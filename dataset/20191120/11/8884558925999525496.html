<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/uefa-vzela-pod-drobnogled-olimpijo"/>
    <meta property="og:site_name" content="Primorske novice"/>
    <meta property="article:published_time" content="2019-11-20T11:02:50+00:00"/>
    <meta property="og:title" content="Uefa vzela pod drobnogled Olimpijo"/>
    <meta property="og:description" content="Slovenski športni častnik Ekipa SN piše, da je Evropska nogometna zveza Uefa, na čelu katere je Slovenec Aleksander Čeferin, pod drobnogled vzela finančno poslovanje Olimpije. Ta ima zdaj do konca januarja prihodnje leto čas, da poravna dolgove, sicer ne bo smela nastopati v Evropi, Uefa pa bi ji lahko naložila še finančno kazen."/>
  </head>
  <body>
    <article>
      <h1>Uefa vzela pod drobnogled Olimpijo</h1>
      <address><time datetime="2019-11-20T11:02:50+00:00">20 Nov 2019, 11:02</time> by <a rel="author">STA</a></address>
      <p>
        <b>Slovenski športni častnik Ekipa SN piše, da je Evropska nogometna zveza Uefa, na čelu katere je Slovenec Aleksander Čeferin, pod drobnogled vzela finančno poslovanje Olimpije. Ta ima zdaj do konca januarja prihodnje leto čas, da poravna dolgove, sicer ne bo smela nastopati v Evropi, Uefa pa bi ji lahko naložila še finančno kazen.</b>
      </p>
      <figure>
        <img src="https://static.primorske.si/foto/highres/gnweb/720460_f244nogomet01z.jpg"/>
        <figcaption>Predsednik Olimpije Milan Mandarić je sicer pred kratkim novinarjem razkril, da imajo v klubu nekaj dolgov, ki jih rešujejo, a finančnih težav nimajo. Foto: Zdravko Primožič/FPA</figcaption>
      </figure>
      <p><b>LJUBLJANA</b> &gt; Predsednik Olimpije <b>Milan Mandarić</b> je sicer pred kratkim novinarjem razkril, da imajo v klubu nekaj dolgov, ki jih rešujejo, a finančnih težav nimajo.</p>
      <p>Uefin oddelek za finančni nadzor klubov je 18. novembra sestavil deset strani dolg dokument, iz katerega je razvidno, da je Olimpija konec septembra svojim zaposlenim, drugim klubom in davčnim organom dolgovala 1,157 milijona evrov, a je ljubljanski klub pozneje Uefi dokazal, da njen skupen dolg znaša nekaj manj, to je 1,090 milijona evrov, pišejo pri časniku.</p>
      <p>Olimpija je potem sredi oktobra na Uefo poslala dokazila o delnem poplačilu dolga, piše Ekipa, in ta naj bi zdaj znašal še 354 tisoč evrov.</p>
      <p>V dokumentu, ki ga je poleg Olimpije prejela tudi Nogometna zveza Slovenije, naj bi pisalo, da bi Uefa Olimpijo lahko izključila iz "naslednjega klubskega tekmovanja pod njenim okriljem", razen če do konca januarja 2020 ne dokaže, da je poravnala vse finančne obveznosti s 30. septembra 2019. Olimpijo pa lahko doleti tudi finančna kazen.</p>
      <p>Uefa zaradi tega do nadaljnjega Olimpiji niti ne bo izplačala nagrade 500 tisoč evrov, ki so si jo nogometaši priigrali v uvrstitvijo v drugi krog kvalifikacij za evropsko ligo, kar predstavlja Olimpijine težave s kreditom, ki so ga pri klubu vzeli v Nemčiji, še pišejo pri Ekipi SN.</p>
    </article>
  </body>
</html>