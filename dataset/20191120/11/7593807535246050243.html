<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.wijchensnieuws.nl/1-miljoen-subsidie-voor-restauratie-kasteel-wijchen/"/>
    <meta property="og:site_name" content="WijchensNieuws.nl"/>
    <meta property="article:published_time" content="2019-11-20T11:37:15+00:00"/>
    <meta property="og:title" content="1 miljoen subsidie voor restauratie kasteel Wijchen"/>
    <meta property="og:description" content="Provincie Gelderland geeft een miljoen euro subsidie voor de opknapbeurt van kasteel Wijchen. Dat is vandaag bekend geworden. Dankzij deze subsidie kan de gemeente meer onderdelen van het kasteel in oude glorie herstellen. Daarmee wordt deze bijzondere historische plek in Wijchen nog aantrekkelijker voor inwoners en bezoekers.  De totale kosten voor de verbouwing en restauratie [&amp;hellip"/>
  </head>
  <body>
    <article>
      <h1>1 miljoen subsidie voor restauratie kasteel Wijchen</h1>
      <address>
        <time datetime="2019-11-20T11:37:15+00:00">20 Nov 2019, 11:37</time>
      </address>
      <p>
        <b>Provincie Gelderland geeft een miljoen euro subsidie voor de opknapbeurt van kasteel Wijchen. Dat is vandaag bekend geworden. Dankzij deze subsidie kan de gemeente meer onderdelen van het kasteel in oude glorie herstellen. Daarmee wordt deze bijzondere historische plek in Wijchen nog aantrekkelijker voor inwoners en bezoekers. </b>
      </p>
      <p>De totale kosten voor de verbouwing en restauratie van het kasteel zijn 3,8 miljoen euro. De gemeente Wijchen betaalt zelf 2,8 miljoen; dankzij de subsidie kan de ingreep volledig worden uitgevoerd. Wethouder Nick Derks is ontzettend blij met de financiële bijdrage van de provincie: “Naast het noodzakelijke herstelwerk vergroten we nu ook het praktische gebruik van het kasteel en de historische beleving voor de bezoekers. We richten een aantal plekken uit het verleden opnieuw in. We kunnen dan écht laten zien hoe Emilia van Nassau hier woonde in haar tijd.”</p>
      <p><b>Historie en vernieuwing<br/></b>Het zeventiende-eeuwse kasteel wordt met deze grootscheepse opknapbeurt in oude luister hersteld. De binnenplaats krijgt een vernieuwend glazen dak en wordt daarmee een volwaardige ontvangstruimte. Diverse kamers in het kasteel krijgen hun originele karakter terug. Verder wordt de kelder uitgediept en onder de oude gewelven komt een nieuwe archeologische tentoonstellingsruimte. Het kasteel wordt beter toegankelijk zodat iedereen ervan kan genieten. Ook mensen die gebruik maken van een rolstoel.</p>
      <p><b>Achter de schermen<br/></b>Ook ‘achter de schermen’ krijgt het kasteel een bouwtechnische opfrisbeurt. Een verbeterde luchtafvoer en duurzame warmteregeling zijn kostbare ingrepen, maar maken het verblijf in dit erfgoed aangenamer. Verder heeft de kasteeltoren inmiddels wat scheuren en verzakkingen. Tijdens de werkzaamheden wordt daarom de fundering versterkt om verdere verzakking tegen te gaan. Tot slot zullen de vergaderzalen ook te gebruiken zijn voor maatschappelijke en culturele activiteiten.</p>
      <p><b>Betere zichtbaarheid van museum<br/></b>Belangrijk bij de restauratie is dat bezoekers direct welkom worden geheten in het museum dat het kasteel óók is. De entree van het museum verhuist van de zolderverdieping naar de overkapte binnenplaats. De VVV krijgt een informatiepunt in het kasteel.</p>
      <figure>
        <img src="http://www.wijchensnieuws.nl/wp-content/uploads/2019/11/nick-derks-subsidie-kasteel-Wijchen.jpg"/>
      </figure>
      <p><b>  Meer informatie<br/></b>De renovatie start naar verwachting in de loop van 2020 en duurt tot medio 2021. Meer informatie staat op <a href="http://www.wijchen.nl/kasteel">www.wijchen.nl/kasteel</a>.</p>
      <related>
        <h4>Relevante berichten</h4>
        <a href="http://www.wijchensnieuws.nl/gemeente-wijchen-heeft-nieuw-systeem-voor-veilig-e-mailen/"/>
        <a href="http://www.wijchensnieuws.nl/collectieve-zorgverzekering-voor-minima-in-2020-czm/"/>
        <a href="http://www.wijchensnieuws.nl/woningcheck-brandveiligheid-batenburg/"/>
        <a href="http://www.wijchensnieuws.nl/d66-en-cda-wijchen-kosten-voor-afvalinzameling-rijzen-de-pan-uit/"/>
      </related>
    </article>
  </body>
</html>