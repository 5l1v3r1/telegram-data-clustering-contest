<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109227-Cveta-Karayancheva%253A-Razvitieto-na-Chernomorskiya-region-v-stabilna-zona-e-klyuchova-cel"/>
    <meta property="og:site_name" content="Канал 3"/>
    <meta property="article:published_time" content="2019-11-20T11:16:00+00:00"/>
    <meta property="og:title" content="Цвета Караянчева: Развитието на Черноморския регион в стабилна зона е ключова цел"/>
    <meta property="og:description" content="Тя допълни, че тези усилия са били продължени и по време на Българското председателство на ЧИС"/>
  </head>
  <body>
    <article>
      <h1>Цвета Караянчева: Развитието на Черноморския регион в стабилна зона е ключова цел</h1>
      <h2>Тя допълни, че тези усилия са били продължени и по време на Българското председателство на ЧИС</h2>
      <address>
        <time datetime="2019-11-20T11:16:00+00:00">20 Nov 2019, 11:16</time>
      </address>
      <p>
        <b>Развитието на Черноморския регион в стабилна, демократична и просперираща зона е ключова цел, пряко свързана с основния стратегически интерес както на страните-членки на ЧИС, така и на Европейския съюз, чиято външна морска граница е Черно море.</b>
      </p>
      <p>Това каза председателят на Народното събрание Цвета Караянчева, която откри в София Петдесет и четвъртото пленарно заседание на Генералната асамблея на Парламентарната асамблея за Черноморско икономическо сътрудничество.</p>
      <p>"Европейското измерение на Черноморското икономическо сътрудничество - актуално състояние и перспективи на сътрудничеството ЕС-ЧИС" е съвременна и важна тема за всички нас в светлината на съществуващите пред Черноморския регион перспективи, посочи Караянчева.</p>
      <p>Черноморският регион е географска област богата на природни ресурси, със стратегическо местоположение на кръстопътя между Европа, Централна Азия и Близкия Изток, разрастващ се пазар с голям потенциал за развитие и важен възел за енергийните и транспортни потоци, подчерта Караянчева. Тя отбеляза, че тези дадености го превръщат в зона от стратегическо значение както за Европейския съюз, така и за държавите, включени в него, поради споделените общи перспективи и предизвикателства.</p>
      <p>Караянчева отбеляза ролята на Организацията за Черноморско икономическо сътрудничество и нейната Парламентарна асамблея за постигане на тази цел и допълни, че има обещаващи резултати в конкретни области на сътрудничество.</p>
      <p>През изминалите години Европейският съюз също направи значими усилия в Черноморския регион за стимулиране на демократичните и икономически реформи, за проектиране на стабилност и за подкрепа на развитието му чрез широкообхватни програми за сътрудничество, каза председателят на парламента. Тя припомни разработената от Съюза през 2007 г. Инициатива "Черноморска синергия", както и разширяването на ангажираността с развитието на Общ морски дневен ред, поставил началото на "Механизма за син растеж в Черно море".</p>
      <p>Тази прогресивна тенденция бе запазена и доразвита в рамките на Българското председателство в Съвета на ЕС през 2018 г., по време на което нашите съвместни усилия бяха увенчани с траен резултат - приемането на Бургаската декларация "Към Общ морски дневен ред в Черно море" и на стратегията "Инициатива за син растеж за изследвания и иновации в Черно море" в рамките на Европейския морски ден, каза още Караянчева.</p>
      <p>Тя допълни, че тези усилия са били продължени и по време на Българското председателство на ЧИС, което е издигнало на ново равнище и сътрудничеството между ЧИС и ЕС в рамките на Интегрираната морска политика и проекта на Европейската комисия "Механизъм за син растеж".</p>
      <p>Заложените договорености от срещата в Бургас бяха надградени през настоящата година - на 8 май в Букурещ, по време на румънското председателство на Съвета на ЕС, бе приет Стратегически дневен ред за изследвания и иновации в Черно море, а на Министерската среща в Букурещ, проведена на 25 май, бе лансиран Общият морски дневен ред за Черно море, припомни още Караянчева, като посочи, че това са важни стъпки за развитието на синята икономика в Черноморския регион. Тези документи имат за цел да служат за ръководство при разработването на изследователски програми на национално и европейско равнище след 2019 г. и да се превърнат в стълб на бъдещата Обща морска програма за Черно море.</p>
      <p>В процеса на развитие на сътрудничеството между ЧИС и ЕС ролята на ПАЧИС и Европейския парламент е много важна, подчерта Караянчева.</p>
      <p>Тя очерта основните въпроси в работата на 54-та Пленарна сесия на Общото събрание на ПАЧИС - преглед на съществуващите взаимоотношения между парламентарните структури на Европейския съюз и Организацията за ЧИС в светлината на новите перспективи пред нашия регион, за да се задълбочи дебатът за бъдещите измерения на взаимодействието и да очертаем ролята на парламентите за оползотворяване на съществуващите възможности.</p>
      <p>Караянчева изрази увереност, че днешната дискусия ще допринесе за насърчаване на общите цели, действия и проекти, които осъществяваме съвместно, както и за по-нататъшното активизиране на отношенията между Асамблеята на ЧИС и Европейския парламент, както на институционално, така и на най-високо равнище.</p>
      <p>Делегатите бяха приветствани и от генералния секретар на ПАЧИС Асаф Хаджиев, който поздрави България за успешното председателство. Той отбеляза важността на усилията на парламентаристите за решаване на важните проблеми, сред които е и въпрос с бежанците, и посочи ролята на българското Народно събрание, което по думите му приема важни закони в нужното време.</p>
      <p>Вицепремиерът Томислав Дончев също поздрави участниците, като отбеляза, че ОЧИС е уникален формат с представители на различни държави и култури, обединени от общата цел да търсят повече и по-добри възможности за развитие. Не можем да имаме икономическо развитие там, където няма инфраструктурна свързаност и транспортни връзки, където няма сигурност, не можем да гаранитаме качеството на живота на хората без адекватни мерки за опазване на околната среда, подчерта Дончев. В наш общ интерес е да превърнем Черноморския регион в зона на сигуронст и благоденствие, подчерта Дончев. Той посочи още, че всяка политика трябва да води до резултат, който да стига до хората.</p>
      <p>Делегатите бяха приветствани и от ръководителя на делегацията на Народното събрание в ПАЧИС Петър Кънев, както и от председателя на парламентарната външна комисия Джема Грозданова.</p>
      <related>
        <h4>Още по темата</h4>
        <a href="http://kanal3.bg/news/bulgaria/politics/108492-Cveta-Karayancheva%253A-Predi-30-g.-ni-obeshtavaha-reki-ot-med-i-mlyako"/>
        <a href="http://kanal3.bg/news/bulgaria/mestni-izbori-2019/107434-Cveta-Karayancheva%253A-Glasuvah-za-promyanata-v-Kardddzali"/>
        <a href="http://kanal3.bg/news/bulgaria/society/104560-Sastoyanieto-na-Cveta-Karayancheva-e-stabilno"/>
      </related>
    </article>
  </body>
</html>