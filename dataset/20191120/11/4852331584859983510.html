<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webnews.it/2019/11/20/iab-forum-pubblicita-online-cresce-ancora/"/>
    <meta property="og:site_name" content="Webnews"/>
    <meta property="article:published_time" content="2019-11-20T11:23:00+00:00"/>
    <meta property="og:title" content="IAB Forum: la pubblicità online cresce ancora"/>
    <meta property="og:description" content="Secondo le stime del Politecnico di Milano, la pubblicità online cresce ancora e raggiunge i 3,3 miliardi di euro di raccolta."/>
  </head>
  <body>
    <article>
      <h1>IAB Forum: la pubblicità online cresce ancora</h1>
      <h2>Secondo le stime del Politecnico di Milano, la pubblicità online cresce ancora e raggiunge i 3,3 miliardi di euro di raccolta.</h2>
      <address><time datetime="2019-11-20T11:23:00+00:00">20 Nov 2019, 11:23</time> by <a rel="author" href="https://www.webnews.it/author/filippovendrame/" target="_blank">Filippo Vendrame</a></address>
      <p>Il digitale è un settore sempre più importante per l’economia italiana e lo dimostra il dato che evidenzia che la <b>pubblicità online</b> cresce per l’undicesimo anno consecutivo, con investimenti che raggiungono nel 2019 i 3,3 miliardi di euro (+9% rispetto al 2018). Numeri che rappresentano il 40% della raccolta pubblicitaria complessiva (37% nel 2018) e che sono secondi solamente alla TV, che detiene il 44% del mercato (46% nel 2018).</p>
      <p>Questi dati che permettono di avere un quadro molto chiaro del settore della pubblicità online arrivano dalla ricerca dell’<b>Osservatorio Internet Media della School of Management del Politecnico di Milano</b> presentata in anteprima all’apertura dello <b>IAB Forum 2019</b>, il più importante evento italiano sulla comunicazione digitale giunto alla XVII edizione. Entrando nei dettagli di questa ricerca, si scopre che la <b>componente internet</b>, così rilevante per l’intero settore pubblicitario, rimane tuttavia controllata ancora dai colossi del web – <a href="https://www.webnews.it/recensioni/produttore/google/">Google</a> e <a href="https://www.webnews.it/speciale/facebook/">Facebook</a> in primis, seguiti da <a href="https://www.webnews.it/recensioni/produttore/amazon/">Amazon</a> che sfrutta il suo dominino nell’eCommerce – che detengono oltre il 76% del mercato pubblicitario digitale (75% nel 2018). In soli cinque anni hanno incrementato la loro quota più del 10% (nel 2015 avevano il 65% del mercato).</p>
      <p>Spiega al riguardo <b>Carlo Noseda</b>, Presidente di IAB Italia:</p>
      <blockquote>La crescita del predominio dei colossi della rete ha creato una situazione di mercato non più sostenibile per le aziende che rappresentiamo come associazione. Come sollecitato in diverse occasioni, urge un intervento normativo atto a riequilibrare gli attuali assetti concorrenziali e permettere a tutti gli operatori – editori, concessionarie, agenzie specializzate e ad-tech company – di giocare alla pari con chi come Facebook e Google può avanzare tecnologicamente contando su ingenti risorse finanziarie accumulate grazie a un gettito fiscale pari a nulla. Non c’è più tempo da perdere, abbiamo bisogno di regole chiare, capaci di correggere le attuali storture, andando a colpire le posizioni di abuso e garantire l’intercettazione della reale capacità contributiva di un’azienda senza gravare sulle imprese locali.</blockquote>
      <p>Per quanto concerne, invece, i <b>singoli formati pubblicitari online</b>, secondo la ricerca rimane dominante la display (che raccoglie al suo interno i banner tradizionali, i video, i diversi spazi all’interno dei social network e i nuovi formati native) che vale il 63% dell’intero mercato. La sua crescita è dovuta soprattutto ai formati video, ampiamente diffusi anche sulle piattaforme social, che crescono del 20% rispetto all’anno scorso e anche alla raccolta derivante dai diversi formati native che cresce oltre il 50%. Secondo posto per la search (rappresenta il 28% del totale investimenti in internet advertising) che fa segnare per il 2019 una crescita stimata del 6%. Molto bene la raccolta derivante dalla classified &amp; ecommerce advertising, ossia l’acquisto di visibilità per annunci su siti di compravendita o directory online, che segna un +14%.</p>
      <p>La ricerca evidenzia anche il <b>rinascimento dell’audio</b>. Se nel 2019 il digital audio advertising si stima raccolga in Europa, investimenti per 4712 milioni di euro, IAB Europe prevede che questo valore triplicherà entro il 2023, raggiungendo quota 1.5 miliardi di euro. Il mercato tradizionale della pubblicità radio da solo vale 6 miliardi di euro in Europa ed è destinato a digitalizzarsi grazie a nuove opzioni audio – dalla radio IP ai sevizi di streaming musicale ai podcast.</p>
      <p>Racconta, sempre, Carlo Noseda, Presidente di IAB Italia:</p>
      <blockquote>Le suddivisioni tra i diversi formati, mezzi e canali non sono più così netti come un tempo. Il modello ‘internet’ si sta affermando anche al di fuori dell’online, andandosi a sovrapporre a quei media che noi reputiamo più tradizionali. Va letta in questo senso l’evoluzione del mondo audio, che oggi grazie all’innovazione tecnologica, alla penetrazione di Internet, all’importanza culturale assunta dallo streaming musicale e la diffusione di dispositivi per la smart home, è in grado di promuovere messaggi pubblicitari digitali a un perimetro molto più ampio. Oggi in Italia il podcast conta su una penetrazione di ascolto regolare pari a circa il 26%3 della popolazione online italiana over 16 anni. Questa esplosione di contenuti mostra pochi segni di rallentamento, a dimostrazione del fatto che i consumatori odierni prediligono sempre di più ambienti ‘audio-first’. Che si tratti di auto collegate, applicazioni radio negli smart speaker o altre tecnologie, le opportunità per gli inserzionisti di raggiungere gli ascoltatori sono sempre più ampie. Secondo Kantar infatti, il 63%4 dei marketer investirà in modo rilevante sui podcast nel 2020.</blockquote>
      <p>Se vuoi aggiornamenti su <i>IAB Forum: la pubblicità online cresce ancora</i> inserisci la tua email nel box qui sotto:</p>
      <p>Iscriviti <br/>Si<br/>No<br/>Acconsento al trattamento dei dati per attività di marketing.<br/>Si<br/>No<br/>Acconsento al trattamento dei dati ai fini della comunicazione a terzi per loro attività di marketing.</p>
      <p>Compilando il presente form acconsento a ricevere le informazioni relative ai servizi di cui alla presente pagina ai sensi dell'<a href="https://www.webnews.it/privacy-policy">informativa sulla privacy</a>.</p>
      <p>La tua iscrizione è andata a buon fine. Se vuoi ricevere informazioni personalizzate compila anche i seguenti campi opzionali:</p>
      <p>Anno di nascita<br/>Sesso<br/>Provincia<br/>Professione<br/>Titolo di studio<br/>Telefono <br/>Si<br/>No<br/>Acconsento al trattamento dei dati per attività di marketing.<br/>Si<br/>No<br/>Acconsento al trattamento dei dati ai fini della comunicazione a terzi per loro attività di marketing.<br/>Completa</p>
    </article>
  </body>
</html>