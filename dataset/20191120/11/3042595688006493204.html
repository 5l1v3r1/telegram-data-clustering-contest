<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/folte-seg-presset-til-nakenscener/71840189"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T11:50:04+00:00"/>
    <meta property="og:title" content="Følte seg presset til nakenscener"/>
    <meta property="og:description" content="Skuespiller Emilia Clarke forteller at hun måtte ta pauser for å «gråte på badet» under innspillingen av «Game of Thrones»."/>
  </head>
  <body>
    <article>
      <h1>Følte seg presset til nakenscener</h1>
      <h2>Skuespiller Emilia Clarke forteller at hun måtte ta pauser for å «gråte på badet» under innspillingen av «Game of Thrones».</h2>
      <address><time datetime="2019-11-20T11:50:04+00:00">20 Nov 2019, 11:50</time> by <a rel="author">Johannes Fjeld</a></address>
      <p>«Game of Thrones»-skuespiller Emilia Clarke forteller i podkasten «Armchair Expert» at hun har følt seg presset til å spille inn nakenscener, både i rollen som Daenerys Targaryen og seinere.</p>
      <p>
        <b>Men allerede etter den første sesongen av HBOs fantasysuksess begynte hun å sette ned foten, ifølge blant annet <a href="https://edition.cnn.com/2019/11/19/entertainment/emilia-clarke-nude-game-of-thrones/index.html">CNN</a>. Det gjør hun fortsatt, selv når medarbeidere på nye prosjekter ber henne kle av seg for filmscener:</b>
      </p>
      <p>- Jeg er tydeligere på hva jeg er komfortabel med, og hva jeg synes det er OK å gjøre. Jeg har vært i krangler på filmsett hvor jeg sier: «Nei, lakenet blir på».</p>
      <p>«Du vil vel ikke skuffe «Game of Thrones»-fansen», får hun gjerne høre da.</p>
      <p>
        <b>- Da svarer jeg: «Fuck you», sier hun i episoden.</b>
      </p>
      <p>Innspillingen av de første nakenscenene i fantasyseriens første sesong minnes hun imidlertid som «svært skremmende».</p>
      <p>- Jeg tenkte: Jeg går og gråter på badet, og så kommer jeg tilbake og gjør scenen. Så er alt fullstendig greit, sier hun ifølge <a href="https://www.huffpost.com/entry/emilia-clarke-game-of-thrones-nude-scenes-jason-momoa_n_5dd42981e4b03b969718a470">HuffPost</a>.</p>
      <h3>Støtte fra kollega</h3>
      <p>Clarke forteller at hun nesten ikke kunne tro at hun hadde landet rollen, før hun leste manus og innså at «haken» var et stort antall nakenscener.</p>
      <p>- Jeg hadde aldri vært på et slik filmsett før. Så er jeg plutselig kliss naken sammen med masse folk, og jeg aner ikke hva jeg burde gjøre, hva som forventes av meg, hva de vil, eller hva jeg vil selv. I den første sesongen følte jeg ikke at jeg kunne kreve noe eller ha noen behov, uavhengig av nakenheten, sier hun.</p>
      <p>Hun forteller videre at kollega Jason Momoa, som spilte Targaryens ektemann Khal Drogo, støttet henne i grensesettingen. Han oppfordret henne til å ikke gjøre noe hun ikke var komfortabel med.</p>
      <p>Ofte var det han som måtte sørge for at Clarke fikk på seg en slåbrok etter sceneslutt, forteller hun. Momoas skuespillererfaring gjorde også deres første sexscene - hvor Drogo voldtar Targaryen på bryllupsnatta deres - mye lettere, ifølge Clarke.</p>
      <p>- Han var så snill og omtenksom. Han brydde seg om meg som et menneske, sier hun.</p>
      <h3>- Free the penis</h3>
      <p>Momoa var på sin side ikke helt naken under innspillingen. Clarke har tidligere bemerket skjevheten mellom mannlig og kvinnelig nakenhet i «Game of Thrones» og andre serier.</p>
      <p>- Det er plenty med kvinnelig nakenhet i serien, meg selv inkludert. Jeg synes vi burde få tilsvarende mengder mannlig nakenhet, sa hun på talkshowet Conan i 2016, ifølge <a href="https://www.independent.co.uk/arts-entertainment/films/news/game-of-thrones-emilia-clarke-wants-equal-opportunity-nudity-free-the-penis-a6985906.html">The Independent</a>.</p>
      <p>- <i>Free the penis</i>, konkluderte hun.</p>
    </article>
  </body>
</html>