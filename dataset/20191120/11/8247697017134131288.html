<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/latvija/33273-jamekle-risinajumi-lai-pielagotu-fotoradarus-octa-un-tehniskas-apskates-kontrolei-visa-transporta-plusma"/>
    <meta property="og:site_name" content="iAuto"/>
    <meta property="article:published_time" content="2019-11-20T11:12:00+00:00"/>
    <meta property="og:title" content="Jāmeklē risinājumi, lai pielāgotu fotoradarus OCTA un tehniskās apskates kontrolei visā transporta plūsmā"/>
    <meta property="og:description" content="Lai arī aizvien vairāk autovadītāju apzinās, ka OCTA vai tehniskā apskate nav tikai formāls pienākums, bet gan drošības garants pašam autovadītājam, pasažieriem un citiem satiksmes dalībniekiem, tomēr joprojām gandrīz katra simtā no pārbaudītajām automašīnām piedalās ceļu satiksmē bez derīgas OCTA un / vai tehniskās apskates."/>
  </head>
  <body>
    <article>
      <h1>Jāmeklē risinājumi, lai pielāgotu fotoradarus OCTA un tehniskās apskates kontrolei visā transporta plūsmā</h1>
      <address><time datetime="2019-11-20T11:12:00+00:00">20 Nov 2019, 11:12</time> by <a rel="author">LTAB</a></address>
      <p>Lai arī aizvien vairāk autovadītāju apzinās, ka OCTA vai tehniskā apskate nav tikai formāls pienākums, bet gan drošības garants pašam autovadītājam, pasažieriem un citiem satiksmes dalībniekiem, tomēr joprojām gandrīz katra simtā no pārbaudītajām automašīnām piedalās ceļu satiksmē bez derīgas OCTA un / vai tehniskās apskates.</p>
      <p>To apliecina Latvijas Transportlīdzekļu apdrošinātāju biroja (turpmāk – LTAB) apkopotā statistika, noslēdzot kampaņu “Ja Tev nav OC/TA – nebrauc!”</p>
      <p>Lai skaidrotu sabiedrībai OCTA un tehniskās apskates savlaicīgas veikšanas nepieciešamību, kā arī mazinātu to autovadītāju skaitu, kas neiegādājas OCTA vai neveic transportlīdzekļa tehnisko apskati, laika posmā no 14.oktobra līdz 11.novembrim LTAB, sadarbībā ar CSDD un Valsts policiju, īstenoja sociālo kampaņu “Ja Tev nav OC/TA – nebrauc!”. Kampaņas laikā vairāki fotoradari visā Latvijā veica OCTA un tehniskās apskates kontroli ārpuskārtas režīmā – t.i. neatkarīgi no transportlīdzekļu braukšanas ātruma.</p>
      <p>Uzsākot kampaņu LTAB lēsa, ka kopējais neapdrošināto transportlīdzekļu skaits uz Latvijas ceļiem ir 1 - 3%. Savukārt līdzīgas kampaņas ietvaros pērnajā gadā, fotoradaru apkopotā informācija liecināja, ka 0,43 % no pārbaudītajiem transportlīdzekļiem trūka OCTA un 0,25% nebija savlaicīgi veikta tehniskā apskate.</p>
      <p>Šajā gadā mūsu mērķis bija aktualizēt datus, kā arī pētīt, vai daļa autovadītāju iespējams apzināti neizvairās no pārvietošanās vietās, kur varētu sastapties ar kontroli. Šim nolūkam kampaņas laikā uz nomaļākiem ceļiem kontroli veica arī pārvietojamie fotoradari. Kopumā nepilna mēneša laikā fotoradari pārbaudīja 9828 transportlīdzekļus. No tiem 67 (0.68 %) nebija derīga OCTA, bet 18 (0.18 %) - tehniskā apskate. Savukārt pārvietojamo fotoradaru apkopotā statistika parādīja, ka 0.59 % nav OCTA, bet 0,15% - derīga tehniskā apskate. “Lai arī šī statistika atspēko pieņēmumu, ka iespējamie pārkāpēji apzināti apbrauc stacionāros fotoradarus, tomēr kampaņas laikā Valsts policijas pieķertais transportlīdzekļa vadītājs, kurš izmantoja svešas numurzīmes, lai izbēgtu no soda par braukšanu bez OCTA un tehniskās apskates, liecina par atsevišķu šoferu negodprātību,” skaidro J.Abāšins.</p>
      <p>Lai pārliecinātos par autovadītāju godprātību un spēju kritiski izvērtēt apšaubāma rakstura piedāvājumus, kampaņas ietvaros LTAB īstenoja arī sociālo eksperimentu, sludinājumu portālā ss.lv piedāvājot iegādāties īpaši aprīkotu transportlīdzekli, kas ļauj būt “neredzamam” visiem stacionārajiem un pārvietojamiem fotoradariem. “Interese par sludinājumu bija salīdzinoši augsta, ko apliecina lielais skatījumu skaits, kā arī zvani un e-pasti, ko saņēmām uz norādītajiem kontaktiem. Tajā pat laikā iepriecina, ka lielākā daļa potenciālo pircēju skeptiski izturējās pret auto īpašo aprīkojumu un nebija gatavi tādu iegādāties,” skaidro LTAB valdes priekšsēdētājs.</p>
      <p>“Kampaņas laikā īstenojām arī plašu skaidrojošo darbu. Atzīstami, ka uzreiz pēc kampaņas veiktajā aptaujā, kurā piedalījās 300 autovadītāji, vairāk nekā puse (58,8%) respondentu bija pamanījuši mūsu veiktās informatīvās aktivitātes. Tomēr joprojām gandrīz katrs simtais transportlīdzeklis piedalās ceļu satiksmē bez derīgas OCTA un tehniskās apskates, apdraudot savu, pasažieru un citu satiksmes dalībnieku drošību. Tādēļ nepieciešams meklēt un rast līdzekļus, lai nākotnē pielāgotu stacionāros fotoradarus OCTA un tehniskās apskates kontrolei visā transporta plūsmā, neatkarīgi no transportlīdzekļu braukšanas ātruma,” norāda J.Abāšins.</p>
    </article>
  </body>
</html>