<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562434/gia-apates-synelifthisan-dyo-andres-sto-aigalew"/>
    <meta property="og:site_name" content="NOOZ."/>
    <meta property="article:published_time" content="2019-11-20T11:13:00+00:00"/>
    <meta property="og:title" content="Για απάτες συνελήφθησαν δύο άνδρες στο Αιγάλεω"/>
    <meta property="og:description" content="Συνελήφθησαν επ' αυτοφώρω, έπειτα από αστυνομική επιχείρηση, στο Αιγάλεω, δύο άνδρες, ηλικίας 35 και 41 ετών, κατηγορούμενοι για απάτη."/>
  </head>
  <body>
    <article>
      <h1>Για απάτες συνελήφθησαν δύο άνδρες στο Αιγάλεω</h1>
      <address>
        <time datetime="2019-11-20T11:13:00+00:00">20 Nov 2019, 11:13</time>
      </address>
      <p>
        <b>Συνελήφθησαν επ' αυτοφώρω, έπειτα από αστυνομική επιχείρηση, στο Αιγάλεω, δύο άνδρες, ηλικίας 35 και 41 ετών, κατηγορούμενοι για απάτη.</b>
      </p>
      <p>Σύμφωνα με την αστυνομία, οι δύο δράστες εντόπιζαν τα υποψήφια θύματά τους στο διαδίκτυο, με ανάρτηση ηλεκτρονικής αγγελίας πώλησης κινητού τηλεφώνου μεγάλης αξίας.</p>
      <p>Στη συνέχεια όριζαν με τους ενδιαφερόμενους συνάντηση στην πλατεία Εσταυρωμένου στο Αιγάλεω. Οι δράστες έδειχναν στα θύματά τους το προς πώληση κινητό, αλλά στη συνέχεια, χωρίς να γίνονται αντιληπτοί, το αντικαθιστούσαν με μη λειτουργικό ομοίωμά του.</p>
      <p>Αστυνομικοί οργάνωσαν ειδική επιχείρηση, κατά τη διάρκεια της οποίας, μετά από προσυμφωνημένο ραντεβού, εμφανίστηκε ο 35χρονος και αφού έδειξε το κινητό, συνελήφθη την στιγμή που προσπαθούσε να το αντικαταστήσει. Ο συνεργός του, εντοπίστηκε μέσα σε αυτοκίνητο, στην ίδια περιοχή, να τον αναμένει.</p>
      <p>Από την αστυνομική έρευνα εξιχνιάστηκαν επιπλέον δύο περιπτώσεις απάτης.</p>
      <p>Οι συλληφθέντες οδηγήθηκαν στον εισαγγελέα Πλημμελειοδικών Αθηνών.</p>
    </article>
  </body>
</html>