<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152605-podruzhzhia-ukrainciv-iz-ssha-podaruvalo-volynskij-oblasnij-biblioteci-cinni-knygy"/>
    <meta property="og:site_name" content="ВолиньPost"/>
    <meta property="article:published_time" content="2019-11-20T11:05:00+00:00"/>
    <meta property="og:title" content="Подружжя українців із США подарувало Волинській обласній бібліотеці цінні книги"/>
    <meta property="og:description" content="Понад 100 примірників цінних видань подарувало українське подружжя Гереців зі США Волинській державній обласній універсальній науковій бібліотеці."/>
  </head>
  <body>
    <article>
      <h1>Подружжя українців із США подарувало Волинській обласній бібліотеці цінні книги</h1>
      <address>
        <time datetime="2019-11-20T11:05:00+00:00">20 Nov 2019, 11:05</time>
      </address>
      <p>Понад 100 примірників цінних видань подарувало українське подружжя <b>Гереців</b> зі США Волинській державній обласній універсальній науковій бібліотеці імені Олени Пчілки.<br/><br/>Про це йдеться на <a href="https://voladm.gov.ua/article/darunok-volinskiy-derzhavniy-oblasniy-universalniy-naukoviy-biblioteci-imeni-oleni-pchilki/">сайті Волинської облдержадміністрації</a>.<br/><br/>"До Волинської державніої обласної універсальної наукової бібліотеки імені Олени Пчілки надійшов вантаж із 108 примірників цінної літератури. Їх люб’язно за свої кошти надіслало зі Сполучених Штатів Америки подружжя – Михайло Іванович Герець та Алла Кузьмівна Легка-Герець", - йдеться у повідомленні.<br/><br/>Серед книжок – "Історія України-Руси" Михайла Грушевського в 10 томах (Нью-Йорк, 1954), "Твори" Івана Франка у 20 томах (Нью-Йорк, 1956), "Твори" Лесі Українки у 12 томах (Нью-Йорк, 1953), "Твори" Тараса Шевченка в 14 томах (Чикаго, 1962), "Словарь украинского язика" (Київ, 1907, репринтне видання 1958).</p>
      <figure>
        <img src="http://www.volynpost.com/img/modules/news/c/83/514d73277fbeaf82c343cbcda38bc83c/cb-1574246289_501.jpg"/>
      </figure>
      <figure>
        <img src="http://www.volynpost.com/img/modules/news/c/83/514d73277fbeaf82c343cbcda38bc83c/cb-1574246289_734.jpg"/>
      </figure>
      <p>Високу наукову цінність складають також видання: Тревор-Ровпер Г.Р. "Останні дні Гітлера" (Авсбург, 1948), зарубіжні видання – Костенко Ліна "Поезії" (українське видавництво "Смолоскип" імені Василя Симоненка, 1969), "Обірвані струни: антологія поезії поляглих, розстріляних, замучених і засланих 1920-1945" (Нью-Йорк, 1955), "Історія української культури" Т.1 (Вінніпег, 1964), Січинський В. "Історія українського мистецтва" у 2 т. (Нью-Йорк, 1956).<br/><br/><b><a href="http://www.volynpost.com/news/149089-do-lucka-zi-ssha-peredaly-unikalnu-religijnu-knygu">ЧИТАТИ ТАКОЖ: До Луцька зі США передали унікальну релігійну книгу<br/></a></b><br/>На кожній книзі напис: "Дар обласній універсальній науковій бібліотеці імені Олени Пчілки від Алли Кузьмівни Легкої-Герець, народженої в м. Гадяч, Полтавщина, та від Михайла Івановича Гереця, уродженця села Люб’язь на Волині. Залишили Україну в 1944 році, від 1950 року мешканці й громадяни США".<br/><br/>Після опрацювання книги будуть зберігатися у вигляді окремої колекції у фонді рідкісної і цінної книги книгозбірні.<br/><br/>Зауважують, бібліотечні працівники й користувачі книгозбірні, що від 1991 року носить ім’я Олени Пчілки, безмежно вдячні за щедрий дарунок добірки літератури з історії, мовознавства та літературознавства, яким послуговуватимуться наступні покоління волинян. Зворушує й той факт, що Олена Пчілка й Алла Легка-Герець походять із Гадяча Полтавської області.</p>
      <figure>
        <img src="http://www.volynpost.com/img/modules/news/8/ad/3290dd9e057b4a5f0595dadada177ad8/cb-1574246290_583.jpg"/>
      </figure>
      <figure>
        <img src="http://www.volynpost.com/img/modules/news/8/ad/3290dd9e057b4a5f0595dadada177ad8/cb-1574246290_762.jpg"/>
      </figure>
      <p>Слова глибокої пошани за посередництво в одержанні книжкового дарунку з США також висловлені Андрієві Івановичу Бондарчуку, члену Національної спілки письменників України, Почесному громадянину Волині, народному депутатові Верховної Ради України І-го демократичного скликання (1990-1994). Як зазначають, саме він запропонував прийняти в фонд головної бібліотеки Волині частину особистої бібліотеки відомих діячів української діаспори, неодноразово спілкувався з меценатами телефоном та за допомогою електронної пошти.</p>
      <figure>
        <img src="http://www.volynpost.com/img/modules/news/8/ad/3290dd9e057b4a5f0595dadada177ad8/cb-1574246291_222.jpg"/>
      </figure>
    </article>
  </body>
</html>