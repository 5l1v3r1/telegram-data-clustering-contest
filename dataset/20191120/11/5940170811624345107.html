<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/ekleise-to-mati-stoys-belgoys"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T11:36:00+00:00"/>
    <meta property="og:title" content="Έκλεισε το μάτι στους Βέλγους"/>
    <meta property="og:description" content="«Όαση» στην έρημο ήταν το εξαιρετικό τέρμα που πέτυχε χτες κόντρα στο Βέλγιο ο Νικόλας Ιωάννου."/>
  </head>
  <body>
    <article>
      <h1>Έκλεισε το μάτι στους Βέλγους</h1>
      <h2>Με τέτοια απόδοση, ήταν λες και τους είπε «ελάτε και πάρτε με»</h2>
      <address>
        <time datetime="2019-11-20T11:36:00+00:00">20 Nov 2019, 11:36</time>
      </address>
      <p>
        <b>«Όαση» στην έρημο ήταν το εξαιρετικό τέρμα που πέτυχε χτες κόντρα στο Βέλγιο ο Νικόλας Ιωάννου.</b>
      </p>
      <p>Ο άσος του ΑΠΟΕΛ έκανε μια τρομερή ενέργεια από το κέντρο του γηπέδου και τέλειωσε με ιδανικό τρόπο τη φάση, αφήνοντας εκτεθειμένους τους αστέρες του Βελγίου. Τέτοια γκολ σαν το χθεσινό είναι που ανεβάζουν τις μετοχές ενός ποδοσφαιριστή, ειδικά όταν σημειώνονται σε ευρωπαϊκές διοργανώσεις.</p>
      <p>O 24χρονος διεθνής αμυντικός των «γαλαζοκιτρίνων» βρίσκεται σε μια σταθερή ανοδική πορεία τα τελευταία χρόνια. Είναι ένας ποδοσφαιριστής που διαθέτει όλο το πακέτο για μια σπουδαία μεταγραφή. Η ποιότητα και η εμπειρία που διαθέτει σε συνδυασμό με το νεαρό της ηλικίας του, κάνουν την περίπτωση του ιδιαίτερα ελκυστική. Το γεγονός ότι ο Ιωάννου παρακολουθείται στενά από ευρωπαϊκούς συλλόγους δεν είναι καθόλου τυχαίο.</p>
      <p>Στις αρχές του τρέχοντος μηνός η ιστοσελίδα μας (<a href="https://www.24sports.com.cy/gr/sports/podosfairo/kypros/a-katigoria/apoel/apoel-sto-rantar-tis-aek-o-nikolas">κλικ εδώ</a>) σας είχε αποκαλύψει ότι ο άσος του ΑΠΟΕΛ βρίσκεται στο ραντάρ της ΑΕΚ Αθηνών. Ωστόσο, η «Ένωση» δεν είναι ο μόνος μνηστήρας που καλοβλέπει τον Ιωάννου. Ο 24χρονος είχε απασχολήσει στο πρόσφατο παρελθόν και ομάδες του Βελγίου. Μάλιστα είχε γίνει αναφορά και για ενδιαφέρον της Άντερλεχτ, η οποία να σημειώσουμε ότι διαθέτει ένα πολύ «χοντρό» πορτοφόλι. Δεν αποκλείεται να επανέλθουν δυναμικά οι Βέλγοι για τον Νικόλα. </p>
      <p>Η διοίκηση του ΑΠΟΕΛ μερίμνησε προχωρώντας τον περασμένο Οκτώβρη στην επέκταση της συνεργασίας του με τον Ιωάννου μέχρι το 2023. Ο 24χρονος αποτελεί ένα από τα πιο ακριβά περιουσιακά στοιχεία των «γαλαζοκιτρίνων». Επομένως, όποια ομάδα θέλει να αποκτήσει τον Ιωάννου θα πρέπει να βάλει πολύ βαθιά το χέρι στην τσέπη.</p>
      <p> </p>
    </article>
  </body>
</html>