<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/osdikha-chetirima-za-podkupi-za-telk-407185.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T11:41:41+00:00"/>
    <meta property="og:title" content="Осъдиха четирима за подкупи за ТЕЛК"/>
    <meta property="og:description" content="Присъдата не е окончателна и подлежи на обжалване и протестиране в 15-дневен срок"/>
  </head>
  <body>
    <article>
      <h1>Осъдиха четирима за подкупи за ТЕЛК</h1>
      <address>
        <time datetime="2019-11-20T11:41:41+00:00">20 Nov 2019, 11:41</time>
      </address>
      <p>Специализираният наказателен съд наложи условни присъди на трима членове и секретар на ТЕЛК в Стара Загора, съобщиха от Апелативна специализирана прокуратура.</p>
      <p>Наказанията на председателя, двама членове и секретаря на ТЕЛК в МБАЛ "Проф. Д-р Стоян Киркович" АД в града са от по 3 години "Лишаване от свобода" с 5-годишен изпитателен срок. На тримата лекари в комисията съдът наложи и глоби от 4 000 до 5 000 лева, както и лишаване от право да заемат държавна длъжност в органите на медицинската експертиза и на Регионалните картотеки за медицинска експертиза за срок от 5 години. На секретаря на комисията е наложена глоба от 3 000 лева.</p>
      <p>Четиримата членове на ТЕЛК бяха предадени на съд през март 2016 г. за това, че са участвали в организирана престъпна група за подкупи. В рамките на месец и половина са приели облаги в размер на 4950 лева и 50 евро от 22 лица, за да им издадат експертни решения на ТЕЛК за над 50 на сто трайно намалена работоспособност. Подсъдимите по делото са осъдени да заплатят солидарно придобитите в резултат на престъпните деяния суми по сметка на държавата.</p>
      <p>В хода на досъдебното производство са изготвени 64 медицински експертизи на освидетелствани лица, получили завишен процент на инвалидност или такива, с вписан висок процент, без да страдат от заболявания, налагащи определяне на неработоспособност.</p>
      <p>Присъдата не е окончателна и подлежи на обжалване и протестиране в 15-дневен срок.</p>
    </article>
  </body>
</html>