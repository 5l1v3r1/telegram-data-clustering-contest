<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ekpliktiko-rekor-gia-to-rethumno-pano-apo-2-800-summetoches-sto-europaiko-festibal-gumnastikis-golden-age-2020.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T11:29:00+00:00"/>
    <meta property="og:title" content="Εκπληκτικό ρεκόρ για το Ρέθυμνο: Πάνω από 2.800 συμμετοχές στο Ευρωπαϊκό Φεστιβάλ Γυμναστικής “Golden Age 2020”!"/>
    <meta property="og:description" content="Με εντυπωσιακό τρόπο και με ένα απίστευτο ρεκόρ ολοκληρώθηκαν οι δηλώσεις συμμετοχής για το 7ο Ευρωπαϊκό Φεστιβάλ Γυμναστικής..."/>
  </head>
  <body>
    <article>
      <h1>Εκπληκτικό ρεκόρ για το Ρέθυμνο: Πάνω από 2.800 συμμετοχές στο Ευρωπαϊκό Φεστιβάλ Γυμναστικής “Golden Age 2020”!</h1>
      <address>
        <time datetime="2019-11-20T11:29:00+00:00">20 Nov 2019, 11:29</time>
      </address>
      <p>Με εντυπωσιακό τρόπο και με ένα απίστευτο ρεκόρ ολοκληρώθηκαν οι δηλώσεις συμμετοχής για το 7ο Ευρωπαϊκό Φεστιβάλ Γυμναστικής...</p>
      <p>Με εντυπωσιακό τρόπο και με ένα απίστευτο ρεκόρ ολοκληρώθηκαν οι δηλώσεις συμμετοχής για το 7ο Ευρωπαϊκό Φεστιβάλ Γυμναστικής “Golden Age Gym Festival 2020”, το οποίο θα προσελκύσει τον ερχόμενο Οκτώβριο στο Ρέθυμνο περισσότερους από 2.800 αθλούμενους από την Ευρώπη, την Αμερική και την Ασία! Η διοργάνωση θα υλοποιηθεί από την Ελληνική Γυμναστική Ομοσπονδία, με την σημαντική υποστήριξη της Περιφέρειας Κρήτης, της Περιφερειακής Ενότητας Ρεθύμνου, του Δήμου Ρεθύμνου και του Πανεπιστημίου Κρήτης.</p>
      <p>Οι εκτιμήσεις των διοργανωτών για κατάρριψη του φράγματος των 2.000 συμμετοχών, για πρώτη φορά στην ιστορία του θεσμού, επιτεύχθηκαν και ξεπεράστηκαν πανηγυρικά, καθώς ο αριθμός των εγγεγραμμένων έχει φτάσει τους 2.879, χωρίς να έχει ολοκληρωθεί η επίσημη καταμέτρηση. </p>
      <p>Το πρόγραμμα του Φεστιβάλ, το οποίο θα διαρκέσει μία εβδομάδα, συνδυάζει αθλητικές και τουριστικές δραστηριότητες, προβάλλοντας με τον καλύτερο τρόπο τις ομορφιές της Κρήτης, παρατείνοντας την τουριστική περίοδο και αναδεικνύοντας ταυτόχρονα την ικανότητα της Ε.Γ.Ο. να αναλαμβάνει και να φιλοξενεί επιτυχώς μεγάλες διεθνείς διοργανώσεις. </p>
      <p>Ραντεβού στο Ρέθυμνο, από τις 4 έως τις 11 Οκτωβρίου 2020, θα δώσουν εκπρόσωποι 23 χωρών (<b>Βέλγιο, Τσεχία, Δανία, Εσθονία, Φινλανδία, Γαλλία, Γερμανία, Βρετανία, Ισλανδία, Ιταλία, Λετονία, Λιθουανία, Λουξεμβούργο, Νορβηγία, Πορτογαλία, Ρωσία, Σερβία, Σλοβακία, Σλοβενία, Ελβετία, Ελλάδα</b>, καθώς επίσης από τη<b> Βραζιλία </b>και την<b> Ιαπωνία</b>), αριθμός που επίσης αποτελεί νέο ρεκόρ, βελτιώνοντας κατά πολύ τα μεγέθη της αντίστοιχης προηγούμενης διοργάνωσης του 2018 στο Πέζαρο στης Ιταλίας, όπου συμμετείχαν 1.907 άνθρωποι από 18 χώρες.</p>
      <p>Τα θετικά μηνύματα είχαν καταγραφεί από τους προηγούμενους μήνες, αφού οι «οικοδεσπότες» είχαν αφήσει άριστες εντυπώσεις στο κλιμάκιο της UEG που επιθεώρησε την πρόοδο των εργασιών στην πόλη της Κρήτης, ενώ παράλληλα διοργάνωσαν με απόλυτη επιτυχία μία ενημερωτική συνάντηση με παρουσία αντιπροσωπειών από 11 ευρωπαϊκές χώρες, που συνετέλεσε ώστε ο τελικός αριθμός των εγγραφών να «εκτοξευθεί».</p>
      <p><i>«Οι προβλέψεις μας δικαιώνονται και το Ρέθυμνο θα αποτελέσει τον καλύτερο “οικοδεσπότη” αυτής της μεγάλης ευρωπαϊκής γιορτής της γυμναστικής. Αξίζει να επισημάνουμε ότι δεν ζητήσαμε καμία οικονομική αρωγή από το Υπουργείο Αθλητισμού και τη Γ.Γ.Α. για αυτή την αναπτυξιακή δράση, που είναι η πρώτη από μια σειρά ανάλογων διοργανώσεων που σχεδιάζουμε να φιλοξενήσουμε στην Ελλάδα. Χρηματοδότες του εγχειρήματος θα είναι οι ίδιοι οι σχεδόν 3.000 συμμετέχοντες του “</i><i>Golden </i><i>Age </i><i>Festival”, που μέσα από την παρουσία τους θα παρατείνουν την τουριστική περίοδο και θα τονώσουν σημαντικά την τοπική οικονομία»</i>, σχολίασε ο πρόεδρος της Ε.Γ.Ο. <b>Θανάσης Βασιλειάδης</b> και πρόσθεσε:</p>
      <p><i>«Ο σχεδιασμός μας περιλαμβάνει τη διεκδίκηση και την ανάληψη κι άλλων σπουδαίων διεθνών διοργανώσεων Γυμναστικής για Όλους, οι οποίες θα αναδείξουν διάφορες περιοχές της χώρας μας. Έχουμε επίγνωση των τεράστιων δυνατοτήτων που ανοίγονται μπροστά μας, της προοπτικής να φιλοξενήσουμε στο μέλλον κάποια Φεστιβάλ που θα προσελκύσουν 8.000 - 10.000 ξένους επισκέπτες, αλλά ακόμα και την Παγκόσμια Γυμναστράδα, μέσω της οποίας θα μπορούσαμε να φέρουμε στην Ελλάδα 35.000 αθλούμενους για μία ολόκληρη εβδομάδα»</i>.</p>
      <p>Από την πλευρά του, ο Εκτελεστικός Διευθυντής του “Golden Age Gym Festival 2020”, <b>Νίκος Προβιάς</b>, τόνισε: <i>«Η Ευρώπη “ψήφισε” Ελλάδα και μας χάρισε ένα σπουδαίο ρεκόρ. Η κατακόρυφη αύξηση του αριθμού των συμμετεχόντων και η εμπιστοσύνη των ξένων αποστολών, δείχνει ότι η χώρα μας μπορεί να ξαναμπεί με αξιώσεις στον χάρτη της ευρωπαϊκής γυμναστικής ως “οικοδέσποινα” σημαντικών γεγονότων.</i></p>
      <p>
        <i>Θα συνεχίσουμε την προετοιμασία μας, ώστε τον Οκτώβριο του 2020 να υποδεχθούμε περισσότερους από 2.800 ανθρώπους και να τους προσφέρουμε μία μοναδική εμπειρία, με αθλητικές και άλλες δράσεις κορυφαίου επιπέδου. Στόχος μας είναι, με την πολύτιμη βοήθεια όλων των φορέων που υποστηρίζουν το “</i>
        <i>Golden </i>
        <i>Age </i>
        <i>Gym </i>
        <i>Festival 2020”, να αποτελέσει αυτή η διοργάνωση την ευκαιρία να γνωρίσουν και να αγαπήσουν οι επισκέπτες μας τη φιλόξενη Κρήτη και να θελήσουν να την επισκεφθούν πολλές φορές ξανά στο μέλλον».</i>
      </p>
      <p>Tο “Golden Age Gym Festival” αποτελεί μία διοργάνωση Γυμναστικής για Όλους, που διεξάγεται κάθε δύο έτη με την επίβλεψη της Ευρωπαϊκής Ομοσπονδίας Γυμναστικής (UEG) και κινητοποιεί αθλούμενους ηλικίας 50 ετών και άνω, στέλνοντας το μήνυμα της διά βίου άθλησης και δημιουργώντας πολλαπλά οφέλη, που συνδέονται με την ανάδειξη του αθλητικού τουρισμού και την τόνωση της τοπικής οικονομίας.</p>
    </article>
  </body>
</html>