<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/bsp-predlaga-8-leva-partiyna-subsidiya.html"/>
    <meta property="og:site_name" content="News.bg"/>
    <meta property="article:published_time" content="2019-11-20T11:14:11+00:00"/>
    <meta property="og:title" content="БСП предлага 8 лева партийна субсидия"/>
    <meta property="og:description" content="Социалистите искат промяната да е от догодина"/>
  </head>
  <body>
    <article>
      <h1>БСП предлага 8 лева партийна субсидия</h1>
      <address><time datetime="2019-11-20T11:14:11+00:00">20 Nov 2019, 11:14</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p>
        <b>БСП предлага осем лева партийна субсидия на глас от догодина.</b>
      </p>
      <p>Припомняме, през лятото бе орязана <b><a href="https://news.bg/politics/1-lev-partiyna-subsidiya-reshiha-deputatite.html">партийната субсидия на един лев.</a></b> Идеята беше на ГЕРБ. След дебати в пленарна зала на 12 юни<b> <a href="https://news.bg/politics/partiynite-subsidii-po-1-lev-diskusii-hvarlyane-na-bob-ili-zastrashavane-na-demokratsiyata.html">предложението партийната субсидия на партиите да стане 1 лв. мина </a>на първо четене </b>със 117 гласа "за" и 90 против.</p>
      <p>Левицата скочи на предложението, но се закани, че <b><a href="https://news.bg/politics/ninova-uverena-che-bsp-shte-otselee-sled-morkova-toyagata-i-finansovata-dieta-na-gerb.html">ще оцелее въпреки орязаната държавна подкрепа.</a></b></p>
      <p>Преди окончателното решение<b> социалистите <a href="https://news.bg/politics/bsp-pokani-kolegite-v-ns-da-si-pogovoryat-za-subsidiite.html">поканиха ръководствата на групите на ГЕРБ, ОП и ДПС</a> </b>в парламента за разговори, свързани с предстоящата промяна в размера на годишната д<b>ържавна субсидия за политическите партии.</b></p>
      <p>От ГЕРБ обаче заявиха, че<b> <a href="https://news.bg/politics/gerb-nyama-za-kakvo-da-prikazvat-s-bsp-za-subsidiite.html">нямало за какво да приказват със социалистите за субсидиите.</a></b></p>
      <p>На 18 юни БСП трябваше да проведе дискусия за партийните субсидии с Обединените патриоти. Представителите на патриотите обаче<b> <a href="https://news.bg/politics/sotsialistite-razocharovani-ot-pridataka-na-gerb-op.html">не се явиха в Народното събрание</a>. <a href="https://news.bg/politics/sotsialistite-razocharovani-ot-pridataka-na-gerb-op.html">В отсъствието им те видяха принизяване на парламентарната пред изпълнителната власт.</a></b></p>
      <p>Омбудсманът Мая Манолова пък заплаши, че ако проектът мине, мигновено <b><a href="https://news.bg/politics/manolova-zaplashi-deputatite-s-konstitutsionniya-sad-ako-pusnat-chastnoto-finansirane-na-partiite.html">ще сезира Конституционния съд</a></b> за нарушаване на демократичните устои и политическия плурализъм.</p>
      <p>По-късно премиерът обяви, че ще свика<b> <a href="https://news.bg/politics/borisov-svikva-koalitsionen-savet-za-partiynite-subsidii.html">коалиционен съвет за партийните субсидии.</a> </b>На него<b> </b>бе решено, че ще се търси общо мнение.</p>
      <p>ДПС предложиха да падне тавана на даренията за партиите и финансиране по американски модел. От НФСБ заподозряха, че <b><a href="https://news.bg/politics/valeri-simeonov-ubeden-che-gerb-se-orientirat-kam-dps.html">ГЕРБ и ДПС са се сближили</a>.</b>Според Валери Симеонов има опасност американския модел да стане "африкански".</p>
      <p>По-късно стана ясно, че <b><a href="https://news.bg/politics/ot-gerb-sa-sklonni-na-debat-za-subsidiite.html">ГЕРБ са склонни на дебат, </a></b>ако предложението за 1 лев партийна субсидия не събере достатъчна подкрепа.</p>
    </article>
  </body>
</html>