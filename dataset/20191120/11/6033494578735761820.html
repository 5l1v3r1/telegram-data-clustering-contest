<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/najwieksze-zagrozenia-dla-zdrowia-w-2019-roku-zobacz-co-jest-dla-nas-najgrozniejsze/ga/c14-13817845/zd/36604957"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-20T11:21:00+00:00"/>
    <meta property="og:title" content="Największe zagrożenia dla zdrowia w 2019 roku. Zobacz, co jest dla nas najgroźniejsze"/>
    <meta property="og:description" content="Co jest największym zagrożeniem dla zdrowia w 2019 roku? Światowa Organizacja Zdrowia wskazała 10 takich czynników, a niektóre z nich na pewno was zaskoczą. Nie"/>
  </head>
  <body>
    <article>
      <h1>Największe zagrożenia dla zdrowia w 2019 roku. Zobacz, co jest dla nas najgroźniejsze</h1>
      <address>
        <time datetime="2019-11-20T11:21:00+00:00">20 Nov 2019, 11:21</time>
      </address>
      <figure>
        <img src="https://d-pt.ppstatic.pl/k/r/1/22/61/5d023a983c6ec_p.jpg?1574248080"/>
        <figcaption>
          <cite>unsplash.com</cite>
        </figcaption>
      </figure>
      <h3>Te rzeczy są największym zagrożeniem dla zdrowia!</h3>
      <p>Co jest największym zagrożeniem dla zdrowia w 2019 roku? Światowa Organizacja Zdrowia wskazała 10 takich czynników, a niektóre z nich na pewno was zaskoczą. Niestety, większość z nich dotyczy także Polski i możemy obserwować je na co dzień. Sprawdź, co najbardziej zagraża naszemu zdrowiu!</p>
      <figure>
        <img src="https://d-pt.ppstatic.pl/k/r/1/a5/68/5c418aa5630be_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>1. Zanieczyszczenie powietrza i zmiany klimatyczne</h3>
      <p>Temat zanieczyszczenia powietrza i zmian klimatycznych od pewnego czasu jest coraz częściej i coraz głośniej podnoszony, wciąż jednak nie potrafimy na dobre wdrożyć zmian, które pozwoliłyby nam nie tylko zatrzymać, ale i cofnąć negatywny wpływ, który swoją działalnością wywieramy na środowisko. Niestety, niszcząc w ten sposób środowisko, niszczymy też siebie.</p>
      <figure>
        <img src="https://d-pt.ppstatic.pl/k/r/1/72/92/5c418abacf8df_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>2. Choroby niezakaźne, np. rak, cukrzyca, choroby serca</h3>
      <p>Te choroby stają się coraz bardziej powszechne i mimo tego, że nauka wciąż stara się znaleźć coraz bardziej skuteczne metody ich leczenia oraz zapobiegania im, co roku zbierają śmiertelne żniwo. Nie inaczej będzie w tym roku, dlatego nic dziwnego, że WHO umieściło je tak wysoko na liście największych zagrożeń dla zdrowia.</p>
      <figure>
        <img src="https://d-pt.ppstatic.pl/k/r/1/91/a7/5c418abd0178c_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>3. Globalna epidemia grypy</h3>
      <p>Wbrew naszemu myślenia, grypa nie jest tylko przeziębieniem o cięższym przebiegu. To choroba, która może mieć poważne powikłania, prowadzące nawet do zgonu. Najskuteczniej można jej zapobiec szczepionką, a mimo tego wciąż wielu z nas z niej rezygnuje.</p>
      <figure>
        <img src="https://d-pt.ppstatic.pl/k/r/1/5e/0c/5c418ac023851_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>4. Życie w rejonach świata, w których nie ma wystarczającej opieki zdrowotnej i występują tam np. konflikty zbrojne, susze czy głód</h3>
      <p>To chyba nie wymaga tłumaczenia. W rejonach, w których występują konflikty zbrojne, susze czy głód, zagrożenie zdrowia, a nawet życia jest oczywiste, a przecież żyją tam tysiące ludzi. Brak wystarczającej opieki zdrowotnej to także oczywiste zagrożenie – wiele chorób nie tylko nie będzie leczonych, ale nawet diagnozowanych, a ile z nich przez to się rozprzestrzeni i zbierze żniwo?</p>
      <figure>
        <img src="https://d-pt.ppstatic.pl/k/r/1/74/30/5c418ad2105b7_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>5. Antybiotykooporność</h3>
      <p>Mechanizm powstawania i szerzenia się antybiotykooporności jest kilkuetapowy, ale skutek jest jeden: bakterie stają się oporne na antybiotyki, które przeciwko nim wymierzamy. W dużej mierze sami jesteśmy sobie winni, traktując antybiotyki jako cudowne lekarstwa i stosując je również w przypadku infekcji wirusowych oraz przerywając antybiotykoterapię po ustąpieniu objawów choroby. Szczepy bakterii odpornych na antybiotyki są dla nas śmiertelnym zagrożeniem.</p>
      <figure>
        <img src="https://d-pt.ppstatic.pl/k/r/1/f3/f4/5c418ac357108_p.jpg?1574248080"/>
        <figcaption>
          <cite>skeeze / pixabay.com / Canva</cite>
        </figcaption>
      </figure>
      <h3>6. Ebola oraz inne patogeny wysokiego ryzyka</h3>
      <p>Wirus Ebola co roku zbiera śmiertelne żniwo w Afryce, a wywoływane przez niego gorączki krwotoczne Ebola są poważne i bardzo trudne w leczeniu. Wciąż nie opracowano szczepionki, która byłaby skuteczną ochroną przed zakażeniem. Pomimo różnych wątpliwości, wirus Ebola jest wymieniany jako jeden z najgroźniejszych czynników o wysokim potencjale bioterrorystycznym.</p>
      <figure>
        <img src="https://d-pt.ppstatic.pl/k/r/1/9b/a3/5c418ac684583_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>7. Podstawowa opieka zdrowotna słabej jakości</h3>
      <p>Podstawowa opieka zdrowotna pozwala uchronić przed wieloma poważnymi schorzeniami oraz w porę wykryć wszelkie nieprawidłowości stanu zdrowia. Jeśli jednak taka opieka jest słabej jakości, nasze zdrowie jest zagrożone. Ograniczona dostępność, niepełna wiedza przedstawicieli służby zdrowia, utrudniony dostęp do badań i leków – to tylko niektóre zagrożenia.</p>
      <figure>
        <img src="https://d-pt.ppstatic.pl/k/r/1/b3/4c/5c418ac9b4d2f_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>8. Niechęć do szczepień</h3>
      <p>Globalny wzrost o 30 proc. zachorowań na odrę ma wiele przyczyn, ale niechęć do szczepień jest jedną z nich – zwłaszcza w tych krajach, gdzie wcześniej chorobę niemal udało się wyeliminować. Powody niechęci do szczepień są różne: brak zaufania, utrudniony dostęp do szczepionek czy też brak świadomości zagrożenia.</p>
      <figure>
        <img src="https://d-pt.ppstatic.pl/k/r/1/63/3f/5c418acc41dde_p.jpg?1574248080"/>
        <figcaption>
          <cite>Canva</cite>
        </figcaption>
      </figure>
      <h3>9. Denga</h3>
      <p>To choroba tropikalna, którą wywołuje wirus o tej samej nazwie. Jest przenoszona przez niektóre gatunki komarów, a jej wirus występuje w czterech typach. Działaniami prewencyjnymi są jedynie redukcja siedlisk i ilości komarów oraz ochrona przed ukłuciami. Nad szczepionką i lekiem przeciwko wirusowi dengi wciąż trwają prace.</p>
      <figure>
        <img src="https://d-pt.ppstatic.pl/k/r/1/4a/b3/5c418acf30e4b_p.jpg?1574248080"/>
        <figcaption>
          <cite>allinonemovie / pixabay.com / Canva</cite>
        </figcaption>
      </figure>
      <h3>10. HIV</h3>
      <p>Chociaż nasza wiedza o HIV i drogach zakażenia wirusem jest coraz większa, niestety każdego roku przybywa nosicieli wirusa. Jeszcze bardziej niebezpieczny jest brak świadomości bycia nosicielem wirusa HIV i dalsze przekazywanie go.</p>
    </article>
  </body>
</html>