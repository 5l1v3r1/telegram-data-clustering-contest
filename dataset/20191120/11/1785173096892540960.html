<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/legisti-analizele-preliminare-facute-in-cazul-celor-trei-persoane-decedate-dupa-dezinsectie-si-deratizare-intr-un-bloc-din-timisoara-nu-sunt-concludente-se-vor-face-teste-toxicologice-1922404520002019111119175535"/>
    <meta property="og:site_name" content="News.ro"/>
    <meta property="article:published_time" content="2019-11-20T11:45:00+00:00"/>
    <meta property="og:title" content="Legişti: Analizele preliminare făcute în cazul celor trei persoane decedate după dezinsecţie şi deratizare într-un bloc din Timişoara nu sunt concludente; se vor face teste toxicologice"/>
    <meta property="og:description" content="Medicii legişti au transmis procurorilor documentele în urma autopsiei celor trei persoane care au murit după ce într-un bloc de locuinţe din Timişoara s-a făcut deratizarea şi dezinsecţia. Legiştii spun că analizele preliminare nu sunt concludente, astfel că decesele sunt &quot;din cauze neprecizate&quot;, şi vor fi făcute examene toxicologice."/>
  </head>
  <body>
    <article>
      <h1>Legişti: Analizele preliminare făcute în cazul celor trei persoane decedate după dezinsecţie şi deratizare într-un bloc din Timişoara nu sunt concludente; se vor face teste toxicologice</h1>
      <address><time datetime="2019-11-20T11:45:00+00:00">20 Nov 2019, 11:45</time> by <a rel="author">Liliana Iedu</a></address>
      <p>
        <b>Medicii legişti au transmis procurorilor documentele în urma autopsiei celor trei persoane care au murit după ce într-un bloc de locuinţe din Timişoara s-a făcut deratizarea şi dezinsecţia. Legiştii spun că analizele preliminare nu sunt concludente, astfel că decesele sunt "din cauze neprecizate", şi vor fi făcute examene toxicologice.</b>
      </p>
      <p>Medicii legişti din Timişoara au finalizat analizele preliminare în urma autopsiilor celor doi copii şi femeii careu au murit, la Timişoara, după dezinsecţia şi deratizarea dintr-un bloc, însă rezultatele nu sunt concludente.</p>
      <p>Ei spun că se va face un examen toxicologic, care este unul de durată.</p>
      <p>În prima etapă a analizelor uzuale, făcute la IML, nu au fost depistate urme ale substanţei. Aceasta pentru că ceea ce au inhalat copiii şi femeia, PH3, un gaz eliminat de fosfină, daca e în cantitate mică, nu rămâne în corp.</p>
      <p>Medicii legişti însă au luat probe pentru examenul histopatologic, ţesuturi, sânge şi organe. Acestea vor fi supuse analizelor toxicologice, care durează aproximativ o lună şi care vor putea releva prezenţa unor elemente care să arate că cei trei au murit din cauza intoxicării, mai ales că substanţa folosită la dezinsecţie şi deratizare este mortală chiar şi in cantitate foarte mică.</p>
      <p>"Analizele chimice pe probele efectuate de la cele trei persoane decedate sunt negative. E o etapă şi vom continua prin eliminare. Ne-am gândit că s-ar putea întâmpla aşa, în această etapă preliminară. Cu alte cuvinte probele directe sunt negative. Dar, pentru fosfatul de aluminiu, nu se obţine efectiv prin analiza directă, ci prin eliminare", a explicat medicul legist Alexandra Enache, şeful IML Timişoara.</p>
      <p>Un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare.</p>
      <p>Până în prezent, un număr de 83 de persoane, din care 56 de adulţi şi 27 de copii s-au prezentat pentru investigaţii la trei spitale din oraş, şi anume Spitalul Clinic Judeţean de Urgenţă “Pius Brînzeu” Timişoara, Spitalul Clinic Municipal de Urgenţă Timişoara şi Spitalul Clinic de Urgenţă pentru copii “ Louis Ţurcanu” Timişoara.</p>
      <p>În prezent mai sunt internate 33 de persoane. Este vorba despre 9 pacienţi la Spitalul Clinic Judeţean de Urgenţă “Pius Brînzeu” Timişoara; 3 pacienţi la Spitalul Clinic Municipal de Urgenţă Timişoara şi 21 pacienţi copii la Spitalul Clinic de Urgenţă pentru copii “ Louis Ţurcanu” Timişoara.<br/>Toţi pacienţii sunt stabili, în stare bună, o parte din ei mai prezintă simptomatologie digestivă (greaţă, vărsături), dar rezultatele analizelor medicale sunt îmbunătăţite.<br/>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.<br/>Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite.<br/>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare.<br/>Patronul Bistim Dera SRL, Ioan Sorin Buţă, a fost arestat pentru 30 de zile. Avocatul său afirmă că a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă. <br/>Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>