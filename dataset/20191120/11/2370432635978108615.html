<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T11:11:44+00:00"/>
    <meta property="og:title" content="Το σχέδιο για τη στενότερη αλληλεπίδραση ανώτατης εκπαίδευσης και αγοράς εργασίας του υπ. Παιδείας"/>
    <meta property="og:description" content="Η σύνδεση της εκπαίδευσης με τις ανάγκες της αγοράς εργασίας βρέθηκε στο επίκεντρο συζήτησης που διοργάνωσε το Αμερικανικό Κολλέγιο της Ελλάδας, υπό την"/>
  </head>
  <body>
    <article>
      <h1>Το σχέδιο για τη στενότερη αλληλεπίδραση ανώτατης εκπαίδευσης και αγοράς εργασίας του υπ. Παιδείας</h1>
      <address><time datetime="2019-11-20T11:11:44+00:00">20 Nov 2019, 11:11</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">Facebook 0</a>
        </li>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">Twitter</a>
        </li>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">LinkedIn</a>
        </li>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">Περισσότερα</a>
        </li>
      </ul>
      <p>Η σύνδεση της εκπαίδευσης με τις ανάγκες της αγοράς εργασίας βρέθηκε στο επίκεντρο συζήτησης που διοργάνωσε το Αμερικανικό Κολλέγιο της Ελλάδας, υπό την αιγίδα του Συνδέσμου Ελλήνων Βιομηχάνων.</p>
      <p>Ο υφυπουργός Παιδείας, αρμόδιος για τα θέματα της Ανώτατης Εκπαίδευσης, Βασίλης Διγαλάκης, προέταξε την αναβάθμιση της ανεξάρτητης αρχής για την αξιολόγηση των ΑΕΙ, τη δημιουργία νέων προπτυχιακών και μεταπτυχιακών προγραμμάτων και στην αγγλική γλώσσα, και την ενθάρρυνση της έρευνας ως βασικό σχέδιο του υπουργείου.</p>
      <p>«Η Ανώτατη Εκπαίδευση βρίσκεται στο επίκεντρο του ενδιαφέροντος για τη συμβολή της στην οικονομική ανάπτυξη και την κοινωνική ευημερία», τόνισε στην ομιλία του.</p>
      <p>Παρατήρησε ότι το έμψυχο δυναμικό των πανεπιστημίων και των ερευνητικών κέντρων στην Ελλάδα είναι υψηλού επιπέδου.</p>
      <p>Στη συνέχεια, ο κ. Διγαλάκης ανέπτυξε το σχέδιο του υπουργείου προκειμένου να υπάρξει στενότερη αλληλεπίδραση μεταξύ της τριτοβάθμιας εκπαίδευσης, της έρευνας, της αγοράς εργασίας και της παραγωγικής διαδικασίας:</p>
      <p>Πρώτον, με την αναβάθμιση της Ανεξάρτητης Αρχής για την αξιολόγηση στην Ανώτατη Εκπαίδευση. Με βασικό ρόλο στο σχεδιασμό του νέου χάρτη Ανώτατης Εκπαίδευσης, ο οποίος θα είναι συνδεδεμένος με την αγορά εργασίας.</p>
      <p>Δεύτερον, με τη δημιουργία εξειδικευμένων προπτυχιακών προγραμμάτων σπουδών, με δυνατότητες συνεργασίας με ιδρύματα του εξωτερικού, αλλά και αγγλόφωνων προγραμμάτων.</p>
      <p>Τρίτον, με την «έμπρακτη ενθάρρυνση» της ερευνητικής δουλειάς που γίνεται στα πανεπιστήμια και τα ερευνητικά κέντρα, περιορίζοντας τη γραφειοκρατία για τη διαχείριση κονδυλίων.</p>
      <p>Τέταρτον, με θεσμικές παρεμβάσεις για τη λειτουργία των ερευνητικών κέντρων.</p>
      <p>«Η τριτοβάθμια εκπαίδευση πρέπει να αλληλεπιδρά με τον παραγωγικό ιστό της χώρας», υπογράμμισε ο κ. Διγαλάκης, «πρέπει να αφήσουμε πίσω τη δυσπιστία για τη σχέση μεταξύ επιχειρηματικότητας και πανεπιστημίου».</p>
      <p>«Ο επιχειρηματικός κόσμος οφείλει από τη μεριά του να επενδύσει στην επιστήμη, την έρευνα και την καινοτομία και να τις αξιοποιήσει ως ανταγωνιστικά εργαλεία. Αυτό το νέο μοντέλο ανάπτυξης, με επίκεντρο την επιστήμη και την καινοτομία, θα ορίσει όχι μόνο την οικονομική πρόοδο της χώρας, αλλά και την προοπτική της να γίνει ένας τόπος εύφορος για να ευδοκιμήσουν τα όνειρα των ανθρώπων της και κυρίως των νέων της», κατέληξε.</p>
      <p>Από την πλευρά του, ο πρόεδρος του ΣΕΒ, Θεόδωρος Φέσσας, επεσήμανε ότι η Εκπαίδευση αποτελεί «καταλύτη για την ανάπτυξη της οικονομίας μιας χώρας» και τόνισε την ανάγκη σύνδεσης της τεχνικής εκπαίδευσης με την αγορά εργασίας.</p>
      <p>«Η Ελλάδα βρίσκεται ψηλά στη θεωρητική εκπαίδευση, αλλά χαμηλά στις τεχνικές δεξιότητες», παρατήρησε και υπογράμμισε την ανάγκη διδακτορικών διατριβών στον τομέα της βιομηχανίας.</p>
      <p>«Σήμερα υπερεκπαιδεύουμε ανθρώπους για εργασίες όπου απαιτούνται χαμηλότερες δεξιότητες» πρόσθεσε.</p>
      <p>«Αποτελεί κριτήριο επιβίωσης η προσαρμογή στα νέα δεδομένα, ώστε αυτά να φέρουν ευκαιρίες και όχι εμπόδια», τόνισε και συμπλήρωσε ότι «χρειάζονται συμπράξεις μεταξύ των εκπαιδευτικών ιδρυμάτων, της Πολιτείας και της Οικονομίας, για να προχωρήσει η κοινωνία».</p>
      <p>Στον χαιρετισμό του, ο πρόεδρος του Αμερικανικού Κολλεγίου Ελλάδος —το οποίο συμπληρώνει φετος 150 χρόνια παρουσίας στην Ελλάδα— Ντέιβιντ Χόρνερ ( David Horner), αναφέρθηκε σε τρεις προκλήσεις που χρειάζεται να ανταποκριθεί η Ελλάδα, προκειμένου η εκπαίδευση να αποτελέσει μοχλό ανάπτυξης για την κοινωνία και την οικονομία:</p>
      <p>«Πρώτον, η επένδυση από τον ιδιωτικό τομέα, μα έμφαση σε στρατηγικούς τομείς, δεύτερον, η προώθηση της καινοτομίας και της επιχειρηματικότητας και τρίτον, η περαιτέρω ανάπτυξη ηγετικών δεξιοτήτων», σημείωσε.</p>
      <p>Στη συζήτηση που ακολούθησε, ο πρόεδρος του ΔΣ της Aegean, Ευτύχιος Βασιλάκης, τόνισε ότι η ελληνική οικονομία κινείται σε παραδοσιακούς τομείς, όπως είναι ο τουρισμός, και ότι υπάρχουν δύο ταχύτητες αναγκών: η ανάπτυξη της υπηρεσιακής λογικής και η ανάπτυξη του προϊόντος καθεαυτού.</p>
      <p>Όσον αφορά τον τραπεζικό κλάδο, ο Διευθύνων Σύμβουλος της Εθνικής Τράπεζας της Ελλάδος, Παύλος Μυλωνάς, σημείωσε ότι η τεχνολογία αλλάζει συνεχώς το μοντέλο της τράπεζας και ξεχώρισε ως κύρια «δεξιότητα του μέλλοντος» την προσαρμοστικότητα στις αλλαγές.</p>
      <p>Τέλος, ακολούθησε συζήτηση μεταξύ καθηγητών πανεπιστημίου σχετικά με τον ρόλο της εκπαίδευσης σε μία αναπτυσσόμενη οικονομία.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">Facebook 0</a>
        </li>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">Twitter</a>
        </li>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">LinkedIn</a>
        </li>
        <li>
          <a href="https://www.eleftherostypos.gr/politiki/490072-to-sxedio-gia-ti-stenoteri-allilepidrasi-anotatis-ekpaideysis-kai-agoras-ergasias-toy-yp-paideias/#">Περισσότερα</a>
        </li>
      </ul>
    </article>
  </body>
</html>