<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653921/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Контракт на транзит нафти між Україною та РФ буде продовжено автоматично"/>
    <meta property="og:description" content="Контракт на транзит нафти між “Укртранснафтою” і російської “Транснєфтью” буде автоматично продовжений на 2020 рік."/>
  </head>
  <body>
    <article>
      <h1>Контракт на транзит нафти між Україною та РФ буде продовжено автоматично</h1>
      <address>
        <time datetime="2019-11-20T11:30:00+00:00">20 Nov 2019, 11:30</time>
      </address>
      <p>Контракт на транзит нафти між "Укртранснафтою" і російської "Транснєфтью" буде автоматично продовжений на 2020 рік. </p>
      <p>Про це йдеться в проспекті емісії єврооблігацій НАК Нафтогаз України, повідомляє <a href="http://enkorr.com.ua/a/news/Naftogaz_kontrakt_na_tranzit_nefti_budet_avtomaticheski_prodlen_na_2020_g/239118">enkorr</a>.</p>
      <p>"Угода про транзит нафти діє до 31 грудня 2019 року, а потім автоматично продовжується на кожний наступний рік, якщо жодна зі сторін не повідомить іншу про його розірвання з попереднім повідомленням за 6 місяців. Жодна зі сторін не направила повідомлення про припинення, і угоду про транзит нафти буде продовжено автоматично", — йдеться в документі.</p>
      <p>Чинний контракт між Укртранснафтою і Транснєфтью, відповідно до проспекту емісії єврооблігацій, був укладений 16 листопада 2004 року. </p>
      <p>Цим договором не визначено обов’язкові фіксовані обсяги прокачування нафти, вони залежать від багатьох факторів, включаючи параметри контрактів російських виробників із європейськими покупцями. Ставка тарифу по ньому визначається додатковою угодою. У 2015−2018 роках вона становила 8,6 євро/т.</p>
      <p>У травні 2019 року голова Укртранснафти Микола Гавриленко відзначав, що компанія зацікавлена в підписанні нового 10-річного транзитного контракту з Транснєфтью без зміни поточного рівня тарифу.</p>
      <p>З 1992 по 2001 роки щорічний транзит нафти Україною становив 49−53 млн т. У 2002 році Росія ввела в експлуатацію перший маршрут Балтійського нафтопроводу потужністю 12 млн т/рік, а також нафтопровід до порту Новоросійська потужністю 28 млн т/рік. Отже, в 2002—2010 роках щорічний транзит впав до 27−40 млн т. У 2011 році був введений в експлуатацію другий маршрут Балтійського нафтопроводу потужністю 25 млн т/рік і транзит впав до 14−18 млн т/рік.</p>
    </article>
  </body>
</html>