<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/v-trenirki-in-lahkih-sportnih-copatih-na-triglav-podhlajenega-resili-gorski-resevalci-foto-251931"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T11:02:00+00:00"/>
    <meta property="og:title" content="V trenirki in lahkih športnih copatih na Triglav, podhlajenega rešili gorski reševalci (FOTO)"/>
    <meta property="og:description" content="Bohinjski gorski reševalci so včeraj čez dan v zelo težkih snežnih in meglenih razmerah na Sedmerih jezerih od 8.30 pa do poznega popoldneva reševali tujca, ki se je zelo slabo opremljen izgubil..."/>
  </head>
  <body>
    <article>
      <h1>V trenirki in lahkih športnih copatih na Triglav, podhlajenega rešili gorski reševalci (FOTO)</h1>
      <h2>Primerov malomarnih pohodnikov, ki se z neprimerno opremo namenijo v visokogorje, kar ne zmanjka.</h2>
      <address><time datetime="2019-11-20T11:02:00+00:00">20 Nov 2019, 11:02</time> by <a rel="author">T. K.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/20/1696088.jpg"/>
          <figcaption>Tujca, ki je pot nadaljeval kljub 40 cm visokem snegu, so reševalci našli podhlajenega. FOTO: PU Kranj</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1696087.jpg"/>
          <figcaption>Neprimerna gorska oprema tujca, ki se je namenil na Triglav, potem pa so ga morali reševati bohinjski prostovoljci. FOTO: PU Kranj</figcaption>
        </figure>
      </slideshow>
      <p>Bohinjski gorski reševalci so včeraj čez dan v zelo težkih snežnih in meglenih razmerah na Sedmerih jezerih od 8.30 pa do poznega popoldneva reševali tujca, ki se je zelo slabo opremljen izgubil na poti na Triglav. Na sebi je imel trenirko in lahke športne copate. Bil je podhlajen. Kot izhaja iz zbranih obvestil, je šel tako opremljen v gore čez nevarno Komarčo že dan prej.<br/><br/>Pri Črnem jezeru je prišel do resnih snežnih razmer z okoli 40 cm snega, vendar se je vseeno odločil nadaljevati pot in se vmes izgubil. Imej je veliko srečo, saj so bile sporočene koordinate le delno pravilne, razmere pa zahtevne. Telefonski signal na območju je zelo slab oziroma ga skoraj ni, zato z njim ni bil mogoč običajen stik.<br/><br/>Gorski reševalci so zato večinoma sledili stopinjam malomarnega tujca, ki jih je vmes delno že prekril sneg. Če bi še bolj snežilo, bi sneg stopinje povsem zakril, to pa bi bilo za tujca lahko usodno. »Taka lahkomiselnost je smrtno nevarna,« opozarjajo reševalci.<br/><br/>V še eni intervenciji so bohinjski gorski reševalci pred dnevi reševali tudi tujca, ki se je znašel na neprehodnem terenu in se poškodoval na poti na Vogel.</p>
      <h3>Razmere v gorah</h3>
      <p>Od ponedeljka je ob občasnih padavinah v Julijskih Alpah zapadlo do 20 cm snega, drugod do 10 cm. Meja sneženja je bila večinoma pod 1500 m. Veter je nekoliko oslabel, a je še prenašal sneg na izpostavljenih legah. Nad okoli 1900 m je sneg rahel in mehak ter se globoko predira. Niže se je zaradi pozitivne temperature že nekoliko sesedel, pod okoli 1700 m se je tudi talil. Veliko je zametov in opasti, vetru izpostavljena mesta so močno spihana, tam je ponekod tudi skorja.<br/><br/>Prevladovalo bo oblačno vreme z občasnimi manjšimi padavinami. V sredo bodo pogostejše v vzhodnem delu naših gora, najmanj verjetne pa bodo v zahodnih Julijcih in zahodnih Karavankah. Pihal bo zmeren veter vzhodnih smeri. Meja sneženja bo na nadmorski višini med 1400 in 1700 m, v Gornjesavski dolini tudi niže. V četrtek bodo občasno manjše padavine predvsem v zahodnih krajih, v petek pa sprva tam, a se bodo počasi širile nad osrednjo Slovenijo. Meja sneženja bo večinoma med 1000 in 1300 m. Pihal bo jugozahodni, v petek bolj južni veter.<br/><br/>Snežna odeja se bo v visokogorju le počasi sesedala in preobražala. Novega snega ne bo prav veliko in ne bo bistveno vplival na plazovne razmere. Nevarnost snežnih plazov se bo v visokogorju le počasi zmanjševala. Predvsem bodo ostala nevarna mesta z napihanim snegom na strmejših pobočjih, kjer se bodo lahko še spontano prožili kložasti plazovi pa tudi plazovi nesprijetega snega. Plaz se bo lahko na mestih z napihanim snegom sprožil tudi že ob manjši obremenitvi snežne odeje, zato svetujejo previdnost.</p>
    </article>
  </body>
</html>