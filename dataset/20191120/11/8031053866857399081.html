<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%cf%8c%ce%bc%ce%b2%ce%b1-%ce%bf-%cf%80%ce%b9%cf%84%ce%af%ce%bd%ce%bf-%ce%b5%cf%80%ce%b9%cf%83%cf%84%cf%81%ce%ad%cf%86%ce%b5%ce%b9-%cf%83%cf%84%ce%bf%ce%bd-%cf%80%ce%b1%ce%bd%ce%b1%ce%b8%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T11:40:27+00:00"/>
    <meta property="og:title" content="Βόμβα: Ο Πιτίνο επιστρέφει στον Παναθηναϊκό!"/>
    <meta property="og:description" content="Όλα δείχνουν ότι ο Ρικ Πιτίνο πείστηκε και επιστρέφει στον πάγκο του Παναθηναϊκού με μοναδικό στόχο την επιστροφή στα Final 4 της Euroleague!"/>
  </head>
  <body>
    <article>
      <h1>Βόμβα: Ο Πιτίνο επιστρέφει στον Παναθηναϊκό!</h1>
      <address>
        <time datetime="2019-11-20T11:40:27+00:00">20 Nov 2019, 11:40</time>
      </address>
      <p>
        <b>Όλα δείχνουν ότι ο Ρικ Πιτίνο πείστηκε και επιστρέφει στον πάγκο του Παναθηναϊκού με μοναδικό στόχο την επιστροφή στα Final 4 της Euroleague!</b>
      </p>
      <p>Το big deal που επιχειρεί ο Γιαννακόπουλος από την προηγούμενη Παρασκευή, όταν και χώρισαν οι δρόμοι με τον Αργύρης Πεδουλάκη, φαίνεται πως επετεύχθη: Παρότι ο Παναθηναϊκός τηρεί σιγή ιχθύος, από το περιβάλλον του Αμερικανού τεχνικού προκύπτει πως ο “Hall of Famer” πήρε την απόφαση να αποδεχθεί την πρόταση του τριφυλλιού και να γυρίσει εκεί που αγάπησε και αγαπήθηκε σφόδρα μέσα σε πολύ σύντομο χρονικό διάστημα.</p>
      <p>Οι δρόμοι για τον Παναθηναϊκό ήταν δύο: Πιτίνο και Βόβορας. Θα έδινε ρέστα για τον Αμερικανό, ειδάλλως θα προχωρούσε με τον Έλληνα τεχνικό που έχει μεγάλη εκτίμηση από τη διοίκηση και, ειρήσθω εν παρόδω, κέρδισε ακόμα πιο πολλούς πόντους και με την εξαιρετική διαχείριση που έκανε στο Κάουνας.</p>
      <p>Το SDNA (Βασίλης Παπαθεοδώρου) ρίχνει τη βόμβα: Φαίνεται πως είναι θέμα ωρών να επισημοποιηθεί η επιστροφή του Πιτίνο στα πράσινα. Μία επιστροφή που χρειάστηκε χρόνο και πολλές συζητήσεις για να δρομολογηθεί καθώς η απόφαση του Πιτίνο πέρασε από οικογενειακές διαβουλεύσεις. Εξ αρχής δεν υπήρχε θέμα «θέλω» παρά μόνο «μπορώ». Κι από τη στιγμή που η οικογένεια άναψε το πράσινο φως, διαπιστώνοντας ότι αυτή η απόφαση θα κάνει ευτυχισμένο τον 68χρονο τεχνικό, τότε ο κύβος είχε ριφθεί.</p>
      <p>Από την άλλη πλευρά, ο Δημήτρης Γιαννακόπουλος είχε πάρει τη δική του απόφαση από την πρώτη στιγμή. Μόνο ο Πιτίνο μπορούσε να ξαναβάλει τον Παναθηναϊκό σε τροχιά Final 4. Την Παρασκευή μιλώντας στο SDNA αναγνώρισε το λάθος με τον Πεδουλάκη και δήλωσε κάτι που ίσως τότε λίγοι έδωσαν σημασία: «Θα κάνουμε τα πάντα για να ξαναφέρουμε το χαμόγελο στον κόσμο του Παναθηναϊκού».</p>
      <p>Τα έδωσε όλα λοιπόν, για να φέρει πίσω τον άνθρωπο που μπορούσε να έχει τον ρόλο του ηγέτη, του προπονητή και του ανθρώπου που θα εμπνεύσει ομάδα και κόσμο. Πήρε πάνω του το θέμα Πεδουλάκη, πιστώνεται και το credit να φέρει πίσω τον Πιτίνο, μια είδηση που δεδομένα θα σκορπίσει ενθουσιασμό στον κόσμο. Εφόσον φυσικά τελειώσει και τυπικά το θέμα.</p>
      <p>Ένας από τους λίγους, αδιαπραγμάτευτους όρους του Παναθηναϊκού αφορούσε τον Γιώργο Βόβορα ο οποίος, με την έγκριση του Πιτίνο, θα συνεχίσει στον πάγκο του τριφυλλιού, δίπλα στον Αμερικανό τεχνικό.</p>
      <p>Επί του παρόντος πάντως, αξίζει να κρατήσουμε την πρωτογενή πληροφορία που αναφέρει ότι ο Πιτίνο πήρε τη μεγάλη απόφαση και έδειξε τον ενθουσιασμό του, ενημερώνοντας και φίλους του στην Ελλάδα!</p>
      <p>Το βράδυ της Πέμπτης, το SDNA στην εκπομπή «Magic Euroleague» είχε κάνει ξεκάθαρο ότι ο Πιτίνο θα ήταν η πρώτη και μοναδική επιλογή για τον Παναθηναϊκό. Δεν υπήρχαν άλλοι υποψήφιοι, δεν υπήρχε plan B. Για τον Γιαννακόπουλο θα υπήρχε μόνο ο Αμερικανός τεχνικός. Οι εξελίξεις δικαίωσαν για ακόμα μια φορά το έγκυρο ρεπορτάζ, αποτρέποντας οποιαδήποτε ονοματολογία. Σε συνέχεια λοιπόν και των όσων είχαν γραφτεί ακόμα νωρίτερα ξεκαθαρίζοντας το τοπίο, ο Πιτίνο δεν είχε υπογράψει κανέναν όρο με την ΕΟΚ που να του απαγορεύει να εργαστεί επαγγελματικά σε κάποια ομάδα μεσούσης της σεζόν.</p>
      <p>Κι όλα δείχνουν πως τις επόμενες μέρες θα ανέβει ξανά στο αεροπλάνο της επιστροφής, θα φορέσει τα αγαπημένα του κομψά σακάκια και θα καθίσει πάλι στον πάγκο του τριφυλλιού.</p>
    </article>
  </body>
</html>