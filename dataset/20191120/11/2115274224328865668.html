<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/boccia_arcelormittal_ilva-6584845/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T11:38:00+00:00"/>
    <meta property="og:title" content="Il ministro pugliese Boccia dice &quot;sì allo scudo penale e no ai ricatti&quot;"/>
    <meta property="og:description" content="Il responsabile degli Affari Regionali parla al Corriere del caso ArcelorMittal: &quot;Domani stanziate risorse per l'area di Taranto&quot;"/>
  </head>
  <body>
    <article>
      <h1>Il ministro pugliese Boccia dice "sì allo scudo penale e no ai ricatti"</h1>
      <h2>Il responsabile degli Affari Regionali parla al Corriere del caso ArcelorMittal: "Domani stanziate risorse per l'area di Taranto"</h2>
      <address><time datetime="2019-11-20T11:38:00+00:00">20 Nov 2019, 11:38</time> by <a rel="author">AGI - Agenzia Giornalistica Italia</a></address>
      <p>Il ministro per gli Affari Regionali Francesco Boccia non è disposto a subire pressioni o ricatti da Arcelor-Mittal sulo stabilimento di Taranto. E lo dice in un’intervista al Corriere della Sera nella quale sostiene che “gli amministratori straordinari dell’Ilva, Taranto, i lavoratori e il governo hanno subito una iniziativa giudiziaria unilaterale” da parte della società franco indiana “per recedere dal contratto” e che il governo ha “reagito come era giusto, con gli strumenti della politica e con quelli che la legge consente, a partire dal ricorso d’urgenza ex articolo 700” sugli esuberi. Insomma, “a schiena dritta e maniere forti” hanno indotto ArcelorMittal “a ragionare”.</p>
      <p>Boccia poi addossa nuovamente le colpe alla multinazionale che se “sbaglia le previsioni fatte appena un anno fa, allora non sa fare il suo mestiere” mentre “guardare i loro bilanci, invece, sanno farlo”, ciò che dimostrerebbe che “ArcelorMittal non ha mai voluto sposare fino in fondo l’Italia. Se compri Taranto e Genova fai un matrimonio e investi. E se c’è una congiuntura sfavorevole investi ancora di più” chiosa il ministro.</p>
      <p>Sulla concessione dello scudo penale, Boccia si dimostra diposnibile “ma – chiarisce – a in un quadro generale di misure che consentano all’azienda di avere una prospettiva. Non accettiamo il ricatto di chi ha detto che anche con lo scudo ci sarebbero 5 mila esuberi” anche perché “ArcelorMittal ha vinto la gara per l’Ilva garantendo questo livello di occupazione, senza ulteriori esuberi” e pertanto “non è serio cambiare in corsa le regole del gioco”.</p>
      <p>Infine il ministro per gli Affari Regionali annuncia che giovedì, cioè domani, “stanzieremo in Consiglio dei ministri risorse per la città e l’intera area”. Tutti i ministeri interessati, spiega Boccia, “hanno preparato proposte”, tanto che a quel punto “avrebbe senso discutere tutto il resto”: per esempio, aggiunge, “se l’azienda volesse finanziare la transizione ecologica investendo sulle nuove tecnologie e i centri di eccellenza, a partir e dal Politecnico di Bari”. Invece, dice, “finora abbiamo percepito solo diffidenza e ostilità”.</p>
    </article>
  </body>
</html>