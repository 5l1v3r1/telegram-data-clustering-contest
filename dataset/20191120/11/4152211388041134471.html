<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/592017/%E0%A6%A8%E0%A7%8C-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%A6%E0%A7%87%E0%A6%B0-%E0%A6%9F%E0%A6%BE%E0%A6%A8%E0%A6%BE-%E0%A6%95%E0%A6%B0%E0%A7%8D%E0%A6%AE%E0%A6%AC%E0%A6%BF%E0%A6%B0%E0%A6%A4%E0%A6%BF-%E0%A7%A8%E0%A7%AC-%E0%A6%A8%E0%A6%AD%E0%A7%87%E0%A6%AE%E0%A7%8D%E0%A6%AC%E0%A6%B0-%E0%A6%A5%E0%A7%87%E0%A6%95%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T11:37:00+00:00"/>
    <meta property="og:title" content="নৌ শ্রমিকদের টানা কর্মবিরতি ২৬ নভেম্বর থেকে"/>
    <meta property="og:description" content="শতভাগ খাদ্যভাতা ও সুপেয় পানির খরচ আদায়সহ ১৫ দফা দাবিতে ২৬ নভেম্বর (মঙ্গলবার) থেকে টানা কর্মবিরতির ঘোষণা দিয়েছেন নৌযান শ্রমিকরা। ওইদিন রাত ১২টা ৩ মি&amp;zwnj;নিট থেকে সব শ্রেণির জাহাজ, ট্রলার ও লঞ্চ চলাচল বন্ধ থাকবে বলে জানিয়েছেন তারা। বুধবার (২০ নভেম্বর) জাতীয় প্রেস ক্লাবের সামনে শ্রমিক..."/>
  </head>
  <body>
    <article>
      <h1>নৌ শ্রমিকদের টানা কর্মবিরতি ২৬ নভেম্বর থেকে</h1>
      <address><time datetime="2019-11-20T11:37:00+00:00">20 Nov 2019, 11:37</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/20/2a4973011f0e2cb1ffc00fbfade386a9-5dd52687029c4.jpg"/>
        <figcaption>নৌ শ্রমিকদের মানববন্ধন</figcaption>
      </figure>
      <p>শতভাগ খাদ্যভাতা ও সুপেয় পানির খরচ আদায়সহ ১৫ দফা দাবিতে ২৬ নভেম্বর (মঙ্গলবার) থেকে টানা কর্মবিরতির ঘোষণা দিয়েছেন নৌযান শ্রমিকরা। ওইদিন রাত ১২টা ৩ মি‌নিট থেকে সব শ্রেণির জাহাজ, ট্রলার ও লঞ্চ চলাচল বন্ধ থাকবে বলে জানিয়েছেন তারা। বুধবার (২০ নভেম্বর) জাতীয় প্রেস ক্লাবের সামনে শ্রমিক অধিকার সংরক্ষণ পরিষদ আয়োজিত এক মানববন্ধন থেকে এ কর্মসূচির ঘোষণা দেওয়া হয়।</p>
      <p>মানববন্ধন থেকে শ্রমিকরা নৌ শ্রমিকদের খোরাকি ভাতা চালু, জ্বালানি তেল সরবরাহের পাইপলাইন স্থাপনের সিদ্ধান্ত বাতিল, ডিজি শিপিংয়ের হয়রানি বন্ধ, সুনামগঞ্জের ছাতকের ভুয়া ইজারা বাতিল এবং নৌপথে চাঁদাবাজি বন্ধসহ ১৫ দফা দাবি জানান।</p>
      <p>মানববন্ধনে বক্তারা বলেন, প্রধানমন্ত্রী দেশের সার্বিক উন্নয়নের পাশাপাশি দারিদ্র্য বিমোচন করে শ্রমজীবী মানুষের জীবনমান উন্নয়নে সব শিল্পের মালিকদের আহ্বান জানিয়েছেন। তবে দেশের নৌযান মালিকরা শ্রমিকদের শতভাগ খাদ্যভাতা, সুপেয় পানির খরচ দিতে এক বছরের বেশি সময় ধরে বিভিন্ন অজুহাত দেখাচ্ছেন। যা কোনোভাবে মেনে নেওয়া যায় না।</p>
      <p>বক্তারা আরও বলেন, নৌযান শ্রমিকদের শতভাগ খাদ্য ভাতাসহ ১৫ দফা দাবি মেনে না নিলে ২৬ নভেম্বর থেকে দেশব্যাপী লাগাতার কর্মবিরতি পালন করা হবে।</p>
      <p>সংগঠনের সহ-সভাপতি ওমর ফারুকের সভাপতিত্বে মানববন্ধনে আরও উপস্থিত ছিলেন জাহাঙ্গীর আলম ও সংগঠনটির বিভিন্ন স্তরের নেতাকর্মীরা।</p>
      <footer>/এইচএন/টিটি/</footer>
    </article>
  </body>
</html>