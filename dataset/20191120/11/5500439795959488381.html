<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22801/kaksno-evropsko-unijo-si-zelimo-drzavljani.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-20T11:14:00+00:00"/>
    <meta property="og:title" content="Kakšno Evropsko unijo si želimo državljani?"/>
    <meta property="og:description" content="V športni dvorani ŠIC Ljutomer, v sredo, 20. novembra 2019, od 11. do 13. ure, poteka posvet z državljani Kakšno Evropsko unijo si želimo državljani? Skupaj ga organizirajo Občina Ljutomer, Gimnazija Franca Miklošiča Ljutomer in Vlada RS. Na posvetu imajo občani in občanke ter dijaki in dijakinje priložnost ..."/>
  </head>
  <body>
    <article>
      <h1>Kakšno Evropsko unijo si želimo državljani?</h1>
      <h2>V Ljutomeru poteka posvet z državljani o prihodnosti Evropske unije</h2>
      <address><time datetime="2019-11-20T11:14:00+00:00">20 Nov 2019, 11:14</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/kaksno-evropsko-unijo-si-zelimo-drzavljani_23613672105.jpg"/>
        <figcaption>Posvet Kakšno Evropsko unijo si želimo državljani?</figcaption>
      </figure>
      <p>V športni dvorani ŠIC Ljutomer, v sredo, 20. novembra 2019, od 11. do 13. ure, poteka posvet z državljani <i>Kakšno Evropsko unijo si želimo državljani?</i> Skupaj ga organizirajo Občina Ljutomer, Gimnazija Franca Miklošiča Ljutomer in Vlada RS. Na posvetu imajo občani in občanke ter dijaki in dijakinje priložnost povedati, kaj pričakujejo od Evropske unije. Neposredni prenos posveta lahko spremljate na <a href="https://m.facebook.com/story.php?story_fbid=828861117548029&amp;id=1193175320710704">FB profilu Vlade Republike Slovenije</a>.</p>
      <p>Poleg občanov in občank so na posvetovanju prisotni <b>mag. Olga Karba</b>, županja Občine Ljutomer, <b>Niko Miholič</b>, podžupan Občine Ljutomer, <b>dr. Aleksandra Pivec</b>, ministrica za kmetijstvo, gozdarstvo in prehrano, generalna direktorica za turizem na Ministrstvu za gospodarski razvoj in tehnologijo <b>mag. Helena Cvikl</b> ter iz Slovenske turistične organizacije vodja korporativnega PR <b>Livija Kovač Kostantinovič</b>. S strani institucij EU pa <b>Manja Toplak</b>, vodja Pisarne Evropskega parlamenta. Razpravo moderira <b>Anja Vučkič</b>, odgovorna urednica regionalnega spletnega medija Sobotainfo in novinarka pomurske televizije TV IDEA.</p>
      <p>Več sledi.</p>
      <h3>Ugotavljajo, da si lokalne skupnosti želijo rednega dialoga z nacionalno in evropsko ravnjo</h3>
      <p>Vladna posvetovanja z državljani o prihodnosti Evropske unije organizirajo zato, da slišijo mnenja, skrbi, upanja in pričakovanja ljudi glede prihodnosti EU. S posvetovanji, ki jih pripravijo v sodelovanju z občinami, so pričeli leta 2018, v okviru vseevropskega projekta posvetovanj. Ta je bil namenjen zbiranju predlogov evropskih državljanov pred pripravo nove strateške agende EU za naslednje petletno obdobje. V Sloveniji tudi letos nadaljujejo s posvetovanji v lokalnih okoljih, saj ugotavljajo, da si lokalne skupnosti želijo rednega dialoga z nacionalno in evropsko ravnjo. S formatom posveta, kjer ni panelistov, ampak so vsi udeleženci vključeni v razpravo, želijo krepiti aktivno državljanstvo.</p>
      <p>Prvo posvetovanje letos je bilo v Ajdovščini, 'mladim prijazni občini', kjer je bil poudarek na vlogi mladih pri razvijanju evropske integracije in identitete, tudi v luči volitev v Evropski parlament. Na naslednjem posvetu v Slovenskih Konjicah so pokomentirali (nizko) udeležbo na evropskih volitvah, govorili o razvoju turizma in kmetijstva. Po mnenju prisotnih državljanov kmetijstvo ne more delovati po principih konkurence, ker je njegovo poslanstvo preveč pomembno. Tretji letošnji posvet je potekal v Grosuplju, kjer so izpostavili nov večletni finančni okvir in kam naj Unija v prihodnje usmeri sredstva, da bodo učinkovito in enakovredno razvijali tako mesta kot širše regije, države in vso Evropo. Prejšnji teden pa so sodelujoči na posvetu v Škofji Loki razpravljali o zelo pomembnih aktualnih temah in pojavih, kot so vzpon populizma, pojav lažnih novic in migracije, kar je nova predsednica Evropske komisije vključila v resor za spodbujanje evropskega načina življenja.<br/><br/>V Ljutomeru bo tema posvetovanja skupna kmetijska politika EU z vidika priložnosti in izzivov, ki jih predstavlja za lokalna okolja in mlade. Predvsem, kakšno prihodnost zagotavlja ali bi morala zagotavljati kmetijska politika mladim, da se po izobraževanju vrnejo, prevzamejo družinsko kmetijo in jo razvijajo z dodatnimi dejavnostmi na področju turizma, obrti ali podjetništva. Ker bodo na posvetu aktivno sodelovali dijakinje in dijaki Gimnazije Franca Miklošiča Ljutomer, bodo uvodoma s kratkim videom pojasnili tudi, kaj si mislijo o udeležbi na evropskih volitvah.</p>
    </article>
  </body>
</html>