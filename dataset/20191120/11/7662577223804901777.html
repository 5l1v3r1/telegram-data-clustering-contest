<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/sef-prazske-mordparty-mares-odchazi-do-civilu-skonci-na-konci-listopadu.A191120_115448_ln_domov_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-20T11:59:00+00:00"/>
    <meta property="og:title" content="Šéf pražské mordparty Mareš poděkoval všem ‚slušným novinářům‘. Ke konci listopadu odejde z řad policie"/>
    <meta property="og:description" content="Ředitel oddělení vražd pražského krajského policejního ředitelství Josef Mareš odejde k 30. listopadu do civilu, u policie nadále pracovat nebude. Mareš to ve středu bez dalších podrobností řekl novinářům na své poslední tiskové konferenci svolané k případu vraždy partnerského páru z Prahy. Šéf pražské mordparty zároveň poděkoval „slušným novinářům“, se kterými měl možnost spolupracovat."/>
  </head>
  <body>
    <article>
      <h1>Šéf pražské mordparty Mareš poděkoval všem ‚slušným novinářům‘. Ke konci listopadu odejde z řad policie</h1>
      <address>
        <time datetime="2019-11-20T11:59:00+00:00">20 Nov 2019, 11:59</time>
      </address>
      <p>
        <mark>PRAHA</mark>
        <b> Ředitel oddělení vražd pražského krajského policejního ředitelství Josef Mareš odejde k 30. listopadu do civilu, u policie nadále pracovat nebude. Mareš to ve středu bez dalších podrobností řekl novinářům na své poslední tiskové konferenci svolané k případu vraždy partnerského páru z Prahy. Šéf pražské mordparty zároveň poděkoval „slušným novinářům“, se kterými měl možnost spolupracovat.</b>
      </p>
      <p>Mareš se k důvodům odchodu ve středu nevyjádřil, Lidové noviny o jeho konci u policie informovaly už 14. listopadu. Z jeho dřívějšího vyjádření však vyplynulo, že jsou to špatné vztahy s nadřízenými. Šéf pražských policistů Tomáš Lerch v září sdělil, že mu Mareš oznámil záměr ukončit svůj služební poměr krátce po jeho červencovém nástupu na místo ředitele.</p>
      <related>
        <a href="https://www.lidovky.cz/domov/policii-opousti-ikona-mordparty-podle-spekulaci-je-za-maresovym-koncem-nespokojenost-s-organizacnimi.A191113_184422_ln_domov_rkj"/>
      </related>
      <p>O novém nástupci na Marešovo místo podle mluvčího pražských policistů Jana Daňka ještě není rozhodnuto. Nabídkové a výběrové řízení podle něj může začít až po odchodu šéfa mordparty.</p>
      <p>Pražskou policii řídí někdejší šéf dopravních policistů Lerch. V červenci nahradil Jana Ptáčka, který v čele ředitelství působil rok. Lerch uvedl, že si Mareše velmi váží jako zkušeného kriminalisty, a proto navrhl policejnímu prezidentovi, aby ho za jeho působení u policie ocenil.</p>
      <related>
        <a href="https://www.lidovky.cz/domov/denik-n-sef-prazskeho-oddeleni-vrazd-mares-konci-ve-funkci.A190913_140650_ln_domov_ele"/>
      </related>
      <p>Elitní kriminalista Mareš řešil na území hlavního města řadu i mediálně známých případů - například zmizení devítileté Aničky v pražské Troji nebo vraždu manželky Ivana Jonáka, majitele pražského klubu Discoland Sylvie. Je také spoluautorem scénáře kriminálního televizního seriálu Případy prvního oddělení, který divákům prostřednictvím kauz inspirovaných skutečnými událostmi popsal práci pražské „mordparty“.</p>
      <blockquote><b>Vizitka Josefa Mareše<br/></b>   •  Letos pětapadesátiletý Mareš působil u policie tři dekády, většinu kariéry strávil jako vyšetřovatel a později šéf pražského oddělení vražd. Veřejnosti je známý díky tomu, že řešil i řadu mediálně známých případů, například zmizení devítileté Aničky v pražské Troji nebo vraždu manželky Ivana Jonáka, majitele pražského klubu Discoland Sylvie. Své zkušenosti uplatnil také jako spoluscenárista úspěšného televizního seriálu Případy 1. oddělení.<br/>   •  Mareš nastoupil k policii jako absolvent kybernetiky na ČVUT (později vystudoval také Policejní akademii), začínal jako vyšetřovatel v Praze 4. V roce 1992 postoupil na pražské krajské ředitelství a začal vyšetřovat nejvážnější násilné trestné činy včetně vražd. Je označován za žáka legendárního šéfa pražské "mordparty" Josefa Markoviče a jeho nástupce Ivana Smékala. Na přelomu století se sám stal šéfem takzvaného prvního oddělení a s přestávkou jím byl až dosud.<br/>   •  Kriminalista, který nezveřejňuje informace ze svého soukromí, se na začátku kariéry setkal s kauzou takzvaných orlických vražd (staly se v letech 1991 až 1993, pachatelé byli odsouzení v roce 1997) nebo vraždou Ludviky Jonákové (1994). Vyšetřoval také kauzu rozřezaného těla, jehož části se postupně objevovaly po Praze, případ vraha, který zastřelil v roce 2014 tři taxikáře, nebo smrt hledače pokladů, jehož ve stejném roce zavraždil muž, který si v lese schovával milionový lup.<br/>   •  "Odmalička jsem chtěl vyšetřovat vraždy," svěřil se Mareš, který některé své zážitky převedl do podoby scénáře televizního seriálu. Dvaadvacet epizod Případů 1. oddělení, které Česká televize v premiéře vysílala v letech 2014 a 2016, napsal zkušený policista spolu s novinářem a scenáristou Janem Malindou. "Oba máme časově náročná zaměstnání, takže se tvořilo převážně po nocích, víkendech, na dovolených. Byly to desítky a desítky e-mailů," popsal vznik scénáře Josef Mareš.</blockquote>
    </article>
  </body>
</html>