<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-home-guard-duty-scam-gujarat-forensic-department-team-arrives-in-noida-for-investigation-2859504.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T11:22:37+00:00"/>
    <meta property="og:title" content="होमगार्ड ड्यूटी घोटाला : गुजरात फॉरेंसिक विभाग की टीम जांच को नोएडा पहुंची"/>
    <meta property="og:description" content="गौतमबुद्ध नगर में होमगार्डों की ड्यूटी लगाने में हुए करोड़ों के घोटाला मामले में 18 नवंबर की रात को अहम दस्तावेज जलने की घटना की जांच के लिए गुजरात से फॉरेंसिक विभाग की दो सदस्यीय टीम बुधवार को..."/>
  </head>
  <body>
    <article>
      <h1>होमगार्ड ड्यूटी घोटाला : गुजरात फॉरेंसिक विभाग की टीम जांच को नोएडा पहुंची</h1>
      <address><time datetime="2019-11-20T11:22:37+00:00">20 Nov 2019, 11:22</time> by <a rel="author">नोएडा | एजेंसी</a></address>
      <p>गौतमबुद्ध नगर में होमगार्डों की ड्यूटी लगाने में हुए करोड़ों के घोटाला मामले में 18 नवंबर की रात को अहम दस्तावेज जलने की घटना की जांच के लिए गुजरात से फॉरेंसिक विभाग की दो सदस्यीय टीम बुधवार को ग्रेटर नोएडा पहुंच गई।</p>
      <p>एसपी ग्रामीण रणविजय सिंह ने बताया कि यह टीम जिला कमांडेंट होमगार्ड के कार्यालय में हुई आगजनी की घटना की जांच कर रही है। उन्होंने बताया कि होमगार्ड ड्यूटी घोटाले के अहम दस्तावेज 18 नवंबर की रात जला दिए गए थे। इस मामले की जांच के लिए उत्तर प्रदेश सरकार ने गुजरात के फॉरेंसिक टीम को बुलाया है। </p>
      <p>एसपी ने बताया कि टीम घटनास्थल पर पहुंच कर वैज्ञानिक विधि से जांच कर रही है। उन्होंने बताया कि होमगार्ड कार्यालय में जिस बक्से में आग लगी है, उसमें वर्ष 2014 से अब तक के होमगार्डों के ड्यूटी के मस्टररोल व भुगतान के दस्तावेज थे। </p>
      <p>
        <b>होमगार्ड विभाग के पांच अधिकारी गिरफ्तार</b>
      </p>
      <p>होमगार्डों की ड्यूटी लगाने के मामले में हुए करोड़ों रुपये के घोटाले के संबंध में नोएडा पुलिस की अपराध शाखा ने होमगार्ड विभाग के पांच अधिकारियों को बुधवार को गिरफ्तार कर लिया।</p>
      <p>गौतमबुद्ध नगर के वरिष्ठ पुलिस अधीक्षक (एसएसपी) वैभव कृष्ण ने बताया कि ऐसा पता चला था कि ड्यूटी से नदारद रहने वाले होमगार्डों की फर्जी तरीके से हाजिरी लगाकर होमगार्ड विभाग के अधिकारियों ने करोड़ों रुपये का घोटाला किया है। उन्होंने बताया कि इस मामले में उनके स्तर से एक जांच कराई गई थी। जांच की रिपोर्ट दो माह पूर्व शासन को भेजी गई थी। शासन ने भी इस मामले की जांच के लिए चार सदस्यीय कमेटी बनाई थी।</p>
      <figure>
        <iframe data-src="https://twitter.com/ANINewsUP/status/1197027074222854144?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>एसएसपी ने बताया कि इस मामले में 13 नवंबर को थाना सूरजपुर में होमगार्ड विभाग के अज्ञात अधिकारियों के खिलाफ मामला दर्ज हुआ था। इस मामले की जांच पुलिस कर रही थी। इसी बीच, 18 नवंबर की रात को जिला कलेक्ट्रेट स्थित जिला होमगार्ड कमांडेंट के कार्यालय में आग लग गई जिससे उक्त घोटाले से संबंधित दस्तावेज नष्ट हो गए।</p>
      <p>एसएसपी ने बताया कि मामले की जांच कर रही अपराध शाखा ने वर्तमान संभागीय कमांडेंट एचजी राम नारायण चौरसिया, असिस्टेंट कंपनी कमांडर सतीश, प्लाटून कमांडर मोंटू तथा सतवीर और शैलेंद्र को गिरफ्तार कर लिया है।</p>
      <p>उन्होंने बताया कि पूछताछ के दौरान पता चला है कि ये लोग ड्यूटी से गैरहाजिर रहने वाले होमगार्डों के मस्टररोल में हेरफेर कर उनका पूरा वेतन बैंक से निकाल लेते थे।</p>
      <p>
        <b>फर्जी मस्टररोल बनाकर करते थे धोखाधड़ी</b>
      </p>
      <p>वैभव कृष्ण ने बताया कि जांच के दौरान यह बात संज्ञान में आई है कि थानों के जीडी के हिसाब से जितने दिन होमगार्डों की तैनाती होती थी, उतने दिन की हाजिरी थाना प्रभारी द्वारा मस्टररोल में प्रमाणित करके दी जाती थी। उसके बाद ये लोग वास्तविक मस्टररोल को फाड़ देते थे तथा थाना प्रभारियों की फर्जी मोहर और हस्ताक्षर के माध्यम से फर्जी मस्टररोल बनाते थे। उसके आधार पर जिला कमांडेंट बैंक से होमगार्डों का वेतन ले लेता था।</p>
      <p>उन्होंने बताया कि जांच के दौरान पता चला कि फर्जी तरीके से निकाले गए होमगार्डों के वेतन का एक बड़ा हिस्सा अधिकारी रख लेते थे तथा कुछ हिस्सा उन होमगार्डों को भी दिया जाता था, जिनकी फर्जी उपस्थिति दिखाकर पैसा निकाला जाता था।</p>
      <p>
        <b>कुछ और लोगों की भी हो सकती है गिरफ्तारी</b>
      </p>
      <p>वैभव कृष्ण ने बताया कि यह करोड़ों रुपये का घोटाला है। इसकी विस्तृत जांच की जा रही है। इस मामले में और लोगों की भी गिरफ्तारी हो सकती है। उन्होंने बताया कि इनके पास से कुछ फर्जी दस्तावेज और मोहर आदि बरामद हुई हैं। इस मामले ने पूरे उत्तर प्रदेश में हड़कंप मचा दिया है। चर्चा है कि एसएसपी की रिपोर्ट के बाद भी डीजी होमगार्ड ने इस मामले को दो महीने तक दबाए रखा तथा उन्होंने जांच कमेटी कमेटी बनाकर इस मामले को रफा-दफा करने का प्रयास किया। चर्चा है कि इस बीच दस्तावेजों के साथ भी छेड़छाड़ की गई तथा आरोपियों को बचाने का प्रयास किया गया।</p>
    </article>
  </body>
</html>