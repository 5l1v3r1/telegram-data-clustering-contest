<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742686"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="&quot;บิ๊กต้อม&quot;เตือนทัพซีเกมส์ไทยอายุไม่ถึง 17 ต้องมีใบรับรอง"/>
    <meta property="og:description" content="'บิ๊กต้อม' ธนา ไชยประสิทธิ์ หัวหน้าคณะนักกีฬาทีมชาติไทย เตือนทัพไทย นักกีฬาอายุ ไม่ถึง 17 ปี ต้องมีใบรับรองจากผู้ปกครอง ไม่เช่นนั้นจะถูกปรับเงินตอนเข้าฟิลิปปินส์ ขณะที่ทัพไทยชุดใหญ่เตรียมเดินทาง 29 พ.ย.นี้ "/>
  </head>
  <body>
    <article>
      <h1>"บิ๊กต้อม"เตือนทัพซีเกมส์ไทยอายุไม่ถึง 17 ต้องมีใบรับรอง</h1>
      <address>
        <time datetime="2019-11-20T11:30:00+00:00">20 Nov 2019, 11:30</time>
      </address>
      <p>
        <b>"บิ๊กต้อม" ธนา ไชยประสิทธิ์ หัวหน้าคณะนักกีฬาทีมชาติไทย เตือนทัพไทย นักกีฬาอายุ ไม่ถึง 17 ปี ต้องมีใบรับรองจากผู้ปกครอง ไม่เช่นนั้นจะถูกปรับเงินตอนเข้าฟิลิปปินส์ ขณะที่ทัพไทยชุดใหญ่เตรียมเดินทาง 29 พ.ย.นี้ </b>
      </p>
      <p>ความเคลื่อนไหวของการเตรียมพร้อมทัพนักกีฬาไทย ที่จะไปสู้ศึกมหกรรมกีฬา ซีเกมส์ ครั้งที่ 30 ที่ประเทศฟิลิปปินส์ ระหว่างวันที่ 30 พ.ย.-11 ธ.ค. ล่าสุดเมื่อวันที่ 20 พ.ย. ล่าสุด "บิ๊กต้อม" นายธนา ไชยประสิทธิ์ หัวหน้าคณะนักกีฬาทีมชาติไทย ได้เผยว่า ความพร้อมล่าสุดได้มีการลงทะเบียนนักกีฬาเป็นรอบสุดท้ายไปเป็นที่เรียบร้อยแล้ว โดยจำนวนนักกีฬาไทยที่เข้าแข่งขันครั้งนี้มีทั้งหมด 980 คน แบ่งเป็น ชาย 568 คน หญิง 412 คน ส่วนเจ้าหน้าที่ 498 คน การเดินทางของนักกีฬาไทยจะทยอยเดินทางไปตั้งแต่วันที่ 23 พ.ย.เป็นต้นไป โดยทัพใหญ่จะเดินทางในวันที่ 29 พ.ย. มีจำนวนถึง  210 คน อาทิ แบดมินตัน, ยิงปืน และเบสบอล<br/><br/>สำหรับนักกีฬาที่ต้องแข่งขันในเมืองคลาร์ก, ซูบิค และลูซอนใต้ ได้มีการปรับวันเดินทางให้ไปล่วงหน้าก่อน 3 วัน จากระเบียบเดิม 2 วัน เนื่องจากเมืองเหล่านี้ต้องใช้เวลาเดินทางหลายชั่วโมง อาจทำให้มีอาการเหนื่อยล้า จึงให้ไปก่อนเพิ่มอีก 1 วัน ซึ่งค่าเดินทางในส่วนที่เพิ่มขึ้นมาวันละ 100 เหรียญสหรัฐ กกท. จะเป็นผู้ออกค่าใช้จ่ายให้<br/><br/>หัวหน้าคณะนักกีฬาไทย กล่าวอีกว่า ขณะที่นักกีฬาที่มีอายุต่ำกว่า 17 ปี ให้นำใบรับรองจากผู้ปกครองติดตัวไปด้วย เพราะหากไม่มีเอกสารไป เมื่อเดินทางไปถึงประเทศฟิลิปปินส์และเข้าสู่กระบวนการตรวจคนเข้าเมืองจะโดนปรับเงิน 3,000 เปโซ เนื่องจากฟิลิปปินส์มีกฎหมายที่เกี่ยวกับการป้องกันการค้าแรงงานเด็ก จึงจำเป็นต้องมีเอกสารรับรองการเข้าร่วมการแข่งขัน ซึ่งก่อนหน้านี้ทีมเรือใบที่เดินทางไปฝึกซ้อมล่วงหน้า ก็มีนักกีฬาที่มีอายุต่ำกว่า 17 ปี และไม่มีเอกสารรับรองดังกล่าวจนโดนปรับเงินไปแล้ว.</p>
    </article>
  </body>
</html>