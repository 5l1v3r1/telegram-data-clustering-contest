<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/20/sony-2020-line-up-683626/"/>
    <meta property="og:site_name" content="AndroidWorld"/>
    <meta property="article:published_time" content="2019-11-20T11:33:17+00:00"/>
    <meta property="og:title" content="Sony pronta a “tornare indietro” nel 2020: Xperia 0 sarebbe il top di gamma, affiancato da altri 6 modelli"/>
    <meta property="og:description" content="A dispetto di vendite non certo esaltanti, Sony sta preparando la sua line-up per il prossimo anno e sembra che..."/>
  </head>
  <body>
    <article>
      <h1>Sony pronta a “tornare indietro” nel 2020: Xperia 0 sarebbe il top di gamma, affiancato da altri 6 modelli</h1>
      <address><time datetime="2019-11-20T11:33:17+00:00">20 Nov 2019, 11:33</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p>A dispetto di <a href="https://www.androidworld.it/2019/10/30/sony-vende-600-000-smartphone-3-mesi-quanto-huawei-un-solo-giorno-676834/">vendite non certo esaltanti</a>, Sony sta preparando la sua line-up per il prossimo anno e sembra che sarà anche piuttosto nutrita. Secondo le informazioni riportate da una fonte giapponese si parla infatti di almeno 7 smartphone: <b>4 top e 3 medio gamma</b>.</p>
      <p>Alla base di tutto il futuro <b>Xperia 0</b>, il top di gamma che “torna indietro” (quantomeno come nome). Si tratterebbe di uno smartphone 5G con sensore principale da 48 megapixel, f/1.2-2.4 + 12 megapixel sempre f/1.2-2.4 + 20 megapixel grandangolare f/2.4 + 16 megapixel f/2.4 zoom 2z + 8 megapixel f/2.4 zoom 5x + 0,5MP ToF (in base ad <a href="https://www.androidworld.it/2019/06/21/sony-smartphone-8-fotocamere-638389/">informazioni trapelate mesi fa</a>, ed ammesso e non concesso che sia lui). Lancio atteso al <a href="https://www.androidworld.it/tag/mwc/">Mobile World Congress 2020</a>.</p>
      <p>Abbiamo poi <b>Xperia 3</b>, che dovrebbe coprire il ramo “<a href="https://www.androidworld.it/2019/11/12/prossimo-top-gamma-sony-foto-680935/">compact</a>“. Si tratterebbe di uno smartphone sempre molto allungato (21:9) con <b>Snapdragon 865</b> retro incurvato, 3 fotocamere posteriori e connettività 5G, che sarà un po’ un must di tutti i nuovi Sony.</p>
      <p>C’è poi il successore di <a href="https://www.androidworld.it/recensioni/sony-xperia-1/">Xperia 1</a>, che diventerà <b>Xperia 1.1 </b>(in fondo non ci dispiace questa nomenclatura dal sapore di software). 4 fotocamere posteriori per lui e schermo 4K. Allo stesso modo dovrebbe arrivare anche <b>Xperia 5.1</b>, che dovrebbe essere una versione un po’ più compatta di Xperia 1.1, con le stesse 4 fotocamere ma risoluzione solo QHD. Entrambi questi modelli dovrebbero vedere la luce al <a href="https://www.androidworld.it/tag/mwc/">MWC 2020</a>.</p>
      <p>Continuiamo poi con <b>Xperia 10.1</b>, del quale viene ipotizzata solo la connettività 5G, probabilmente con <b>Snapdragon 735</b>, mentre <a href="https://www.androidworld.it/recensioni/sony-xperia-10-plus/">Xperia 10 Plus</a> dovrebbe essere seguito da <b>Xperia 9.1</b>, anche lui, ormai l’avrete capito, con connettività 5G. Segnaliamo infine anche <b>Xperia 8.1</b> come successore di <a href="https://www.androidworld.it/2019/10/07/sony-presenta-xperia-8-medio-gamma-display-219-snapdragon-630-difficilmente-vedremo-foto-669260/">Xperia 8</a>, un modello già esclusiva del mercato nipponico, e che dovrebbe restare tale anche con il suo successore.</p>
      <p>Ovviamente niente di tutto ciò è confermato, ma ci sono comunque varie sovrapposizioni con precedenti informazioni che ci lasciano ben sperare circa l’affidabilità di questo report. I primi annunci sembrano comunque previsti per il Mobile World Congress che si terrà come sempre a fine febbraio, quindi abbiamo tutto il tempo per l’arrivo di ulteriori rumor.</p>
      <p>Via: <a href="https://www.gsmarena.com/new_leak_suggests_sony_will_release_4_flagship_xperias_alongside_at_least_3_midrangers_in_2020-news-40142.php">GSMArena</a></p>
      <p>Fonte: <a href="https://androidnext.info/?p=424">AndroidNext</a></p>
    </article>
  </body>
</html>