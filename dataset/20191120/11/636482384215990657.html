<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/patronul-restaurantului-din-constanta-unde-3-artiste-au-ars-intr-un-incediu-a-fugit-20096409"/>
    <meta property="og:site_name" content="Cancan.ro"/>
    <meta property="article:published_time" content="2019-11-20T11:33:18+00:00"/>
    <meta property="og:title" content="Patronul restaurantului din Constanța unde 3 artiste au ars într-un incediu, a fugit"/>
    <meta property="og:description" content="George Karam, patronal restaurantului Beirut din Constanța, condamnat la 8 ani de închisoare după ce trei artiste au murit în urma unui incendiu, a fugit."/>
  </head>
  <body>
    <article>
      <h1>Patronul restaurantului din Constanța unde 3 artiste au ars într-un incediu, a fugit</h1>
      <address><time datetime="2019-11-20T11:33:18+00:00">20 Nov 2019, 11:33</time> by <a rel="author">Loredana T.</a></address>
      <p>George Karam, patronal restaurantului Beirut din Constanța, condamnat la 8 ani de închisoare după ce trei artiste au murit în urma unui incendiu, a fugit. Potrivit unor surse judiciare, pe numele său a fost emis mandat de urmărire internațională.</p>
      <p>Surse judiciare au declarat pentru Mediafax că George Karam, patronal restaurantului Beirut din Constanța, este de negăsit, după ce a fost condamnat la 8 ani de închisoare. Pe numele său a fost emis mandat de urmărire internațională.</p>
      <p>Marți, judecătorii Curții de Apel Constanța l-au condamnat pe George Karam, patronul restaurantului Beirut în care trei fete au murit în urma unui incendiu, la 8 ani și o lună de închisoare.</p>
      <p>Judecătorii au stabilit și despăgubiri reprezentând daune morale în valoare de 1 milion de euro.</p>
      <p>Pe 5 aprilie 2014, trei tinere – cântăreața Ioana Nicoleta Cengher și dansatoarele Nicoleta Vasilițeanu și Mihaela Tucă – au murit într-un incendiu produs în restaurantul din Constanța. În momentul incendiului, fetele se aflau în mansarda restaurantului și nu au mai putut fi salvate.</p>
      <p>Procurorii au arătat că mansarda a fost construită ilegal, fără autorizație, fără proiect sau expertiză tehnică. Focul a început de la niște probleme la rețeaua de gaze naturale, care, de asemenea, a fost montată și menținută ilegal, fără niciun aviz.</p>
      <p>În acea noapte, întreaga mansardă a ars și s-a prăbușit peste restaurant. Procurorii au mai arătat că societatea care administra restaurantul a angajat 11 persoane fără contract de muncă și a întocmit fișe din instruire în domeniul situațiilor de urgență false, pe care le-a folosit cu ocazia verificărilor Inspectoratului Teritorial de Muncă Constanța.</p>
      <p>În noaptea tragediei, pompierii ISU ajunși la fața locului nu au mai putut face nimic, pentru că incendiul era generalizat. Totul s-a soldat cu șapte victime – trei fete au murit și alte patru persoane au fost intoxicate cu fum.</p>
      <p>George Karam a fost găsit vinovat pentru distrugere din culpă, neluarea măsurilor legale de securitate şi sănătate în muncă, complicitate la realizarea construcţiilor cu nerespectarea cerinţelor esenţiale a existenţei acestora, construire fără autorizaţie în zonă construită protejată și pentru fals în înscrisuri sub semnătură privată.</p>
    </article>
  </body>
</html>