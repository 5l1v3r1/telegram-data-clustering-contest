<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560824/tromazoun-ta-noumera-gia-ta-kakopoiimena-paidia-elahistes-oi-pronoies-tis-politeias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T11:54:29+00:00"/>
    <meta property="og:title" content="Τρομάζουν τα νούμερα για τα κακοποιημένα παιδιά – Ελάχιστες οι πρόνοιες της πολιτείας"/>
    <meta property="og:description" content="Παγκόσμια ημέρα για τα Δικαιώματα του παιδιού σήμερα  με την Πολιτεία σε ένα φτωχό απολογισμό να μετρά τα αργά βήματα της προς την..."/>
  </head>
  <body>
    <article>
      <h1>Τρομάζουν τα νούμερα για τα κακοποιημένα παιδιά – Ελάχιστες οι πρόνοιες της πολιτείας</h1>
      <address><time datetime="2019-11-20T11:54:29+00:00">20 Nov 2019, 11:54</time> by <a rel="author">Δουλγεράκη Αγγέλα</a></address>
      <p>Παγκόσμια ημέρα για τα Δικαιώματα του παιδιού σήμερα με την Πολιτεία σε ένα φτωχό απολογισμό να μετρά τα αργά βήματα της προς την κατεύθυνση της Προστασίας τους.</p>
      <p>«Κάναμε λίγα είναι αλήθεια <b><i>λέει στον 98.4» ο Βουλευτής ΣΥΡΙΖΑ Σωκράτης Βαρδάκης</i></b>, με τα στοιχεία του Ινστιτούτου Υγείας να σοκάρουν, καθώς στα χιλιάδες περιστατικά που καταγράφονται στη χώρα μας μόνο το 1% έχει τύχει της πρόνοιας των αρχών.<br/>Κλειστά στόματα, κλειστές πόρτες, φόβος κι αδυναμία ελέγχου της όποιας καταγγελίας αυθημερόν λόγω της έλλειψης δομών και προσωπικού καθιστούν την καθημερινότητα των παιδιών ιδιαίτερα δύσκολη. <br/>4.000 τα κακοποιημένα παιδιά, πάνω από 100 πέθαναν και πάνω από 120 παρουσιάζουν σοβαρές αναπηρίες, αναφέρονται στα στοιχεία του Ινστιτούτου Υγείας.</p>
      <p><b><i>Σε άρθρο του μάλιστα ο Βουλευτής αναφέρει μεταξύ άλλων: «</i></b>Δυστυχώς, η πραγματικότητα διαψεύδει την προσδοκία, αφού το ασφαλές οικογενειακό περιβάλλον δεν είναι δεδομένη κατάσταση για όλα τα παιδιά, αντιθέτως, ο κίνδυνος της κακοποίησης απειλεί εκατομμύρια παιδιά παγκοσμίως.</p>
      <p>Παρά τα διεθνή κείμενα προστασίας των παιδιών, που σε πολλές χώρες αποτελούν κενό γράμμα, εκατομμύρια παιδιά εξακολουθούν να υποφέρουν.</p>
      <p>Η παιδική κακοποίηση αποτελεί συχνό και σοβαρό κοινωνικό φαινόμενο του αιώνα μας και έναν από τους βασικότερους παράγοντες παιδικής θνησιμότητας. Τα παιδιά συνήθως κακοποιούνται μέσα στην ίδια τους την οικογένεια ή από άτομα που γνωρίζουν στο ευρύτερο περιβάλλον τους και σπανιότερα από αγνώστους. Συχνή επίσης είναι η άσκηση βίας μεταξύ συνομηλίκων (bullying), φαινόμενο, το οποίο έχει λάβει, εξίσου μεγάλες διαστάσεις και διακυβεύει την ψυχική και σωματική ακεραιότητα των παιδιών, την αξιοπρέπειά τους και την ποιότητα της ζωής τους, στο σύνολό της.</p>
      <p>Τα στοιχεία, που έρχονται στο φως της δημοσιότητας, σε καθημερινή βάση, αποδεικνύουν την διάσταση του προβλήματος των παιδιών που πέφτουν θύματα κακοποίησης, χωρίς βεβαίως τα νούμερα να είναι ακριβή, καθώς μεγάλο ποσοστό τέτοιων περιστατικών δεν καταγγέλλεται.</p>
      <p>Τα κράτη, στων οποίων τη δικαιοδοσία, "ανήκουν" τα παιδιά, οφείλουν να εγγυηθούν την προστασία των δικαιωμάτων των παιδιών. Κράτη, τα οποία οφείλουν να προλαμβάνουν την οποιαδήποτε μορφή κακομεταχείρισης παιδιών και ταυτόχρονα να διαθέτουν δομές και υπηρεσίες, οι οποίες θα παρεμβαίνουν όπου υπάρχει κακοποίηση, παραμέληση, ακραία φτώχεια, καθώς και όταν βάλλονται τα δικαιώματά του. Τα παιδιά που κακοποιούνται απομακρύνονται από τους θύτες, με σκοπό να τους προσφερθεί ένα υγιές και ασφαλές περιβάλλον ανάπτυξης.</p>
      <p>Στην Ελλάδα τα τελευταία χρόνια αντιμετωπίζουμε το θέμα των ασυνόδευτων παιδιών τα οποία φτάνουν στην χώρας μας, έχοντας χάσει τους γονείς τους ή έχοντας χωριστεί από αυτούς. Παιδιά, τα οποία κινδυνεύουν, περισσότερο, να πέσουν θύματα κακοποίησης και εκμετάλλευσης. Ένα από τα στοιχήματα της Ελληνικής κοινωνίας είναι να διασφαλιστούν τα δικαιώματα και αυτών των παιδιών. Ολοκληρωμένο πλαίσιο υφίσταται για την Επιτροπεία ασυνόδευτων ανηλίκων, ενώ σε ειδικές διατάξεις έχουν ρυθμιστεί και τα θέματα αναδοχής για τα ασυνόδευτα προσφυγόπουλα. Από το 2016 μάλιστα εκπονείται από το Υπ. Παιδείας με ιδιαίτερη επιτυχία και το πρόγραμμα εκπαίδευσης για τα προσφυγόπουλα. Έχουν συσταθεί τόσο Δομές Υποδοχής για την Εκπαίδευση Προσφύγων όσο και τάξεις υποδοχής σε σχολεία της χώρας. Την περίοδο 2018-2019 12.500 προσφυγόπουλα πάνε στα σχολεία και σε ειδικές τάξεις υποδοχής ενώ δημιουργήθηκαν νηπιαγωγεία στα κέντρα φιλοξενίας.</p>
      <p>Η σημερινή κυβέρνηση ναρκοθετεί ακόμα και την ιατροφαρμακευτική περίθαλψη σε παιδιά (προσφυγόπουλα), στερώντας τους την έκδοση ΑΜΚΑ.</p>
      <p>Ο νόμος για την υιοθεσία και την αναδοχή που ψηφίστηκε από την κυβέρνηση ΣΥΡΙΖΑ, πέραν του ότι κάνει πιο γρήγορη την υιοθεσία, δίνει την ευκαιρία σε πολλά παιδιά να ζήσουν σε ένα περιβάλλον ασφαλές, μέσα από τη διαδικασία της αναδοχής.</p>
      <p>Όλοι εμείς οφείλουμε να είμαστε εγγυητές των δικαιωμάτων των παιδιών. Οι πρωτοβουλίες ενημέρωσης και ευαισθητοποίησης για την προστασία των δικαιωμάτων των παιδιών αλλά και την σοβαρή μάστιγα της κακοποίησης, για την πρόληψη και άμεση παρέμβαση σε περιστατικά ανηλίκων που βρίσκονται σε άμεσο κίνδυνο, μπορούν να συμβάλλουν καθοριστικά στην εξάλειψη κάθε μορφής κακομεταχείρισης των παιδιών.</p>
      <p>Είναι υπόθεση όλων μας, είναι ευθύνη όλων μας να φτιάξουμε αυτόν τον κόσμο πιο ασφαλή για τα παιδιά».</p>
      <figure>
        <iframe src="https://www.youtube.com/embed/c41UG2BuHNc" width="640" height="360" data-service="Youtube" scrolling="no"/>
      </figure>
      <p>
        <b>
          <i> </i>
        </b>
      </p>
    </article>
  </body>
</html>