<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D9%88%D8%AD%D8%A7%D9%86%DB%8C-%D9%88-%D8%AE%D8%A7%D9%85%D9%86%D9%87-%D8%A7%DB%8C-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%A7%DB%8C%D8%B1%D8%A7%D9%86-%D8%B1%D8%A7-%D9%85%D8%B2%D8%AF%D9%88%D8%B1%D8%A7%D9%86-%D8%AF%D8%B4%D9%85%D9%86-%D8%AE%D9%88%D8%A7%D9%86%D8%AF%D9%86%D8%AF-20191120/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-20T11:24:29+00:00"/>
    <meta property="og:title" content="روحانی و خامنه ای تظاهرکنندگان ایران را مزدوران دشمن خواندند"/>
    <meta property="og:description" content="حسن روحانی، رئیس جمهوری اسلامی ایران، در سخنانی که امروز چهارشنبه ۲٩ آبان ماه در نشست دولت ایراد کرد شرکت کنندگان در تظاهرات اعتراضی روزهای اخیر در ایران را &quot;مزدوران&quot; خارجی نامید که &quot;علیه امنیت کشور اقدام می کنند.&quot; او خواستار &quot;قاطعیت&quot; در برخورد با..."/>
  </head>
  <body>
    <article>
      <h1>روحانی و خامنه ای تظاهرکنندگان ایران را مزدوران دشمن خواندند</h1>
      <address><time datetime="2019-11-20T11:24:29+00:00">20 Nov 2019, 11:24</time> by <a rel="author">ناصر اعتمادی</a></address>
      <p>
        <b>حسن روحانی، رئیس جمهوری اسلامی ایران، در سخنانی که امروز چهارشنبه ۲٩ آبان ماه در نشست دولت ایراد کرد شرکت کنندگان در تظاهرات اعتراضی روزهای اخیر در ایران را "مزدوران" خارجی نامید که "علیه امنیت کشور اقدام می کنند." او خواستار "قاطعیت" در برخورد با معترضان شد تا به گفتۀ وی "کشور در مسیر تعالی و توسعه قرار بگیرد."</b>
      </p>
      <p>روحانی اعتراض های سراسری که با افزایش سیصد درصدی بهای بنزین طی روزهای اخیر آغاز شد "نقشۀ آشوب و حادثه سازی دشمن و تلاش سرویس های بیگانه و تروریستی" خواند و افزود : "آشوب طلبان سازمان یافته، برنامه ریزی شده و مسلح بودند که کاملاً بر اساس برنامۀ طراحی شده از سوی ارتجاع منطقه" یعنی اسرائیل و آمریکا عمل کردند.</p>
      <p>حسن روحانی تظاهرکنندگان را متهم کرد که با "سلاح گرم و سرد به مردم حمله کرده و به مغازه ها، خانه ها، داروخانه و مراکز پزشکی و اماکنی که خدمات رسان بودند خسارت وارد کردند."</p>
      <p>روحانی در پایان از "دستگاه های اطلاعاتی، قوۀ قضائیه و صدا و سیما" خواست که "به وظایف خود عمل کنند" و به مردم بگویند که معترضان "با چه نیاتی به خیابان ها آمدند و چه اقداماتی برای تخریب اموال مردم و جان آنها داشته و چه نتیجه ای را کسب کردند." روحانی همچنین اعتراض ها و ناآرامی های سیاسی روزهای اخیر در کشور را "آزمون تاریخی دیگر" توصیف کرد که به گفتۀ وی "مردم ایران" "از آن سربلند بیرون آمدند."  </p>
      <p>علی خامنه ای، رهبر حکومت اسلامی ایران، نیز در اظهاراتی جداگانه اعتراض های سراسری در ایران را به "دشمن" نسبت داد و گفت : "همانطور که دشمن را در عرصۀ نظامی به عقب راندیم، در نبرد امنیتی نیز طی روزهای اخیر دشمن را مجبور به عقب نشینی کردیم." علی خامنه ای تأکید کرد که اعتراض های روزهای اخیر در ایران "یک مسئلۀ امنیتی بوده" و به ادعای او "ربطی به مردم نداشته است."</p>
      <p>او پیشتر تظاهرکنندگان را "اغتشاشگر" و "اشرار" نامیده بود و خواستار برخورد قاطع و شدت عمل با آنان شده بود.</p>
      <p>رهبر حکومت اسلامی ایران که این سخنان را دیشب سه شنبه ٢٨ آبانماه در جمع "فعالان اقتصادی" ایراد کرد همچنین گفت که تحریم های آمریکا علیه ایران در دو سال آینده خاتمه نخواهد یافت و تنها راه مقابله با آثار و پی آمدهای آنها تقویت بنیۀ اقتصاد داخلی است. با این پیش بینی، رهبر حکومت اسلامی ایران تلویحاً اعتراف کرد که پی آمدهای سیاسی و اجتماعی تحریم ها و تنگناهای اقتصادی کشور نیز به این زودی خاتمه نخواهد یافت.</p>
    </article>
  </body>
</html>