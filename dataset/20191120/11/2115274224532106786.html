<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/arrestato_presunto_mandante_omicidio_caruana_galizia-6584901/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Un imprenditore è stato arrestato per l'omicidio di Caruana Galizia"/>
    <meta property="og:description" content="Yorgen Fenech è il proprietario del fondo segreto 17 Black, sul quale la giornalista maltese stava indagando prima di essere uccisa da un'autobomba nell'ottobre 2017"/>
  </head>
  <body>
    <article>
      <h1>Un imprenditore è stato arrestato per l'omicidio di Caruana Galizia</h1>
      <h2>Yorgen Fenech è il proprietario del fondo segreto 17 Black, sul quale la giornalista maltese stava indagando prima di essere uccisa da un'autobomba nell'ottobre 2017</h2>
      <address><time datetime="2019-11-20T11:30:00+00:00">20 Nov 2019, 11:30</time> by <a rel="author">AGI - Agenzia Giornalistica Italia</a></address>
      <p>La polizia maltese ha arrestato l'imprenditore <b>Yorgen Fenech</b> nell'ambito delle indagini per l'omicidio della giornalista <b>Daphne Caruana Galizia</b>, uccisa con un'autobomba il 16 ottobre 2017. L'uomo, ad del Tumas Group e direttore delle operazioni della centrale elettrica Electrogas, è stato intercettato dagli agenti mentre stava lasciando l'isola a bordo del suo yacht da Portomaso, a nord de La Valletta.</p>
      <p>Fenech è proprietario anche della società <b>17 Black</b>, portata alla luce dalla giornalista divenuta scomoda per il suo lavoro d'inchiesta che le è costato la vita. L'arresto dell'imprenditore arriva all'indomani della decisione del primo ministro maltese, <b>Joseph Muscat</b>, di garantire la grazia presidenziale a un uomo, sospettato di essere l<a href="https://www.agi.it/estero/malta_daphne_caruana-6581515/news/2019-11-19/">'intermediario </a>tra la mente e gli esecutori materiali dell'assassinio, che sosteneva di conoscere il mandante del piano volto a eliminare la scomoda reporter. </p>
      <p>Il sospetto intermediario è stato arrestato giovedì scorso dalla polizia maltese, in un'operazione congiunta con gli agenti dell'Interpol, ed è stato ascoltato nei giorni scorsi dagli inquirenti che lavorano all'assassinio di Caruana Galizia, fatta saltare in aria mentre era alla guida della sua auto, il 16 ottobre 2017.</p>
      <p>La tesi è che l'uomo sia stato il collegamento tra il mandante dell'omicidio e gli uomini che hanno reperito l'esplosivo e lo hanno poi materialmente fatto detonare, uccidendo la donna. All'uomo è stata offerta una "grazia condizionata" all'effettiva conferma, in tribunale, delle prove fornite dall'uomo sull'omicidio. Meno di 24 ore dopo, l'operazione della polizia che ha bloccato Fenech.</p>
      <p>17 Black è un fondo segreto domiciliato a Dubai e legato agli interessi del ministro del Turismo, Konrad Mizzi, e del capo di gabinetto del premier, Keith Schembri; era stata la stessa Caruana Galizia, alcuni mesi prima del suo omicidio, a scrivere nel suo blog di questa società senza tuttavia riuscire a concludere le indagini. Per l'ex leader dell'opposizione maltese, Simon Busuttil del Partito Nazionalista, l'arresto dell'imprenditore è un colpo per il premier che "si deve dimettere ora e lasciare che la giustizia faccia il suo corso". </p>
    </article>
  </body>
</html>