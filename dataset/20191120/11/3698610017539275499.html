<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/vcheni-zapisali-motoroshnu-pisnyu-magnitnogo-polya-zemli-pid-chas-buri-na-sonci-330287_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T11:59:00+00:00"/>
    <meta property="og:title" content="Вчені записали моторошну &quot;пісню&quot; магнітного поля Землі під час бурі на Сонці"/>
    <meta property="og:description" content="Дослідники перевели хвилі, які записали апарати ESA, в діапазон, який можуть почути люди."/>
  </head>
  <body>
    <article>
      <h1>Вчені записали моторошну "пісню" магнітного поля Землі під час бурі на Сонці</h1>
      <h2>Дослідники перевели хвилі, які записали апарати ESA, в діапазон, який можуть почути люди.</h2>
      <address>
        <time datetime="2019-11-20T11:59:00+00:00">20 Nov 2019, 11:59</time>
      </address>
      <p>Вчені з Університету Гельсінкі використали дані, які були зібрані під час місії Європейського космічного агентства Cluster, і створили "пісню" магнітного поля Землі під час бурі на <a href="https://dt.ua/TECHNOLOGIES/vcheni-rozkrili-odnu-z-golovnih-zagadok-soncya-318941_.html"><b>Сонці.</b></a> Проаналізувавши отримані звуки, дослідники з'ясували, що буря "модифікує" простір відразу за магнітним полем, повідомляє <a href="https://www.newsweek.com/eerie-song-earth-magnetic-field-solar-storm-1472628">Newsweek</a>.</p>
      <p>Сонце постійно випускає потік заряджених частинок, який називають сонячним вітром. Земля захищена магнітним полем, яке не дозволяє цим часткам проникнути в атмосферу. Разом з тим, вибухи на поверхні зірки можуть посилати величезні хмари таких частинок і радіації в космос. Якщо вони рухаються прямо на Землю, вони можуть викликати збої в роботі супутникових систем, знеструмлення.</p>
      <p>На думку дослідників, потужна магнітна буря на Сонці може завдати шкоди в трильйони доларів. Вивчення того, що відбувається, коли сонячний шторм досягає Землі, може допомогти пом'якшити його наслідки.</p>
      <p>У ході нового дослідження вчені проаналізували дані місії Cluster, в рамках якої були запущені чотири орбітальних апарати. Виявилося, що в період з 2001 по 2005 рік вони пережили шість магнітних бур і записали хвилі, які вони викликали.</p>
      <p>Вчені перевели отримані хвилі в діапазон, який може вловити вухо людини. Таким чином, їм вдалося створити "пісню" магнітного поля під час бурі на Сонці.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <figure>
        <iframe src="https://www.youtube.com/embed/zXeGF29GHws" width="640" height="360" data-service="Youtube" scrolling="no"/>
      </figure>
      <p>Раніше вченим за допомогою знімків, отриманих апаратом Proba-2, вдалося <a href="https://dt.ua/TECHNOLOGIES/astronomi-otrimali-zobrazhennya-pivnichnogo-polyusa-soncya-295971_.html"><b>отримати перше зображення північного полюса Сонця.</b></a> Дослідники використовували кілька "наукових трюків", оскільки апарат не може безпосередньо спостерігати за полюсами зірки.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>