<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/pakket-aan-maatregelen-voor-een-rookvrij-amstelveen/"/>
    <meta property="og:site_name" content="RTVA"/>
    <meta property="article:published_time" content="2019-11-20T11:57:49+00:00"/>
    <meta property="og:title" content="Pakket aan maatregelen voor een rookvrij Amstelveen"/>
    <meta property="og:description" content="AMSTELVEEN – De ambitie van Amstelveen om een rookvrije gemeente te worden is groot. In het nieuwe collegeprogramma is een pakket aan maatregelen opgenomen om toe te werken naar een rookvrije toekomst. Dat vertelt wethouder Herbert Raat in een interview aan Het Parool. Deze antirookmaatregelen richten zich op de hele gemeente. Projectleider Hester van der …"/>
  </head>
  <body>
    <article>
      <h1>Pakket aan maatregelen voor een rookvrij Amstelveen</h1>
      <address><time datetime="2019-11-20T11:57:49+00:00">20 Nov 2019, 11:57</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – De ambitie van Amstelveen om een rookvrije gemeente te worden is groot. In het nieuwe collegeprogramma is een pakket aan maatregelen opgenomen om toe te werken naar een rookvrije toekomst. Dat vertelt wethouder Herbert Raat in een <a href="https://www.parool.nl/amsterdam/amstelveen-gaat-de-strijd-tegen-de-sigaret-aan~b541dc9d/">interview aan Het Parool</a>. Deze antirookmaatregelen richten zich op de hele gemeente. Projectleider Hester van der Putten: ,,Van de organisaties die subsidie ontvangen, verwachten we dat ze een bijdrage leveren aan de rookvrije gemeente.”</b>
      </p>
      <p>Dit kan volgens Van der Putten met zachte hand door banners te plaatsen op evenementen, asbakken van tafel te halen in buurthuizen of tegels te plaatsen in speeltuinen met het verzoek niet te roken. Maar Raat geeft aan dat het gemeentebestuur soms ook wat harder duwt, zoals bij poppodium P60:  ,,Het was erg lastig om de directie ervan te overtuigen dat dat (een rokersruimte, red.) niet meer kon. Ik heb er toen wel op gewezen dat de organisatie daarmee een half miljoen subsidie op het spel zet.” Het hielp en de rokersruimte wordt binnenkort afgebroken.</p>
      <p>Twee jaar geleden pakte de gemeente het onderwerp roken op na een brief van de Amsterdamse huisarts Ilona Muller. Zij klaagde over rokers voor de openbare bibliotheek en hoe zij daar een heel rookgordijn optrokken voor de bezoekers. De entree van de bibliotheek werd in datzelfde jaar nog een rookvrije zone. Overigens zijn er nog genoeg rokers die de borden voor de bieb negeren.</p>
      <p>Met de antirookmaatregelen wil de gemeente er vooral voor zorgen dat jongeren niet beginnen met roken. Ook willen ze rokers helpen met stoppen, aldus Van der Putten. ,,We zien dat onder de hardnekkige rokers veel mensen zitten die kampen met problemen, zoals armoede. Onze schuldhulpverlening biedt nu ook een cursus aan om te stoppen met roken.” Ze willen mensen niets opdwingen, maar aansporen om te stoppen.</p>
      <p>Bron: Het Parool</p>
    </article>
  </body>
</html>