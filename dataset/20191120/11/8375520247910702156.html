<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/cogo-roku-ukrajina-prodala-rosiji-tovariv-na-24-mlrd--641174.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T11:17:17+00:00"/>
    <meta property="og:title" content="Цього року Україна продала Росії товарів на $2,4 млрд"/>
    <meta property="og:description" content="Імпорт товарів з РФ протягом дев'яти місяців становив 5 млрд 416 млн доларів"/>
  </head>
  <body>
    <article>
      <h1>Цього року Україна продала Росії товарів на $2,4 млрд</h1>
      <address>
        <time datetime="2019-11-20T11:17:17+00:00">20 Nov 2019, 11:17</time>
      </address>
      <h4>Імпорт товарів з РФ протягом дев'яти місяців становив 5 млрд 416 млн доларів</h4>
      <p>У січні-вересні 2019 року Україна експортувала до Росії товарів на 2 млрд 453 млн доларів. Про це свідчать дані Державної служби статистики<b>.</b></p>
      <p>Імпорт товарів з РФ протягом звітного періоду становив 5 млрд 416 млн доларів. Негативне сальдо зовнішньої торгівлі України-РФ становило 2 млрд 963 млн дол.</p>
      <p>Конкретної структури закупівель з РФ Держстатистики не вказує.</p>
      <p>Нагадаємо, у травні 2018 року <a href="https://glavcom.ua/news/u-poroshenka-oprilyudnili-onovleniy-spisok-sankciy-proti-rosiji-500057.html">Україна оприлюднила оновлені списки компаній</a>, на які поширюються антиросійські економічні санкції. Так, під обмежувальні заходи РНБО потрапили 1748 фізичних і 756 юридичних осіб.</p>
      <p>Мета санкцій - заборонити бізнесу з російським корінням працювати в Україні, проте іноді вони стосуються і тих компаній, які працюють за межами нашої країни, але допомагають українським виробникам поставляти свій товар на російську територію.</p>
      <p>До слова, 18 вересня Верховна Рада прийняла закон «Про внесення змін до деяких законів України у сфері використання ядерної енергії», в який глава енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами.</p>
      <p>За словами Геруса, імпорт повинен був здійснюватися з Білорусі. Проте, з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією «Юнайтед Енерджі», яку пов'язують з Ігорем Коломойським. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу.</p>
      <p><a href="https://glavcom.ua/economics/finances/popravka-gerusa-shchodo-importu-elektroenergiji-bula-uhvalena-z-porushennyam-procedur-radi-nardep-629824.html">Імпорт із РФ після чотирирічної перерви став можливим</a> унаслідок внесення правки в ухвалений 18 вересня закон України «Про внесення змін до деяких законів України у сфері використання ядерної енергії». Ініціатором правки був голова комітету Ради з енергетики Андрій Герус. </p>
      <related>
        <a href="https://glavcom.ua/news/stalo-vidomo-chku-inflyaciyu-prognozuje-ukrajini-svitoviy-bank-641015.html"/>
        <a href="https://glavcom.ua/economics/finances/popravka-gerusa-realizuje-strategiyu-rosiji-ne-dopustiti-vhodzhennya-ukrajini-v-zagalnojevropeysku-energosistemu-ekspert--640167.html"/>
        <a href="https://glavcom.ua/economics/finances/pravkoyu-gerusa-z-importu-elektroenergiji-mi-zavdajemo-udaru-po-vlasniy-energetici-nardep-640135.html"/>
      </related>
    </article>
  </body>
</html>