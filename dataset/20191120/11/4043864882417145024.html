<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232510/"/>
    <meta property="og:site_name" content="Українська правда"/>
    <meta property="article:published_time" content="2019-11-20T11:04:02+00:00"/>
    <meta property="og:title" content="Зеркаль про свою відставку: Я не той персонаж, який про дружбу з РФ"/>
    <meta property="og:description" content="Заступниця міністра закордонних справ України Олена Зеркаль пояснила чому йде у відставку."/>
  </head>
  <body>
    <article>
      <h1>Зеркаль про свою відставку: Я не той персонаж, який про дружбу з РФ</h1>
      <address>
        <time datetime="2019-11-20T11:04:02+00:00">20 Nov 2019, 11:04</time>
      </address>
      <p>Заступниця міністра закордонних справ України Олена Зеркаль пояснила чому йде у відставку.</p>
      <p><b>Джерело</b>: <a href="https://www.youtube.com/watch?v=--9pxkHVvAg">інтерв’ю Bihus.info</a>.</p>
      <p><b>Пряма мова:</b> "Я розумію, що з точки зору "ми будемо дружити з Росією", то я не той персонаж, який про дружбу. Я все ж таки fighter, я той, хто веде переговори і той, хто представляє позицію, яка відмінна від бачення росіян".</p>
      <p><b>Деталі:</b> Відповідаючи, чи така позиція зараз стала не потрібною в МЗС, Зеркаль висловила думку, що росіяни будуть ставити питання про її відсторонення від участі у переговорах з ними, бо вона "не є  такою людиною, з якою легко досягти того, що вони хочуть".</p>
      <p>Зеркаль відмовилась оцінити наскільки глибоко Офіс президента готовий дружити з РФ.</p>
      <p>Вона зазначила, що впродовж останнього місяця була відсторонена від процесів щодо газу, і тому вирішила, що в МЗС їй більше немає чого робити.</p>
      <p><b>Нагадаємо:</b> В інтерв’ю Зеркаль розповіла, що перед звільненням <a href="https://www.pravda.com.ua/news/2019/11/20/7232467/">виконає останнє завдання</a>: проведе процесуальне слухання в Гаазі по новому арбітражу, що стосується українських моряків і військових кораблів, які були затримані рік тому та утримувалися Росією.</p>
      <p>Зеркаль є заступником голови МЗС з питань європейської інтеграції із серпня 2014 року. Вона представляє позицію Києва в справі "Україна проти Росії" в Міжнародному суді ООН та в Арбітражному трибуналі з морського права.</p>
      <p>8 листопада Міжнародний суд ООН визнав свою юрисдикцію у справі України проти Росії за порушення двох міжнародних конвенцій - про боротьбу з фінансуванням тероризму і про ліквідацію всіх форм расової дискримінації.</p>
      <p>Попереду – ухвалення судом рішення по суті яке може бути винесене орієнтовно у 2022 році.</p>
      <p>
        <i>
          <b>Читайте також<a href="https://www.eurointegration.com.ua/articles/2019/11/8/7102832/">: Перемога повна, але не остання: що означає рішення Суду ООН по Криму та Донбасу</a>".</b>
        </i>
      </p>
      <related>
        <a href="https://www.eurointegration.com.ua/news/2019/11/20/7103249/"/>
        <a href="https://www.pravda.com.ua/news/2019/11/20/7232482/"/>
        <a href="https://www.pravda.com.ua/news/2019/11/20/7232467/"/>
      </related>
    </article>
  </body>
</html>