<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/savings/dva-novi-fonda-shte-pozvolyat-na-svrahbogatite-da-investirat-v-bitkoyn.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T11:10:43+00:00"/>
    <meta property="og:title" content="Два нови фонда ще позволят на свръхбогатите да инвестират в биткойн"/>
    <meta property="og:description" content="Основателят им Май Новограц предвижда вълна от предоставяне на криптоуслуги от конвенционалните фондове"/>
  </head>
  <body>
    <article>
      <h1>Два нови фонда ще позволят на свръхбогатите да инвестират в биткойн</h1>
      <address><time datetime="2019-11-20T11:10:43+00:00">20 Nov 2019, 11:10</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Бившият съдружник в Goldman Sachs и фънд мениджър във Fortress Investment Group Майк Новограц обяви, че ще създаде два нови фонда, насочени към акредитираните инвеститори, които нямат опит с криптовалутите, предаде Bloomberg. Те ще бъдат под шапката на съществуващия му фонд Galaxy Digital Holding, като са основани с финансиране от него и в съдружие с някои от съществуващите му акционери.</p>
      <p>По думите на Новограц, който през 2007 и 2008 г. беше включен в списъка на милиардерите на Forbes, потенциалните клиенти на двете институции ще са "богатите на Америка", които притежават активи на стойност между 2 и 25 млн. доларa. По думите на криптопредриемача до момента хората над 50-годишна възраст са много слабо представени в сферата на криптовалутите, а именно те са и най-богатата част от демографията в САЩ.</p>
      <p>"Съществуващата инфраструктура за достъп до биткойн е непълна", коментира ръководителят на поделението за управление на активи към Galaxy Digital Holding Стив Курц пред Bloomberg. "Опитваме се да осигурим сигурни услуги, ниски такси и лесен достъп до криптовалутата. Искахме да създадем нещо, което може да внедри към сега съществуващата инфраструктура."</p>
      <p>Минималната инвестиция в Galaxy Bitcoin Fund ще бъде 25 хил. долара, а доходността по нея ще може да се изтегля само веднъж на всяко тримесечие. Вторият фонд, наречен Galaxy Institutional Bitcoin Fund, ще извършва плащания веднъж седмично, но изискването за закупени ценни книги от страна на инвеститорите ще е по-високо.</p>
      <p>"В момента виждате, че биткойн се представя по-добре от другите съществуващи криптовалути на пазара и смятам, че това ще е така, докато те не започнат да се използват за купуването на реални неща", коментира Новограц. "Освен това в биткойн са въвлечени по-реномирани потребители - мога да назова 20 милиардера, които натрупаха богатството си извън криптовалутите, но вече инвестират и в тях. Всеки спекулативен актив се нуждае от хора, които да разкажат историята, а инвеститорите купуват историята."</p>
      <p>По думите му дори и традиционните компании за финансови услуги ще започнат да предлагат биткойн в следващата година и Новограц иска да ги изпревари с двата си нови фонда. Но, от една страна, той вече предрича това от години. От друга, Galaxy Bitcoin Fund и Galaxy Institutional Bitcoin Fund ще са изправени пред сериозна конкуренция в лицето на Grayscale Bitcoin Trust.</p>
    </article>
  </body>
</html>