<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622477/%D8%A7%D8%AD%D8%AA%D9%85%D8%A7%D9%84-%D8%AA%D8%AE%D8%B1%DB%8C%D8%A8-%D8%A8%D8%AE%D8%B4%DB%8C-%D8%A7%D8%B2-%D8%AF%D8%A7%D8%B1%D8%A7%D9%84%D9%81%D9%86%D9%88%D9%86-%D8%A8%D8%AF%D9%86%D8%A8%D8%A7%D9%84-%D8%A8%D8%A7%D8%B1%D9%86%D8%AF%DA%AF%DB%8C%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T11:23:00+00:00"/>
    <meta property="og:title" content="احتمال تخریب بخشی از &quot;دارالفنون&quot; بدنبال بارندگی‌های اخیر"/>
    <meta property="og:description" content="رئیس مدرسه تاریخی دارالفنون با بیان اینکه اکنون در مرحله‌ای قرار داریم که مدرسه تاریخی دارالفنون در حال تبدیل به یک مجتمع فرهنگی، تربیتی و هویتی بر بستر تاریخی است و اکنون در این مسیر هستیم گفت: پیگیر بهبود بودجه و اعتبارات هستیم."/>
  </head>
  <body>
    <article>
      <h1>احتمال تخریب بخشی از "دارالفنون" بدنبال بارندگی‌های اخیر</h1>
      <address>
        <time datetime="2019-11-20T11:23:00+00:00">20 Nov 2019, 11:23</time>
      </address>
      <p>
        <i>رئیس مدرسه تاریخی دارالفنون با بیان اینکه اکنون در مرحله‌ای قرار داریم که مدرسه تاریخی دارالفنون در حال تبدیل به یک مجتمع فرهنگی، تربیتی و هویتی بر بستر تاریخی است و اکنون در این مسیر هستیم گفت: پیگیر بهبود بودجه و اعتبارات هستیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مسعو بهرامی در حاشیه جلسه مشترک رئیس سازمان پژوهش و برنامه‌ریزی آموزشی و معاون برنامه ریزی و توسعه مدیریت وزارت آموزش و پرورش در مدرسه دارالفنون برگزار شد اظهار کرد: مدرسه تاریخی دارالفنون یادگار امیرکبیر است که مجموعه‌ای از اولین اتفاقات تعلیم و تربیتی ما در اینجا رخ می‌دهد و اولین مدرسه بعد از مکتبخانه است.</p>
      <p>وی افزود: امروز جلسه‌ای در این مدرسه میان تیم پشتیبانی سازمان پژوهش و معاونت برنامه ریزی وزارتخانه برگزار و سه محور اعتبارات فعلی، اعتبارات سال آینده برای مرمت، بازسازی و فعالیت‌های مدرسه و نحوه جلب مشارکت نهادهای دولتی و غیردولتی برای مرمت و بازسازی مدرسه مورد بحث قرار گرفت.</p>
      <p>به گفته رئیس مدرسه تاریخی دارالفنون اکنون در مرحله‌ای قرار داریم که مدرسه تاریخی دارالفنون در حال تبدیل به یک مجتمع فرهنگی، تربیتی و هویتی بر بستر تاریخی است و اکنون در این مسیر هستیم. یکی از نیازهای و ضرورت‌های فعلی ما ترمیم بخش غربی ساختمان مدرسه است. همچنین پیگیر بهبود بودجه و اعتبارات هستیم.</p>
      <p>همچنین علی الهیار ترکمن، معاون برنامه‌ریزی و توسعه منابع وزارت آموزش و پرورش در این نشست مشترک گفت: اگر امروز به شاخص‌های علمی و فناوری خود می‌بالیم این مهم روی بستر دارالفنون شکل گرفته است. دارالفنون گنجینه‌ای ارزشمند است و آماده همکاری با سازمان پژوهش و برنامه‌ریزی آموزشی هستیم.</p>
      <p>حجت‌الاسلام ذوعلم، رئیس سازمان پژوهش و برنامه ریزی آموزشی نیز بر لزوم توجه به دارالفنون به عنوان یک مکان تاریخی برای توجه به گردشگران تأکید کرد.</p>
      <p>مشهدی، مدیرکل طرح و برنامه سازمان پژوهش و برنامه‌ریزی آموزشی نیز با بیان اینکه اعتبار مصوب سال گذشته دارالفنون یک میلیارد تومان بود که ۳۰۰ میلیون تومان اختصاص یافت و امسال اعتبار همان عدد است که فقط ۲۲ درصد تأمین شده است گفت: سمت غرب دارالفنون حالت اورژانسی دارد و بارندگی‌ها امکان تخریب دارد و دستوری داده شود که سازمان نوسازی مدارس برای مرمت آن اقدام کند.</p>
      <p>در پایان این نشست از تندیس معلم شهید دارالفنون علی صدیقی که به دست یکی از شاگردان مجسمه سازش ساخته شده است نیز رونمایی شد.</p>
    </article>
  </body>
</html>