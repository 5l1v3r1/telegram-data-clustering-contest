<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76778-Programator-v-Presove-zarobi-o-1400-eur-menej-ako-v-Bratislave-platova-priepast-v-krajoch-je-obrovska"/>
    <meta property="og:site_name" content="REFRESHER"/>
    <meta property="article:published_time" content="2019-11-20T11:09:00+00:00"/>
    <meta property="og:title" content="Programátor v Prešove zarobí o 1400 eur menej ako v Bratislave, platová priepasť v krajoch je obrovská"/>
    <meta property="og:description" content="Kým v bratislavskom kraji je platový strop programátora Java/C# s aspoň 5-ročnými skúsenosťami 3700 eur, V Prešovskom kraji je strop 2300 eur."/>
  </head>
  <body>
    <article>
      <h1>Programátor v Prešove zarobí o 1400 eur menej ako v Bratislave, platová priepasť v krajoch je obrovská</h1>
      <address><time datetime="2019-11-20T11:09:00+00:00">20 Nov 2019, 11:09</time> by <a rel="author">Viktor Kniš</a></address>
      <p>
        <b>Kým v bratislavskom kraji je platový strop programátora Java/C# s aspoň 5-ročnými skúsenosťami 3700 eur, V Prešovskom kraji je strop 2300 eur.</b>
      </p>
      <p> Personálna agentúra Grafton vypracovala <a href="https://www.grafton.sk/o-nas/medialna-zona/tlacove-spravy/prieskum-ukazal-ze-odbornici-na-it-si-pytaju-rekordne-sumy">analýzu príjmov</a> skúsených programátorov, z ktorej vyplývajú značné regionálne rozdiely v rámci krajov Slovenska. Kým Java/C# programátor s aspoň 5-ročnými skúsenosťami zarobí v Bratislavskom kraji najviac <b>3 700 eur</b>, v Prešovskom kraji je to maximálne <b>2 300 eur</b>. Priepastný rozdiel potvrdzuje aj skutočnosť, že aj najnižší možný príjem senior programátora v hlavnom meste je stále o 200 eur vyšší ako strop v Prešove.  </p>
      <related>
        <a href="https://refresher.sk/67323-Programatorka-Ivana-Vacsina-ludi-si-predstavuje-programatora-ako-neupraveneho-chalana-Ja-im-do-tejto-normy-nesedim-Rozhovor"/>
      </related>
      <p>Grafton Slovakia zhrnul aj ďalšie údaje z V4, keďže na tomto území pôsobí. Výsledky naznačujú, že zamestnanci okolitých krajín so skúsenosťami v sektore IT a telekomunikácií zarobia ešte lepšie ako Bratislavčania. Java/C# programátor s aspoň 5 ročnou praxou zarobí po zaokrúhlení na 50 eur v Maďarsku až 4 800 eur, v Česku 4 700 eur a v Poľsku 3 950 eur.</p>
      <p>Podľa zverejnených informácií si IT firmy v súčasnosti najviac cenia zamestnancov, ktorí sú zdatní nielen po stránke skúsenosti z praxe. Dôležitú rolu pri nábore nových síl zohrávajú aj osobnostné vlastnosti a často môže byť cennejší asertívny človek s tímovým duchom ako ten, ktorý sa vyzná v najkomplikovanejšom kóde. </p>
      <p>Z prieskumu sa tiež dozvedáme, že platy v IT sektore vo všeobecnosti rastú. V roku 2017 IT manažér v Nitre zarobil 1850 eur, dnes je to už 2500 eur v rovnakom regióne. O niečo pomalšie rastú platy na pozícii business analytika s praxou do troch rokov v Prešove. Kým v roku 2017 zarobil maximálne 1500 eur, dnes je to 1800 eur.</p>
      <related>
        <a href="https://refresher.sk/25695-Mlady-slovensky-programator-a-jeho-startupovy-sen-v-Amerike-Rozhovor"/>
      </related>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/63686-Slovenske-zeny-zarobia-na-rovnakej-pozicii-o-9-menej-ako-muzi"/>
        <a href="https://refresher.sk/57622-Velke-porovnanie-platov-v-roznych-zamestnaniach-v-ramci-europskych-metropol"/>
        <a href="https://refresher.sk/70333-Na-tychto-43-poziciach-zarobia-na-Slovensku-lepsie-zeny-ako-muzi-Najdes-medzi-nimi-maserku-recepcnu-alebo-pokladnicku"/>
        <a href="https://refresher.sk/44261-Ako-vysoky-plat-maju-ucitelia-z-roznych-kutov-sveta-Zdaleka-najhorsie-si-vedu-Slovensko-a-Ceska-republika"/>
        <a href="https://refresher.sk/64022-Policajne-odbory-Takto-media-zavadzaju-o-platoch-slovenskych-policajtov"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
      </related>
    </article>
  </body>
</html>