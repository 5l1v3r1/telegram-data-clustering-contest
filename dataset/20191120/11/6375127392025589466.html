<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/news/metro/tumatakas-na-holdaper-nakabaril"/>
    <meta property="og:site_name" content="Journal Online"/>
    <meta property="article:published_time" content="2019-11-20T11:34:11+00:00"/>
    <meta property="og:title" content="Tumatakas na holdaper nakabaril"/>
    <meta property="og:description" content="SAPOL ng bala sa kanang hita ang 13-anyos na binatilyo makaraang mamaril ang isa sa tatlong holdaper na hinahabol ng mga kalalakihan kahapon ng madaling araw sa Valenzuela City."/>
  </head>
  <body>
    <article>
      <h1>Tumatakas na holdaper nakabaril</h1>
      <address><time datetime="2019-11-20T11:34:11+00:00">20 Nov 2019, 11:34</time> by <a rel="author" href="https://journal.com.ph/authors/edd-reyes" target="_blank">Edd Reyes</a></address>
      <h3>SAPOL ng bala sa kanang hita ang 13-anyos na binatilyo makaraang mamaril ang isa sa tatlong holdaper na hinahabol ng mga kalalakihan kahapon ng madaling araw sa Valenzuela City.</h3>
      <p>Kaagad isinugod ng kanyang ina sa Valenzuela Medical Center ang biktimang itinago lang sa alyas “Justine” habang nadakip naman ng mga barangay tanod ang isa sa tatlong suspek na kinilalang si Mark Anthony Jugan, 18, ng 136 Tugatog St. Bagong Barrio, Caloocan City.</p>
      <p>Tinutugis naman ng kapulisan ang dalawa pa niyang kasabuwat na nakilalang sina Mark Lester Gregorio at isang alyas Mang “Naz” na makatakas makaraan ang ginawang krimen.</p>
      <p>Sa ulat na tinanggap ni Valenzuela police chief P/Col. Carlito Gaces, nag-uusap si Justine at isang pinsan sa San Guillermo St. Bgy. Karuhatan dakong ala-1:30 ng madaling araw nang marinig nila ang sigaw na may nangyayaring panghoholdap sa lugar.</p>
      <p>Kaagad na humingi ng tulong ang mag-pinsan sa mga kalalakihan hanggang nakita na lamang ang papatakas na mga suspek na pasakay na ng isang motorsiklo kaya’t hinabol sila ng mga kalalakihan.</p>
    </article>
  </body>
</html>