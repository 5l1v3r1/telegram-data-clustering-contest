<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mistenktes-far---ville-aldri-gjort-noe-sant/71839851"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T11:16:12+00:00"/>
    <meta property="og:title" content="Mistenktes far: - Ville aldri gjort noe sånt"/>
    <meta property="og:description" content="Wilma Andersson er sporløst forsvunnet. «Jeg lover at jeg ikke har gjort noe», skal den drapsmistenkte ha sagt til sin far."/>
  </head>
  <body>
    <article>
      <h1>Mistenktes far: - Ville aldri gjort noe sånt</h1>
      <h2>Wilma Andersson er sporløst forsvunnet. «Jeg lover at jeg ikke har gjort noe», skal den drapsmistenkte ha sagt til sin far.</h2>
      <address><time datetime="2019-11-20T11:16:12+00:00">20 Nov 2019, 11:16</time> by <a rel="author">Amanda Nordhagen Walnum</a></address>
      <p>I morgen har det gått ei uke siden svenske Wilma Andersson (17) forsvant. Etter at saken ble anmeldt til politiet søndag, har store letemannskaper søkt etter jenta rundt omkring i Uddevalla, en kommune i fylket Västra Götaland.</p>
      <p>Tirsdag kom svensk politi fram til at mye taler for at Wilma har blitt utsatt for noe kriminelt. En mann, hennes kjæreste, ble pågrepet. <a href="https://www.dagbladet.no/nyheter/wilma-17-er-sporlost-forsvunnet---mistenker-drap/71836639">Han er mistenkt for drap.</a></p>
      <h3>Funn av sko og jakke</h3>
      <p>Natt til tirsdag ble det funnet et par sko som kan ha tilhørt Wilma i et skogsområde i Uddevalla, og <a href="https://www.dagbladet.no/studio/nyhetsstudio/5?post=22090">onsdag kveld ble det funnet ei jakke </a>liknende den hun hadde på seg da hun forsvant.</p>
      <p>Etter avhør av mannen, har politiet valgt å fokusere søket på et område i Ljungskile, sier ikke navngitte kilder til <a href="https://www.expressen.se/gt/krim/familjen-om-misstankt-mordade-wilma-pojkvannen-var-svartsjuk-1/">Expressen</a>. Dette er et tettsted i Uddevalla kommune. Hva slags opplysninger som skal ha kommet fram i avhør er ikke kjent.</p>
      <p>
        <b>Rett over klokka 22.30 tirsdag opplyste politiet at de avsluttet kveldens søk, uten funn. I dag ble søket gjenopptatt klokka 08.</b>
      </p>
      <p>- Vi er veldig takknemlige for alle som deltar på ulike måter i søket etter vår Wilma. Familien og pårørende føler seg utrolig dårlig og vil bare ha hjem vår Wilmis, skriver jentas mor i en tekstmelding til <a href="https://www.bohuslaningen.se/nyheter/v%C3%A4stsverige/mammans-ord-vill-bara-f%C3%A5-hem-v%C3%A5ran-willmis-1.20568616">Göteborgs-Posten.</a></p>
      <h3>Kranglet</h3>
      <p>Den mistenkte mannen er ifølge Göteborgs-Posten i 20-åra. Han nekter for å ha noe med forsvinningen å gjøre.</p>
      <p>Faren til den drapsmistenkte kjæresten kan ikke tro at sønnen står bak.</p>
      <p>
        <b>- Det er min sønn og jeg venter på å få høre hva som har skjedd. Han var hos meg i går. Han sa: «Pappa, jeg lover at jeg ikke har gjort noe.» Han sa de hadde kranglet, sier faren til Expressen.</b>
      </p>
      <p>Faren hevder sønnen var svært lei seg da Wilma forsvant.</p>
      <p>- Min sønn ville aldri gjort noe sånt. Aldri. Jeg lover.</p>
      <h3>- Sjalu</h3>
      <p>Familien hennes ble engstelige da de ikke fikk tak i Wilma forrige helg. De prøvde også å kontakte hennes kjæreste, som hun angivelig skal ha vært hos.</p>
      <p>- Han unngikk oss da vi prøvde å kontakte ham. Etter hvert banket Wilmas pappa på, og da nektet han å åpne. Det var lys hjemme, men ingen åpnet, sier en kvinne i Wilmas familie til <a href="https://www.expressen.se/gt/krim/familjen-om-misstankt-mordade-wilma-pojkvannen-var-svartsjuk-1/">Expressen</a>.</p>
      <p>Wilma og kjæresten skal ha hatt et «av og på»-forhold i et par år, og at de begge har vært veldig sjalu på hverandre.</p>
    </article>
  </body>
</html>