<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/konstrecensioner/valkomponerad-varldskonst-i-gammalt-varmeverk/"/>
    <meta property="og:site_name" content="DN.SE"/>
    <meta property="article:published_time" content="2019-11-20T11:58:02+00:00"/>
    <meta property="og:title" content="Välkomponerad världskonst i gammalt värmeverk"/>
    <meta property="og:description" content="Den kände sydafrikanen William Kentridge är aktuell med en videoinstallation på Kummelholmen i Vårberg. Sanslöst välkomponerat, tycker Sebastian Johans."/>
  </head>
  <body>
    <article>
      <h1>Välkomponerad världskonst i gammalt värmeverk</h1>
      <address><time datetime="2019-11-20T11:58:02+00:00">20 Nov 2019, 11:58</time> by <a rel="author">Sebastian Johans</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/20/530db707-752f-4a6e-b856-e27ae94ccc2e/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Vy från ”The refusal of time” på Kummelholmen<cite>Foto: Kummelholmen</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/20/6cfab315-9318-4be9-ab50-ee42fca3e8e3/bigOriginal.JPG?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Vy från ”The refusal of time” på Kummelholmen<cite>Foto: Jan Watteaus</cite></figcaption>
        </figure>
      </slideshow>
      <p>
        <b>Den kände sydafrikanske konstnären William Kentridge är aktuell med en videoinstallation på Kummelholmen i Vårberg. Verket sitter som en smäck i konsthallens råa rum, tycker Sebastian Johans.</b>
      </p>
      <details>
        <summary>Utställning</summary>
        <p>”The refusal of time”</p>
        <p>William Kentridge</p>
        <p>Kummelholmen, Skärholmen. Visas tom 22/12</p>
      </details>
      <p>Det är förstås en mindre sensation att den lilla konsthallen Kummelholmen i Vårberg har lockat till sig en världskonstnär som sydafrikanen William Kentridge.</p>
      <p>Men efter att ha sett den hyllade videoinstallationen ”The refusal of time” i den gamla panncentralens brutalistiska rum förstår man varför den sceniskt orienterade Kentridge var snabb med att acceptera en inbjudan. Verket sitter som en smäck i rummet. ■</p>
      <p>”The refusal of time”, som hade premiär på Documenta i Kassel 2012, är en karnevalisk och yrande elegi över tidens och rummets omöjlighet. Galileo Galilei, Einstein och Platon är givna referenspunkter. Men den femkanaliga installationen nöjer sig inte med det, utan dansar sig också genom film- och konsthistoria, industrialistiska teknikutopier och postkoloniala perspektiv.  </p>
      <p><b>Supersträngar, klockor</b>, metronomer och laboratoriefantasier flimrar förbi. Skådespeleri, animation, skuggteater, dans och musik blandas hejdlöst men välbalanserat i de fem projektionerna som upptar tre av rummets väggar.</p>
      <p>I mitten av rummet kvider ”andningsapparaten” eller ”elefanten”, ett bälgliknande, finsnickrat objekt i ständig rörelse. Några stolar och ett antal megafoner på stativ hör också till verket, precis som betraktarens kropp som rör sig mellan bälgen och projektionerna. </p>
      <p>Rummet är precis lagom stort för verket, som känns tajtare här än i de versioner jag sett tidigare. De ruffa materialen i den huvudsakligen orenoverade lokalen blir dessutom en kongenial förlängning av narrativet. Den gnisslade apparaten i mitten kunde ha varit platsspecifik för rummet. </p>
      <p><b>I Kentridges konst lämnas </b>inget åt slumpen. Han samarbetar genomgående med välmeriterade koreografer, kompositörer och filmare, vilket märks tydligt på resultatet. ”The refusal of time” är ett sanslöst välkomponerat verk. Vore det inte för den bitande kylan i den bunkerliknande konsthallen skulle jag utan vidare stanna i det halvtimmeslånga verket i flera timmar. </p>
      <p>En gestaltning av tidens mysterium och obönhörliga gång blir nog aldrig bättre än så här.</p>
    </article>
  </body>
</html>