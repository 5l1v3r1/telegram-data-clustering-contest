<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919088/%D9%BE%D8%B1%D9%81%D8%B3%D9%88%D8%B1-%D9%81%D8%B6%D9%84-%D8%A7%D9%84%D9%84%D9%87-%D8%B1%D8%B6%D8%A7-%DA%86%D9%87%D8%B1%D9%87-%D9%85%D8%A7%D9%86%D8%AF%DA%AF%D8%A7%D8%B1-%DA%A9%D8%B4%D9%88%D8%B1-%D8%AF%D8%B1%DA%AF%D8%B0%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:01:28+00:00"/>
    <meta property="og:title" content="پرفسور فضل الله رضا، چهره ماندگار کشور درگذشت"/>
    <meta property="og:description" content="پرفسور فضل‌الله رضا دانشمند ایرانی در سن ۱۰۵ سالگی چشم از دنیا فروبست."/>
  </head>
  <body>
    <article>
      <h1>پرفسور فضل الله رضا، چهره ماندگار کشور درگذشت</h1>
      <address><time datetime="2019-11-20T11:01:28+00:00">20 Nov 2019, 11:01</time> by <a rel="author">مریم رضایی</a></address>
      <p>پرفسور فضل‌الله رضا دانشمند ایرانی در سن ۱۰۵ سالگی چشم از دنیا فروبست.</p>
      <p><b>به گزارش ایسنا،</b> پرفسور فضل الله رضا دانشمند ایران و رییس پیشین دانشگاه تهران در ۱۰۵ سالگی و در اتاوای کانادا چشم از جهان فرو بست.</p>
      <p>وی مهندس برق، استاد دانشگاه، چهره ماندگار، رئیس سابق دانشگاه تهران، دومین نایب‌التولیه دانشگاه صنعتی شریف، سفیر سابق ایران در یونسکو و کانادا و برادر بزرگتر عنایت‌الله رضا فلسفه‌دان، نویسنده و مترجم و محقق تاریخ و جغرافیای تاریخی ایرانی بوده است.</p>
      <p>رضا، طی سال‌های ۱۳۲۹ تا ۱۳۳۴ عضو گروه مهندسی برق دانشکده مهندسی دانشگاه کاتولیک آمریکا و سپس دانشگاه‌MIT در بوستون آمریکا بود. این دانشمند ایرانی در سال ۱۹۶۵ به‌دلیل مشارکت در نظریه  شبکه و اطلاعات، به‌عنوان عضو پیوسته مادام‌العمر IEEE برگزیده شد. او همچنین عضو پیوسته AAAS است. رضا عضو افتخاری فرهنگستان زبان و ادب فارسی است.</p>
      <p>وی از سال ۱۳۵۷ تاکنون استاد دانشگاه‌های کنکوردیا در مونترئال در کبک کانادا و دانشگاه مک‌گیل مونترئال بوده است و در سمت‌های استاد افتخاری دانشگاه تربیت مدرس، رئیس انجمن علمی ایرانیان در آمریکای شمالی، رئیس گسترش زبان و ادب فارسی و مشاور و همکار فعال موسسات علمی و ادبی فراوانی مشغول به فعالیت بوده‌است.</p>
      <p>رضا یکی از پایه‌گذاران نظریه اطلاعات و مخابرات در جهان است و تحقیقات گسترده‌ای در زمینه ظرفیت شنون و ارسال حداکثر اطلاعات در کانال‌های مخابراتی نویزدار، نظریه اطلاعات و فرایندهای تصادفی، سیستم‌های خطی آنالیز عمومی، نظریه سیستم‌ها و مدارها، نظریه کنترل سیستم‌های پویا، فضاهای خطی، انتقال و تلفات انرژی در شبکه‌های n دهانه‌ای انجام داده‌است.</p>
      <p>پروفسور رضا یکی از بنیان‌گذاران نظریه اطلاعات و ارتباطات در جهان است. او تحقیقات گسترده‌ای در زمینه‌هایی مانند نظریه حداکثر انتقال اطلاعات در کانال‌های ارتباطی، نظریه اطلاعات و فرایندهای تصادفی، سیستم‌های خطی، تجزیه و تحلیل شبکه، نظریه سیستم‌ها و مدارهای الکتریکی، نظریه کنترل سیستم‌های دینامیکی، فضاهای خطی در مهندسی، اپراتورهای خطی، انتقال و استهلاک انرژی در شبکه‌های دروازه را انجام داده است. از او تاکنون بیش از ۱۰۰ مقاله علمی به زبان‌های انگلیسی و فرانسه در مجلات و کنفرانس‌های معتبر خارجی و بیش از ۵۰ مقاله ادبی و فرهنگی به زبان فارسی در نشریات خارجی و داخلی منتشر شده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082919014/%D9%85%D9%88%D8%B3%D9%88%DB%8C-%D9%BE%D8%B1%D9%81%D8%B3%D9%88%D8%B1-%D8%B1%D8%B6%D8%A7-%D8%A8%D8%A7-%D8%A7%DB%8C%D8%B1%D8%A7%D9%86-%D9%85%D8%A7%D9%86%D8%AF-%D8%A7%DB%8C%D8%B1%D8%A7%D9%86%DB%8C-%D8%B2%DB%8C%D8%B3%D8%AA-%D9%88-%D8%AC%D8%A7%D9%88%D8%AF%D8%A7%D9%86%D9%87-%D8%B4%D8%AF"/>
        <a href="https://www.isna.ir/news/98082918930/%D9%BE%DB%8C%D8%A7%D9%85-%D8%AA%D8%B3%D9%84%DB%8C%D8%AA-%D8%B8%D8%B1%DB%8C%D9%81-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D8%AF%D8%B1%DA%AF%D8%B0%D8%B4%D8%AA-%D9%BE%D8%B1%D9%81%D8%B3%D9%88%D8%B1-%D9%81%D8%B6%D9%84-%D8%A7%D9%84%D9%84%D9%87-%D8%B1%D8%B6%D8%A7"/>
      </related>
    </article>
  </body>
</html>