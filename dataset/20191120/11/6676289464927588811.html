<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/oase-cranii-umane-ingropate-camp-caracal-326427.html"/>
    <meta property="og:site_name" content="Observator"/>
    <meta property="article:published_time" content="2019-11-20T11:22:00+00:00"/>
    <meta property="og:title" content="Oase şi cranii umane, găsite la 30 kilometri de Caracal, îngropate pe un câmp"/>
    <meta property="og:description" content="Două cranii umane şi mai multe oase au fost găsite îngropate pe un câmp situat la 30 de kilometri de Caracal, pe un teren agricol din satul Mărgheni, comuna Brâncoveni (Olt)."/>
  </head>
  <body>
    <article>
      <h1>Oase şi cranii umane, găsite la 30 kilometri de Caracal, îngropate pe un câmp</h1>
      <address><time datetime="2019-11-20T11:22:00+00:00">20 Nov 2019, 11:22</time> by <a rel="author">Alin Tarnovschi</a></address>
      <p>
        <b>
          <b>Două cranii umane şi mai multe oase au fost găsite îngropate pe un câmp situat la 30 de kilometri de Caracal, pe un teren agricol din satul Mărgheni, comuna Brâncoveni (Olt).</b>
        </b>
      </p>
      <p>Macabra descoperire a fost făcută, seara trecută, de un tractorist care ara terenul agricol de la marginea satului Mărgheni.</p>
      <p>În jurul orei 18.30, tractoristul a descoperit mai multe oase ce păreau a fi umane, dar şi două cranii şi a sunat imediat la numărul unic de urgenţă 112.</p>
      <p>"Ca urmare a aspectelor sesizate, o echipă operativă constituită din procurorul criminalist din cadrul Parchetului de pe lângă Tribunalul Olt şi comisari de poliţie din cadrul Serviciului Investigaţii Criminale Olt, s-au deplasat la locul indicat, iar în urma cercetării locului faptei au fost găsite mai multe oase şi fragmente osoase, precum şi două cranii. ​În urma examinării macroscopice, medicul legist din cadrul Serviciului de Medicină Legală Olt a apreciat că acestea sunt de natură umană", se arată într-un comunicat al Parchetului de pe lângă Tribunalul Olt.</p>
      <p>Conform procurorilor, tractoristul a găsit oasele şi craniile umane într-o zonă cunoscută de localnici drept 'Odaia lui Soreaţă'.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326427%2F1574242281998966d2.jpg&amp;w=800"/>
        <figcaption>
          <a href="https://observator.tv/galerie/oase-cranii-umane-ingropate-camp-caracal-id326427-play384228.html">
            <b>Vezi 2 imagini în Galerie</b>
          </a>
        </figcaption>
      </figure>
      <h3>Oase şi cranii găsite la 30 de kilometri de Caracal</h3>
      <p>Zona în care au fost găsite oasele şi craniile se află la o distanţă de 30 de kilometri de Caracal, iar distanţa poate fi parcursă în numai 30 de minute, potrivit Google Maps.</p>
      <p>"​În continuarea anchetei s-a procedat la audierea de martori, respectiv a persoanelor care au găsit iniţial fragmentele osoase pe terenul agricol şi s-a dispus efectuarea unei expertize antropologice de către Institutul Naţional de Medicină Legală Bucureşti", se mai arată în comunicatul procurorilor.</p>
      <p>Cu toate că descoperirea a fost făcută la o distanţă foarte mică de Caracal, procurorii au precizat că nu există încă indicii care să lege dosarul de ancheta crimelor comise de <a href="https://observator.tv/eveniment/gheorghe-dinca-alexandra-macesanu-luiza-melencu-320909.html">Gheorghe Dincă</a>.</p>
    </article>
  </body>
</html>