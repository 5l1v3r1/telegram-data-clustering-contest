<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/swidnica-miasto-podliczylo-wydatki-zwiazane-z-remontami-zasobow-komunalnych,135256.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T11:20:00+00:00"/>
    <meta property="og:title" content="Świdnica: Miasto podliczyło wydatki związane z remontami zasobów komunalnych"/>
    <meta property="og:description" content="Zasób komunalny w Świdnicy zmienia się z każdym rokiem, a wpływ na te zmiany mają: prywatyzacja, budowanie nowych budynków, remonty lokali, pozyskiwanie nowych mieszkań. Zmienia się także struktura procentowa lokali w dobrym i złym stanie technicznym. Na stan komunalnego zasobu gminy bardzo duży wpływ ma fakt, że znaczna część budynków znajduje się w staromiejskiej zabudowie. To często dawne kamienice mieszczańskie wpisane do rejestru lub ewidencji zabytków, których modernizacje i remonty wymagają skomplikowanych i długotrwałych procedur."/>
  </head>
  <body>
    <article>
      <h1>Świdnica: Miasto podliczyło wydatki związane z remontami zasobów komunalnych</h1>
      <address><time datetime="2019-11-20T11:20:00+00:00">20 Nov 2019, 11:20</time> by <a rel="author">aw  </a></address>
      <h4>Zasób komunalny w Świdnicy zmienia się z każdym rokiem, a wpływ na te zmiany mają: prywatyzacja, budowanie nowych budynków, remonty lokali, pozyskiwanie nowych mieszkań. Zmienia się także struktura procentowa lokali w dobrym i złym stanie technicznym. Na stan komunalnego zasobu gminy bardzo duży wpływ ma fakt, że znaczna część budynków znajduje się w staromiejskiej zabudowie. To często dawne kamienice mieszczańskie wpisane do rejestru lub ewidencji zabytków, których modernizacje i remonty wymagają skomplikowanych i długotrwałych procedur.</h4>
      <hr/>
      <ul>
        <li>
          <b>Świdnicki zasób komunalny składa się z nieruchomości różnego rodzaju – budynków mieszkalnych, użytkowych, garaży, ogródków przydomowych i podwórek.</b>
        </li>
        <li>
          <b>Największą jego część stanowią budynki mieszkalne i one też mają największe, ze społecznego punktu widzenia, znaczenie dla gminy.</b>
        </li>
        <li>
          <b>Magistrat zwraca uwagę na zmianę systemu ogrzewania z węglowego na gazowe lub sieciowe z instalacji MZEC oraz remonty, w wyniku których wielu lokatorów doczekało się łazienki i toalety w mieszkaniu.</b>
        </li>
      </ul>
      <p>Jak informuje świdnicki magistrat, na stan komunalnego zasobu gminy bardzo duży wpływ ma fakt, że znaczna część budynków znajduje się w staromiejskiej zabudowie. To często dawne kamienice mieszczańskie wpisane do rejestru lub ewidencji zabytków, których modernizacje i remonty wymagają skomplikowanych i długotrwałych procedur.</p>
      <p>- Różne inicjatywy podejmowane przez gminę, wspólnoty mieszkaniowe i wielu mieszkańców zmierzają jednak systematycznie do poprawy estetyki i stanu technicznego budynków i lokali i ich wyposażenia. Efekty tych starań są nie tylko widoczne gołym okiem, ale także odczuwane przez mieszkańców komunalnego zasobu, którym często w sposób znaczący udaje się poprawić jakość życia – podkreśla Magdalena Dzwonkowska, rzecznika prasowa UM w Świdnicy.</p>
      <p>Jak dodaje, wszystkie te działania są zgodne z „Polityką Mieszkaniową Gminy Miasto Świdnica”, przyjętą przez Radę Miejską w 2015 roku – dodaje Dzwonkowska.</p>
      <p>Czytaj też: <a href="https://www.portalsamorzadowy.pl/gospodarka-komunalna/kto-zarzadza-mieszkaniami-w-polsce-i-z-jakim-skutkiem-zobacz-raport-gus,135100.html">Kto zarządza mieszkaniami w Polsce i z jakim skutkiem? Zobacz raport GUS</a></p>
      <h3>Pozyskiwanie nowych mieszkań w zasobie komunalnym</h3>
      <p>W latach 2015 – I połowa 2019 roku do zasobu komunalnego Świdnicy włączone zostały nowo wybudowane lokale przy ul. Robotniczej 8 (24 lokale) i powstałe w wyniku przebudowy przy ul. Westerplatte 37A (4 lokale), ul. 1-go Maja 23 (20 lokali) i ul. Traugutta 11 (11 lokali), a także budynek zakupiony od Parafii Ewangelicko-Augsburskiej przy ul. Stefana Żeromskiego 1 (5 lokali), budynek przejęty od PKP przy ul. Okrężnej 40-42 (16 lokali) oraz 6 lokali mieszkalnych w budynkach wspólnot mieszkaniowych przejętych także od PKP w wyniku komunalizacji.</p>
      <p>W 2016 roku wynajętych zostało również na potrzeby mieszkańców komunalnego zasobu gminy 20 mieszkań tzw. wysoko-czynszowych od Świdnickiego Towarzystwa Budownictwa Społecznego w budynku przy ul. Spółdzielczej 2.</p>
      <p>Budynek i lokale pozyskane od PKP oraz budynek odkupiony od Parafii Ewangelicko-Augsburskiej (łącznie 27 lokali) przejęte zostały z lokatorami. Pozostałe obiekty po wybudowaniu lub przebudowie przeznaczone zostały do najmu socjalnego lub na mieszkania chronione i wspierane (59 lokali). Na ten cel miasto przeznaczyło prawie 10 mln 400 tys. zł.</p>
      <h3>Poprawa stanu technicznego budynków i lokali komunalnych</h3>
      <p>
        <b>Dofinansowanie remontów zabytkowych kamienic</b>
      </p>
      <p>Praktykowanych jest kilka sposobów poprawy stanu technicznego lokali i budynków, jednym z nich są dotacje udzielane wspólnotom mieszkaniowym na remonty zabytkowych obiektów. Przeznaczane są one m.in. na remonty dachów, czy też elewacji.</p>
      <p>W latach 2015-2019 przyznano łącznie prawie 9,5 mln zł na ten cel, z czego na budynki, w których gmina ma swoje udziały – ponad 3,8 mln zł. Dotacje przyznano ponad 60 wspólnotom, m.in. na remonty kamienic przy ulicach: Budowlanej 2, Długiej 19 i 45A, Franciszkańskiej 6, Grodzkiej 19-19B-19C, pl. Grunwaldzki 4, Kolejowej 18, Komunardów 18, Kościelnej 5, Kotlarskiej 3, Księcia Bolka Świdnickiego 15 i 22, Ofiar Oświęcimskich 4, Kazimierza Pułaskiego 2, Rynek 31, Świętokrzyskiej 2, Westerplatte 54, Wrocławskiej 53, Stefana Żeromskiego 28.</p>
      <p>
        <b>Rewitalizacja budynków gminnych</b>
      </p>
      <p>Rewitalizacja obejmie 11 budynków usytuowanych w centrum miasta i strefie śródmiejskiej, czyli przy ul. Spółdzielczej 23-31, ul. 1 Maja 3, ul. Kotlarskiej 5A, ul. Gdyńskiej 3-3A, ul. Stefana Żeromskiego 6, ul. Przechodniej 3, 5, 6, 8 i 10 i ul. Teatralnej 25. Program realizowany jest ze wsparciem finansowym z funduszy unijnych za pośrednictwem Aglomeracji Wałbrzyskiej. Miasto otrzymało na ten cel 3,5 mln zł, całość prac wyniesie ok. 5,8 mln zł. Rewitalizacja dotyczy remontów dachów i elewacji, włącznie z wymianą stolarki okiennej i drzwiowej. Dodatkowo mieszkania w budynkach przy ul. Przechodniej 3,4,5,6,8 i 10 podłączone zostały do miejskiej sieci ogrzewania. Koszt tego zadania to 1,4 mln zł.</p>
      <p>
        <b>Zmiana systemu ogrzewania</b>
      </p>
      <p>Poprawa stanu technicznego lokali mieszkalnych i podniesienie komfortu życia mieszkańców to także likwidacja węglowych, lokalnych źródeł ciepła i podłączenie obiektów do rozbudowanej sieci ciepłowniczej w ramach tzw. Program KAWKA. W ramach inwestycji podłączone zostały 554 lokale w 88 budynkach, co pozwoliło na zlikwidowanie 762 źródeł ciepła na paliwo stałe. Zadanie to zrealizowane zostało w 87 lokalach komunalnych. Nakłady na tę zabudowę wyniosły prawie 1 mln 800 tys. zł. <br/><br/>Inwestycja zrealizowana została w wielu budynkach, m.in. przy ul. Siennej, ul. Wrocławskiej, ul. Saperów, ul. Kościelnej, ul. Teatralnej, ul. Parkowej, ul. gen. Władysława Sikorskiego, ul. Ofiar Oświęcimskich, ul. Juliusza Słowackiego, ul. Kołłątaja, ul. Jodłowej, ul. 1-go Maja, ul. Dębowej, ul. Wodnej, ul Franciszkańskiej, ul. Siostrzanej, ul. Grodzkiej, ul. Przechodniej, ul. Kazimierza Pułaskiego, ul. Mieszka I i w Rynku. Koszty programu to około 18 185 000 zł, dofinansowanie ze środków zewnętrznych wyniosło 10 683 000 zł.</p>
      <h3>Remonty pustostanów i budynków komunalnych</h3>
      <p>- W ciągu 5 lat Miejski Zarząd Nieruchomości wyremontował 178 mieszkań, w roku 2015 – 45, w 2016 – 37, w 2017 – 39, w 2018 – 30 i do 30.09.2019 – 27. Dodatkowo Wydział Inwestycji Urzędu Miejskiego remontował lokale socjalne z dotacją z Banku Gospodarstwa Krajowego - 7 szt. oraz bez dotacji - 2 szt. Co łącznie daje 187 wyremontowanych mieszkań. Wszystkie one były pustostanami i zasiedlone zostały przez rodziny czekające na mieszkanie socjalne lub miejski lokal mieszkaniowy - wylicza UM w Świdnicy.</p>
      <p>Miejski Zarząd Nieruchomości zleca również wykonanie remontów najbardziej wyeksploatowanych części budynków komunalnych. Są to roboty dekarskie, stolarskie, elektryczne, instalacyjne i budowlane.</p>
      <p>W latach 2015 – 2019 przeznaczono na ten cel prawie 3,5 mln, w tym w roku 2015 – 804 045,16 zł, 2016 – 768 685,76 zł, 2017 – 582 021,09 zł, 2018 – 763 048,94 zł i do 30.09.2019 – 570 069,38 zł. W ostatnim roku wykonano m.in.: <br/>- 10 pieców kaflowych (39 800 zł) <br/>- zainstalowano 6 kotłów gazowych (25 652,84 zł) <br/>- wykonano remont podłogi i wentylacji w dwóch lokalach (24 548,28 zł) <br/>- zakupiono 19 kuchenek gazowych (13 281 zł) <br/>- wymieniono okna w dwóch lokalach mieszkalnych oraz w jednym budynku na klatce schodowej (7 719,04 zł).</p>
      <p>Pod uwagę bierze się też ewentualne zadłużenie lokatora. Gdy dług taki istnieje, MZN wykonuje jedynie prace w ramach zgłoszonych awarii, zagrażających bezpieczeństwu lokatorów.</p>
      <p>- Plany remontowe sporządzane są na podstawie przeglądów technicznych budynków i zgłoszeń lokatorów. W pierwszej kolejności realizowane są prace wymagające najpilniejszej interwencji. Ich ilość uzależniona jest od wysokości środków finansowych w danym roku budżetowym - podkreśla Magdalena Dzwonkowska.</p>
    </article>
  </body>
</html>