<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111502"/>
    <meta property="og:site_name" content="MGR Online"/>
    <meta property="article:published_time" content="2019-11-20T11:04:00+00:00"/>
    <meta property="og:title" content="“ธนาธร” โวยศาลใช้ข้อสันนิษฐานมากกว่าข้อเท็จจริง ลั่นลุยการเมืองต่อ ไม่หวั่นยุบพรรค"/>
    <meta property="og:description" content="“พ่อฟ้า วิจารณ์ศาลเป็นข้อๆ ชี้ใช้ข้อสันนิษฐานมากกว่าข้อเท็จจริงตัดสิน อัดไม่ใช่ธุรกิจจึงไม่รู้เรื่องรสนิยมในการลงทุน แจงเช็คขึ้นเงินช้าเป็นเรื่องในครอบครัว ให้ปชช.ตัดสินคำวินิจฉัยเป็นธรรมหรือไม่ คุยเป็นแคนดิเนตนายก ลุยการเมืองต่อ"/>
  </head>
  <body>
    <article>
      <h1>“ธนาธร” โวยศาลใช้ข้อสันนิษฐานมากกว่าข้อเท็จจริง ลั่นลุยการเมืองต่อ ไม่หวั่นยุบพรรค</h1>
      <address><time datetime="2019-11-20T11:04:00+00:00">20 Nov 2019, 11:04</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011536401.JPEG"/>
      </figure>
      <p>
        <b>“พ่อฟ้า” วิจารณ์ศาลเป็นข้อๆ ชี้ใช้ข้อสันนิษฐานมากกว่าข้อเท็จจริงตัดสิน อัดไม่ใช่ธุรกิจ จึงไม่รู้เรื่องรสนิยมในการลงทุน แจงเช็คขึ้นเงินช้าเป็นเรื่องในครอบครัว ให้ ปชช.ตัดสินคำวินิจฉัยเป็นธรรมหรือไม่ คุยเป็นแคนดิเดตนายกฯ ลุยการเมืองต่อ ไม่หวั่นยุบพรรค</b>
      </p>
      <figure>
        <iframe src="https://www.youtube.com/embed/4p6QD7b4M6w" width="560" height="315" data-service="Youtube" scrolling="no"/>
      </figure>
      <p>วันนี้ (20 พ.ย.) ผู้สื่อข่าวรายงานว่า หลังศาลรัฐธรรมนูญอ่านคำวินิจฉัยให้ นายธนาธร จึงรุ่งเรืองกิจ หัวหน้าพรรคอนาคใหม่ สิ้นสมาชิกภาพ ส.ส. ตามรัฐธรรมนูญมาตรา 101(6) ประกอบมาตรา 98(3) จากเหตุถือหุ้นสื่อบริษัท วี-ลัค มีเดีย จำกัด ขณะลงสมัครรับเลือกตั้ง ส.ส. นายธนาธร ซึ่งเดินออกจากห้องพิจารณาคดียังคงแสดงสีหน้ายิ้มแย้ม โบกมือให้กับกลุ่มผู้สนับสนุนที่ยังตะโกนให้กำลังใจ โดยนายธนาธร ได้กล่าวขอบคุณประชาชนทุกคนที่มาให้กำลังใจในวันนี้ และระบุว่า ขอแสดงความคิดเห็นของตนต่อคำพิพากษาของศาลรัฐธรรมนูญ อย่างสุจริตใจว่า ศาลได้ให้เหตุผลเกี่ยวกับการขาดคุณสมบัติการเป็น ส.ส.ของตน โดยตนมีความเห็นดังนี้ 1. ประเด็นใบอนุญาตการพิมพ์ โดยศาลรัฐธรรมนูญได้อ้างถึง พ.ร.บ.การพิมพ์ สื่อสิ่งพิมพ์ว่า บริษัทของตนยังไม่ได้แจ้งยกเลิก ดังนั้น บริษัท วี-ลัค จะทำสื่ออีกครั้งเมื่อไรก็ได้โดยศาลยอมรับไปแล้วว่า บริษัท วี-ลัค ไม่มีรายได้แล้ว ในความเห็นของตน ถ้าบริษัท วี-ลัค ยังเป็นสื่อสิ่งพิมพ์ก็ควรไปตัดสินตอนนั้น ทำไมมาตัดสินตอนนี้ทั้งที่ศาลยอมรับว่าบริษัทนี้ไม่มีรายได้ ไม่มีพนักงานและปิดตัวลงตั้งแต่ 26 พ.ย. 61 <br/><br/>2. ศาลพูดถึงเจตนารมณ์รัฐธรรมนูญ มาตรา 98 ว่า ไม่ให้นักการเมืองให้คุณกับตัวเอง ให้โทษกับผู้อื่น แต่ศาลไม่ได้พูดเลยว่าตนหรือบริษัท วี-ลัค กระทำผิดเจตนารมณ์รัฐธรรมนูญอย่างไร ข้อ 3 เรื่องการจดแจ้ง บอจ.5 กับกระทรวงพาณิชย์ ตามกฎหมายจะแจ้งเมื่อไรก็ได้ภายใน 1 ปี การแจ้งช้าหรือเร็วไม่ใช่การกระทำผิด โดยบริษัท วี-ลัค ในวันนี้ไม่มีพนักงานแล้ว เอางานไปฝากกับบริษัทอื่น การยื่น บอจ.5 ช้า ไม่ได้มีครั้งนี้ครั้งเดียว แต่ที่ผ่านมา ก็เคยมี ที่สำคัญคือ หลังการประชุมผู้ถือหุ้นทุกครั้ง มักจะยื่น บอจ.5 ในวันที่ 8 ม.ค. ซึ่งเป็นเรื่องปกติและเป็นหลักปฏิบัติในทุกครั้ง 3. กรณีการนำเช็คค่าหุ้นไปขึ้นเงินของนางรวิพรรณ จึงรุ่งเรืองกิจ ซึ่งนางรวิพรรณชี้แจงชัดเจนแล้วว่า นางรวิพรรณ จะเป็นคนโอนเช็คให้กับตน วันนั้นลูกยังอ่อน ศาลบอกว่าสามารถให้คนอื่นไปแทนได้ แต่นี่เป็นเรื่องภายในครอบครัว ผมจะให้ใครเป็นก็เป็นเรื่องของผม ที่ผ่านมา แนวทางปฏิบัติของผม ให้ภรรยาเป็นผู้ดำเนินการทุกครั้ง ไม่เคยให้คนอื่นไป เป็นธรรมเนียมปฏิบัติของครอบครัวผม เราเอาเช็คตัวจริงไปให้กกต.ดูด้วย เพราะเมื่อภรรยารู้ว่ามีเรื่องเกิดขึ้น จึงไม่กล้าเอาเช็คไปขึ้นเงิน เก็บเช็คไว้กับตัว การที่ผมต้องเข้าไปให้การในชั้น กกต. ในวันที่ 30 เม.ย. และให้ทนายความของพรรคไปยื่นให้ กกต.ดูด้วย เราแสดงเช็คตัวนี้ให้เจ้าหน้าที่ กกต.ดู แต่เราส่งแค่สำเนาเช็คแนบคดี ซึ่งเจ้าหน้าที่ กกต.เห็นเช็คจริงในวันที่ 30 เม.ย. นั่นคือเหตุผลที่นำเช็คไปขึ้นเงินช้า ซึ่งเจ้าหน้าที่ กกต.ก็ไม่ได้โต้แย้งเรื่องนี้แสดงว่าเขาเห็นเช็ค<br/><br/>นอกจากนี้ ยังกล่าวด้วยว่า ในศาลรัฐธรรมนูญไม่ตุลาการคนใดเป็นนักธุรกิจเลย ซึ่งเรื่องการลงทุนในธุรกิจเป็นเรื่องของรสนิยม นักธุรกิจจะมีรสนิยมในการลงทุนต่างกัน โครงการไหนน่าลงทุนหรือไม่น่าลงทุน มีความรักชอบในความเสี่ยงต่างกัน แบกรับการขาดทุนของตลาดต่างกัน ผู้เชี่ยวชาญการลงทุน 100 คน มาตัดสินใจเรื่องการลงทุนก็จะตัดสินใจต่างกัน จะใช้มาตรฐานศาลมาตัดสินนางสมพร จึงรุ่งเรืองกิจ ควรจะตัดสินใจลงทุนหรือไม่ ในเรื่องใดคงไม่ได้ เพราะมันเป็นเรื่องรสนิยมความชอบในความเสี่ยงที่แตกต่างกัน การที่คุณสมพรโอนหุ้นให้ นายทวี จรุงสถิตย์พงศ์ และมีการโอนคืนข้อเท็จจริงนี้ไม่เกี่ยวข้องกับความสมบูรณ์ของการโอนหุ้นในวันที่ 8 ม.ค. ซึ่งเสร็จสมบูรณ์ไปด้วยตัวมันเองแล้ว<br/><br/>“ดังนั้น เหตุผลที่ศาลยกขึ้นมาวินิจฉัยให้สมาชิกภาพ ส.ส.ของตนสิ้นสุดลง ล้วนเป็นข้อสันนิษฐานไม่มีข้อเท็จจริงที่เป็นวิทยาศาสตร์มาหักล้างเอกสารหลักฐานที่เรานำเสนอ ศาลให้น้ำหนักกับข้อสันนิษฐานมากกว่าข้อเท็จจริง ทั้งที่มีข้อเท็จจริงปรากฏเป็นเอกสารหลายข้อ แต่ศาลกลับให้น้ำหนักกับข้อสันนิษฐานมากกว่า และมีข้อสังเกตว่าการอ่านคำวินิจฉัยวันนี้ไม่มีการออกมติขององค์คณะตุลาการศาลรัฐธรรมนูญแต่อย่างใด ซึ่งแตกต่างจากการวินิจฉัยคดีอื่นๆ ของศาลรัฐธรรมนูญที่ผ่านมา”<br/><br/>นายธนาธร กล่าวด้วยว่า พรรคอนาคตใหม่ คือ การเดินทาง การเดินทางไม่ได้สิ้นสุดลง ตนยังเป็นหัวหน้าพรรคอนาคตใหม่ พรรคอนาคตใหม่คือผู้คนที่สนับสนุน มีความฝันตั้งใจเหมือนกัน และจะเดินร่วมกันต่อไป ส่วนคำวินิจฉัยครั้งนี้เป็นธรรมหรือไม่ ขอให้ประชาชนตัดสินใจเองดีที่สุด โดยฟังคำแถลงความคิดเห็นของตนวันนี้ และฟังคำที่ศาลรัฐธรรมนูญแถลง และส่วนตัวจากนี้ก็จะยังคงทำงานต่อไปในฐานะหัวหน้าพรรค เพราะมีเรื่องต้องทำอีกมากมาย ทั้งเรื่องการรณรงค์เพื่อนำไปสู่การแก้ไขรัฐธรรมนูญ ยกเลิกการเกณฑ์ทหาร รวมถึงการสร้างพรรค และบริหารพรรคให้เข้มแข็งขึ้นเพื่อเป็นหลักยืนให้ประชาชนในอนาคต <br/><br/>เมื่อถามว่า ในอนาคตจะมีโอกาสกลับมาเป็น ส.ส. ได้อีกหรือไม่ นายธนาธร กล่าวว่า มีโอกาสได้กลับมา การเลือกตั้งวันที่ 24 มี.ค.ไม่ได้เป็นสมรภูมิเดียว พรรคอนาคตใหม่ คือ การเดินทาง เรายังต้องผ่านการเลือกตั้งอีกมากมาย และที่สำคัญ ตนยังเป็นแคนดิเดตนายกรัฐมนตรีอยู่ อย่างไรก็ตาม ตนไม่กังวลเรื่องการยุบพรรค และอย่าไปกังวลกับเรื่องต่างๆ เหล่านี้ เพราะเรามีงานที่จะต้องทำอีกมากมาย สนใจกับงานที่เป็นผลประโยชน์กับประชาชน และให้ประชาชนตัดสินเองว่าสิ่งที่เกิดขึ้นกับพวกเราเป็นธรรมหรือไม่ <br/><br/>ภายหลังการให้สัมภาษณ์นายธนาธร รับช่อดอกไม้จากผู้สนับสนุน ที่ตะโกนให้กำลังใจนายธนาธร และพรรคอนาคตใหม่ ต่อสู้ต่อไป เพราะประชาชนให้นายธนาธรเป็นฝ่ายถูก</p>
      <figure>
        <img src="https://mpics.mgronline.com/pics/Images/562000011536402.JPEG"/>
      </figure>
      <figure>
        <img src="https://mpics.mgronline.com/pics/Images/562000011536403.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/politics/photo-gallery/9620000111502"/>
      </related>
    </article>
  </body>
</html>