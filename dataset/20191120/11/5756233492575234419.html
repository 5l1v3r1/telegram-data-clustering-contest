<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622487/%D8%BA%D8%B0%D8%A7%D9%87%D8%A7%DB%8C%DB%8C-%DA%A9%D9%87-%D9%85%D8%B5%D8%B1%D9%81-%D8%A2%D9%86%D9%87%D8%A7-%D8%B9%D9%84%D8%A7%D8%A6%D9%85-%D8%B3%D8%B1%D9%85%D8%A7%D8%AE%D9%88%D8%B1%D8%AF%DA%AF%DB%8C-%D8%B1%D8%A7-%D8%AA%D8%B4%D8%AF%DB%8C%D8%AF-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T11:49:00+00:00"/>
    <meta property="og:title" content="غذاهایی که مصرف آنها، علائم سرماخوردگی را تشدید می‌کند"/>
    <meta property="og:description" content="درد و خارش گلو، سرفه خشک و کوتاه و گرفتگی بینی از علائم رایجی هستند که معمولا همه ما در هنگام سرماخوردگی آنها را تجربه می‌کنیم."/>
  </head>
  <body>
    <article>
      <h1>غذاهایی که مصرف آنها، علائم سرماخوردگی را تشدید می‌کند</h1>
      <address>
        <time datetime="2019-11-20T11:49:00+00:00">20 Nov 2019, 11:49</time>
      </address>
      <p>
        <i>درد و خارش گلو، سرفه خشک و کوتاه و گرفتگی بینی از علائم رایجی هستند که معمولا همه ما در هنگام سرماخوردگی آنها را تجربه می‌کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معمولا درمان کامل سرماخوردگی حدود ۵ روز طول می‌کشد، اما اگر رژیم غذایی و روش زندگی‌مان را تغییر ندهیم، شاهد بدتر شدن علائم سرماخوردگی و آنفلوآنزا خواهیم بود. ممنوعیت‌های غذایی در هنگام ابتلا به بیماری‌های ویروسی فصول سرد سال از این قرار هستند:</p>
      <p>شیرینی‌ها: مصرف زیاد قند می‌تواند سیستم ایمنی بدن را سرکوب کند. افزایش قند خون باعث مهار کار گلبول‌های سفید خون می‌شود و عفونت در بدن گسترش می‌یابد. به علاوه، مصرف شکر باعث افزایش التهاب در بدن می‌شود.</p>
      <figure>
        <img src="https://aftabnews.ir/files/fa/news/1398/8/29/361493_173.jpg"/>
      </figure>
      <p>کربوهیدرات‌های ساده: این نوع کربوهیدرات‌ها نیز باعث افزایش قند خون می‌شوند. البته همه کربوهیدرات‌ها بد نیستند. نان گندم کامل، غلات کامل و ... را در هنگام سرماخوردگی مصرف کنید چون حاوی فیبر فراوان است و التهاب بدن را کاهش می‌دهد.</p>
      <p>غذاهای تند: ادویه‌های تند اگرچه برای رفع گرفتگی بینی در هنگام سرماخوردگی مفیدند، اما اگر مبتلا به آنفلوآنزا هستید و از معده درد نیز رنج می‌برید، به هیچ وجه غذای‌تان را تند نکنید.</p>
      <p>میوه‌های خانواده مرکبات: اگرچه این میوه‌ها سرشار از ویتامین سی هستند، اما به کسانی که در هنگام سرماخوردگی و آنفلوآنزا معده درد دارند، باز هم توصیه می‌شود علاوه بر غذاهای تند، از مصرف مرکبات اجتناب کنند، چون این میوه‌ها باعث تحریک معده می‌شوند و حالت تهوع را تشدید می‌کنند.</p>
      <p>غذاهای چرب: وقتی سرما می‌خورید یا آنفلوآنزا دارید، اشتهایتان کم می‌شود. در این هنگام مصرف غذاهای چرب التهاب بدن را بالا می‌برد.</p>
      <p>آب‌نبات‌های بدون قند: این نوع آب نبات حاوی سوربیتول است که می‌تواند مشکلات گوارشی را تشدید کند. سوربیتول قابل هضم نیست و می‌تواند باعث اسهال و ناراحتی معده شود. اسهال در سرماخوردگی خطرناک است، چون باعث کاهش آب بدن می‌شود.</p>
      <p>کافئین: نوشیدنی‌های کافئین‌دار بدن را کم آب می‌کنند. این نوشیدنی‌ها اگر همراه قند باشند، التهاب بدن را افزایش می‌دهند و مقابله با عفونت ها را سخت‌تر می‌کنند.</p>
      <p>غذاهای ترد: این غذاها می‌توانند گلو را تحریک کرده و سرفه را تشدید کنند. چیپس و پفک، آجیل و حتی سبزیجات خام را در هنگام سرماخوردگی مصرف نکنید.</p>
      <p>ترشیجات: این غذاها نیز چون حاوی سرکه و نمک هستند، التهاب گلو را افزایش می‌دهند.</p>
      <p>منبع: readersdigest/ترجمه از ایرنا</p>
    </article>
  </body>
</html>