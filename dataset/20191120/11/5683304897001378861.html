<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/20/numbers-reveal-mohammed-shami-is-eden-expert.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T11:56:00+00:00"/>
    <meta property="og:title" content="കൊൽക്കത്തയിൽ ഷമി ‘തനിനിറം’ കാട്ടുമോ? ക്യാപ്റ്റൻ കോലിയുടെ ‘എക്സ് ഫാക്ടർ’"/>
    <meta property="og:description" content="കൊൽക്കത്ത∙ ഇൻഡോറിൽ ബംഗ്ലദേശിനെതിരായ തകർപ്പന്‍ ബോളിങ് പ്രകടനം ഈഡന്‍ ഗാർഡൻസിലും ആവർത്തിക്കാൻ ഒരുങ്ങുകയാണ് ഇന്ത്യൻ പേസ് ബോളർ മുഹമ്മദ് ഷമി. ഇൻഡോർ.മുഹമ്മദ് ഷമി. ഇന്ത്യ– ബംഗ്ലദേശ്. ക്രിക്കറ്റ്. Indian Cricket. Mohammed Shami. Cricket. India- Bangladesh. Manorama Online.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>കൊൽക്കത്തയിൽ ഷമി ‘തനിനിറം’ കാട്ടുമോ? ക്യാപ്റ്റൻ കോലിയുടെ ‘എക്സ് ഫാക്ടർ’</h1>
      <address><time datetime="2019-11-20T11:56:00+00:00">20 Nov 2019, 11:56</time> by <a rel="author">മനോരമ ലേഖകൻ</a></address>
      <p>കൊൽക്കത്ത∙ ഇൻഡോറിൽ ബംഗ്ലദേശിനെതിരായ തകർപ്പന്‍ ബോളിങ് പ്രകടനം ഈഡന്‍ ഗാർഡൻസിലും ആവർത്തിക്കാൻ ഒരുങ്ങുകയാണ് ഇന്ത്യൻ പേസ് ബോളർ മുഹമ്മദ് ഷമി. ഇൻഡോർ ടെസ്റ്റിനു പിന്നാലെ ഷമി ഐസിസി ടെസ്റ്റ് ബോളിങ് റാങ്കിങ്ങിൽ ആദ്യ പത്തിലെത്തി (7). ദക്ഷിണാഫ്രിക്കൻ ക്രിക്കറ്റ് താരം ഡെയ്ൽ സ്റ്റെയ്നുൾപ്പെടെയുള്ളവർ ഷമിയുടെ ബോളിങ് പ്രകടനത്തെ പുകഴ്ത്തി രംഗത്തെത്തിക്കഴിഞ്ഞു.</p>
      <p>ബംഗ്ലദേശിനെതിരായ ഈഡൻ ഗാർഡന്‍സിലെ രണ്ടാം ടെസ്റ്റിൽ ഇന്ത്യയുടെ ബോളിങ് നിരയുടെ പ്രകടനം നിർണയിക്കുക ഷമിയുടെ മികവായിരിക്കും. ഈഡൻ ഗാർഡൻസിൽ ഇതിനു മുൻപുള്ള ഷമിയുടെ ബോളിങ് പ്രകടനം നോക്കിയാൽ മാത്രം മതി ഇങ്ങനെയൊരു വിലയിരുത്തലിലെത്താൻ. അതെ പിങ്ക് ബോൾ‌ ടെസ്റ്റിൽ ഇന്ത്യൻ ക്യാപ്റ്റൻ വിരാട് കോലിയുടെ ‘എക്സ് ഫാക്ടർ’ മുഹമ്മദ് ഷമിയാണ്, ബംഗ്ലദേശിന്റെ ഏറ്റവും വലിയ ഭീഷണിയും ഷമി തന്നെ.</p>
      <p>ഈഡൻ ഗാർഡൻസിൽ മൂന്ന് ടെസ്റ്റ് മത്സരങ്ങൾ മാത്രമാണു മുഹമ്മദ് ഷമി ഇതുവരെ കളിച്ചിട്ടുള്ളത്. 17.52 ശരാശരിയിൽ താരം ഇവിടെ വീഴ്ത്തിയത് 21 വിക്കറ്റുകൾ. സ്ട്രൈക്ക് റേറ്റ്– 29.2 . ഏത് വേദിയിലും 20ന് മുകളിൽ വിക്കറ്റ് നേടിയ ഇന്ത്യൻ ബോളർമാരിൽ ഏറ്റവും മികച്ച സ്ട്രൈക്ക് റേറ്റാണ് ഷമിയുടേത്. </p>
      <p>20ന് മുകളിൽ വിക്കറ്റ് നേടിയ ഇന്ത്യൻ താരങ്ങളുടെ ടെസ്റ്റ് ബോളിങ് സ്ട്രൈക്ക് റേറ്റ് <i>(താരം, വേദി, മത്സരങ്ങൾ, വിക്കറ്റ്, ശരാശരി, സ്ട്രൈക്ക് റേറ്റ് എന്ന ക്രമത്തിൽ)</i></p>
      <p>∙ മുഹമ്മദ് ഷമി (കൊൽക്കത്ത)– 3, 21, 17.52, 29.2</p>
      <p>∙ രവിചന്ദ്രൻ അശ്വിൻ (ബെംഗളൂരു)– 4, 23, 17.60, 37.2</p>
      <p>∙ രവിചന്ദ്രൻ അശ്വിൻ (ഹൈദരാബാദ്)– 4, 27, 16.03, 40.0</p>
      <p>∙ രവിചന്ദ്രൻ അശ്വിൻ (നാഗ്പൂർ)– 3, 23, 17.08, 40.0</p>
      <p>ഏറ്റവും മികച്ച വേഗതയിലാണ് ഷമി പന്തെറിയുന്നതെന്ന് ഇന്ത്യയുടെ ബോളിങ് പരിശീലകൻ ഭരത് അരുൺ പറയുന്നു. ഫിറ്റ്നസ് നില നിർത്താനും വേഗം തുടരാനും അദ്ദേഹം നന്നായി പണിയെടുക്കുന്നുണ്ട്. ഷമിയുടെ ബോളിങ്ങും ഫിറ്റ്നസും തമ്മിൽ കൃത്യമായ സന്തുലനമുണ്ട്. ഷമിയുടെ മികവിനു പിന്നിലെ രഹസ്യവും അതാണെന്നാണ് എനിക്കു തോന്നുന്നത്– ഭരത് അരുൺ പറഞ്ഞു. ഇൻ‍ഡോറിൽ നടന്ന ആദ്യ ടെസ്റ്റിൽ 3/27, 4/31 എന്നിങ്ങനെ മികച്ച പ്രകടനമാണു ഷമി നടത്തിയത്. ഇതേ മികവ് പിങ്ക് ബോൾ ടെസ്റ്റിലും തുടരാനാണ് ശ്രമമെന്നു ഷമി മാധ്യമങ്ങളോടു വ്യക്തമാക്കി.</p>
      <p>സ്വഭാവം നോക്കി വിക്കറ്റിൽ കണ്ണുവച്ചു കളിക്കുകയെന്നതാണു ബോളർമാർ ചെയ്യേണ്ടത്. ബാറ്റ്സ്മാനെ അസ്വസ്ഥനാക്കി അവസരം മുതലെടുത്തു വിക്കറ്റു വീഴ്ത്താനാണു താൽപര്യമെന്നും ഷമി ഒരു ദേശീയ മാധ്യമത്തോടു പറഞ്ഞു.  ടെസ്റ്റ് ക്രിക്കറ്റിൽ 2013ൽ അരങ്ങേറിയ ഷമി 46 മത്സരങ്ങളിൽനിന്നായി 173 വിക്കറ്റുകൾ വീഴ്ത്തിയിട്ടുണ്ട്. ആദ്യ മത്സരത്തിൽ വെസ്റ്റിൻഡീസിനെതിരെ 118 റൺസ് വിട്ടുനൽകി 9 വിക്കറ്റ് വീഴ്ത്തിയ പ്രകടനമാണ് ഏറ്റവും മികച്ചത്. ടെസ്റ്റിൽ അഞ്ചു തവണ അഞ്ച് വിക്കറ്റ് പ്രകടനവും എട്ടു തവണ നാലു വിക്കറ്റ് പ്രകടനവും നടത്തിയിട്ടുണ്ട്. ഏകദിനത്തിൽ 70 മത്സരങ്ങളിൽനിന്ന് 131 വിക്കറ്റുകളും ഷമി സ്വന്തമാക്കി.</p>
      <p>ടെസ്റ്റ് ഇന്നിങ്സുകളിൽ ഷമിയുടെ മികച്ച ബോളിങ് പ്രകടനങ്ങൾ <i>(എതിരാളികൾ, ഗ്രൗണ്ട്, വിക്കറ്റ് എന്ന ക്രമത്തിൽ)</i></p>
      <p>∙ ഓസ്ട്രേലിയ (പെർത്ത്)– 6</p>
      <p>∙ ദക്ഷിണാഫ്രിക്ക (ജൊഹാനസ്ബെർഗ്)– 5</p>
      <p>∙ ദക്ഷിണാഫ്രിക്ക (വിശാഖപട്ടണം)– 5</p>
      <p>∙ വെസ്റ്റിൻഡീസ് (കൊൽക്കത്ത)– 5</p>
      <p>∙ ഓസ്ട്രേലിയ (സിഡ്നി)– 5</p>
      <p><b>English Summary: </b>Numbers reveal Mohammed Shami is Eden ‘expert’</p>
    </article>
  </body>
</html>