<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/stranges/714398-larisa-papas-zhta-krasi-etiketas-partheno-elaiolado-kai-lefta-gia-na-telesei-sarantaleitoyrgo.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T11:06:00+00:00"/>
    <meta property="og:title" content="Λάρισα: Παπάς ζητά κρασί ετικέτας, παρθένο ελαιόλαδο και λεφτά για να τελέσει Σαρανταλείτουργο"/>
    <meta property="og:description" content="Έκπληκτοι έμειναν ενορίτες της Λάρισας από την επιστολή που τους διανεμήθηκε από τον ιερέα ιερού ναού με «οδηγίες» για την τέλεση του Σαρανταλείτουργου κατά τη"/>
  </head>
  <body>
    <article>
      <h1>Λάρισα: Παπάς ζητά κρασί ετικέτας, παρθένο ελαιόλαδο και λεφτά για να τελέσει Σαρανταλείτουργο</h1>
      <address>
        <time datetime="2019-11-20T11:06:00+00:00">20 Nov 2019, 11:06</time>
      </address>
      <p>Έκπληκτοι έμειναν ενορίτες της Λάρισας από την επιστολή που τους διανεμήθηκε από τον ιερέα ιερού ναού με «οδηγίες» για την τέλεση του Σαρανταλείτουργου κατά τη διάρκεια της νηστείας προ των Χριστουγέννων.<br/><br/>Σύμφωνα με ρεπορτάζ της εφημερίδας <a href="https://www.eleftheria.gr/%CE%BB%CE%AC%CF%81%CE%B9%CF%83%CE%B1/item/245133-%CF%83%CE%B1%CF%81%CE%B1%CE%BD%CF%84%CE%B1%CE%BB%CE%B5%CE%AF%CF%84%CE%BF%CF%85%CF%81%CE%B3%CE%BF-%CE%BC%CE%B5-%CF%84%CE%B1%CF%81%CE%AF%CF%86%CE%B1-25-%CE%B5%CF%85%CF%81%CF%8E,-%CF%80%CE%B1%CF%81%CE%B8%CE%AD%CE%BD%CE%BF-%CE%B5%CE%BB%CE%B1%CE%B9%CF%8C%CE%BB%CE%B1%CE%B4%CE%BF-%CE%BA%CE%B1%CE%B9-%CE%BD%CE%AC%CE%BC%CE%B1-%CE%B5%CF%84%CE%B9%CE%BA%CE%AD%CF%84%CE%B1%CF%82.html">«Ελευθερία» </a>από τη συγκεκριμένη ενορία διαμαρτυρήθηκε στη Μητρόπολη, για την «ταρίφα του ιερέα για την τέλεση της ακολουθίας, για την οποία απαιτεί το καλύτερο παρθένο ελαιόλαδο, αρίστης ποιότητας έως και δύο λίτρα, συγκεκριμένα κρασιά ετικέτας, τύπου Νάμα και όχι άλλη μάρκα και το κυριότερο 25 ευρώ «κατ΄ ελάχιστη προσφορά για τα λειτουργικά έξοδα του Σαρανταλείτουργου».<br/><br/>Στο κείμενο που διανεμήθηκε στον ναό προς τους πιστούς δίνονται και άλλες οδηγίες για το τελετουργικό του Σαρανταλείτουργου, το οποίο θα είναι για την οικογένεια και συγγενείς πρώτου βαθμού, γεγονός που σημαίνει ότι συγγενείς, γείτονες και άλλα φιλικά πρόσωπα θα πρέπει να κάνουν άλλο σαρανταλείτουργο προσφέροντας όλα τα παραπάνω υλικά και φυσικά και άλλα 25 ευρώ.<br/><br/>Και η επιστολή καταλήγει με τα εξής καταπληκτικά προς τους πιστούς: «Τις ατομικές σας προσφορές λάδι, Νάμα κ.λπ. ανωτέρω είδη θα προδηλώσετε τη μέρα που θα δώσετε το δίπτυχό σας και τα λεφτά και θα δημιουργηθεί σχετική λίστα. Κατόπιν θα τα φέρετε μόνο την ημέρα που θα οριστείτε και θα ειδοποιηθείτε από τον ιερέα και μόνο (τηλ.69……)….<br/><br/>Μιλώντας στην «Ε» η καταγγέλλουσα ενορίτισσα ζητά την προσωπική παρέμβαση του σεβασμιότατου μητροπολίτη Λαρίσης και Τυρνάβου κ. Ιερώνυμου σε καιρούς οικονομικής κρίσης να εξαλειφθούν παρόμοια φαινόμενα όταν πολλοί συμπολίτες δεν έχουν ελαιόλαδο ούτε καν σπορέλαιο για το φαγητό των παιδιών τους κάποιοι ιερείς, ευτυχώς μεμονωμένα, να απαιτούν προσφορά ακόμα και δύο λίτρων «παρθένου ελαιόλαδου αρίστης ποιότητας» για το Σαρανταλείτουργο.</p>
    </article>
  </body>
</html>