<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.radiorjukan.no/nyheter/3199/odd-nordstoga-med-band-turnestarter-pa-vemork-30-januar/"/>
    <meta property="og:site_name" content="Radio RJUKAN"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Odd Nordstoga med band turnéstarter på Vemork 30. januar"/>
    <meta property="og:description" content="Odd Nordstoga kommer med band til Vemork 30. januar. - Det må jo være årets julegavetips, mener Norsk industriarbeidermuseums presseansvarl"/>
  </head>
  <body>
    <article>
      <h1>Odd Nordstoga med band turnéstarter på Vemork 30. januar</h1>
      <address>
        <time datetime="2019-11-20T11:30:00+00:00">20 Nov 2019, 11:30</time>
      </address>
      <p>
        <b>Odd Nordstoga kommer med band til Vemork 30. januar. - Det må jo være årets julegavetips, mener Norsk industriarbeidermuseums presseansvarlige Rita Engedalen.</b>
      </p>
      <p>Det er som en del av den nye turnéen Min eigen song at den oslobaserte vinjeværingen Odd Nordstoga kommer til maskinhallen på Vemork torsdag 30. januar. Etter et selvpålagt, nesten konsertfritt år er det med stor spillelyst Odd Nordstoga går inn i 2020 med en ny soloturne.</p>
      <figure>
        <img src="http://www.radiorjukan.no/images/2019/11/odd-nordstoga-by-lasse-flade-(1)_a3bc_M.jpg"/>
      </figure>
      <p>Og som om det ikke er nok, så er det første stopp på turnéen, konserten i maskinhallen på Vemork.<br/>- Det vil bli en nær og akustisk konsert. Alt ligger til rette for at dette vil bli en magisk musikalsk opplevelse, og det må jo være årets julegave for fansen, mener NIAs presseansvarlige Rita Engedalen.<br/><br/>På TV kan du snart se han på «Hver gang vi møtes», og antakelig tar han med seg noen låter derfra og ut i konsertsalene. Kanskje også en smakebit fra et nytt soloalbum som kommer i løpet av året.<br/>Den folkekjære artisten har heller ikke glemt Frøken Franzen og Farfar så de får være med denne gangen også.</p>
      <p>Som artist har Odd Nordstoga funnet sin plass i krysset mellom populærmusikken og den norske tradisjonsmusikken. Han har vunnet flere priser, og ble kåret til årets spellemann under Spellemannprisen 2004. Nordstoga fikk sitt store gjennombrudd samme året med soloalbumet Luring.</p>
      <p>- Helt sikkert er det at Odd Nordstoga er glad for å komme ut på tur og møte folk igjen, og vil strekke seg langt for at folk skal blir glade. Denne kvelden settes det opp busser fra Rjukan torg og shuttle-buss fra parkeringsplassen ved Vemorkbroa, forteller Engedalen.</p>
      <p>Foto: Lasse Fløde</p>
      <p><b>Arrangementsfakta:</b><br/>Odd Nordstoga - Min eigen song<br/>Maskinhallen på Vemork torsdag 30. januar 2020<br/>Dørene åpner kl.17.30.<br/>Konsertstart kl.19.<br/>Billettpris kr 390,- + avgift<br/>For bestilling: <a href="https://rjukanbooking.no/ticketlist.aspx?regid=8625">https://rjukanbooking.no/ticketlist.aspx?regid=8625</a></p>
    </article>
  </body>
</html>