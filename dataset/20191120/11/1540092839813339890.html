<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197998/syriza-oi-53-lene-oxi-se-allagi-onomatos-kai-grammis"/>
    <meta property="og:site_name" content="CNN.gr"/>
    <meta property="article:published_time" content="2019-11-20T11:30:56+00:00"/>
    <meta property="og:title" content="ΣΥΡΙΖΑ: Οι «53» λένε όχι σε αλλαγή ονόματος και γραμμής"/>
    <meta property="og:description" content="Τις « κόκκινες γραμμές » τους χαράσσουν οι «53» του ΣΥΡΙΖΑ ενόψει του συνεδρίου του κόμματος, όπως φαίνεται σε κείμενο – απόφαση της πανελλαδικής τους..."/>
  </head>
  <body>
    <article>
      <h1>ΣΥΡΙΖΑ: Οι «53» λένε όχι σε αλλαγή ονόματος και γραμμής</h1>
      <h2>Τις «κόκκινες γραμμές» τους χαράσσουν οι «53» του ΣΥΡΙΖΑ ενόψει του συνεδρίου του κόμματος, όπως φαίνεται σε κείμενο – απόφαση της πανελλαδικής τους συνδιάσκεψης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:30 , 20 November 2019</p>
      <p>Οι «53» ζητούν, μεταξύ άλλων, <b>να μην αλλάξει όνομα</b> το κόμμα και να διατηρηθεί η αριστερή ταυτότητα του ΣΥΡΙΖΑ.</p>
      <p>«Στη μετεκλογική συνεδρίαση της Κεντρικής Επιτροπής του ΣΥΡΙΖΑ ειπώθηκε πως υπήρξε εντολή να αλλάξουμε» τονίζει το κείμενο, και συμπληρώνει:</p>
      <p>«Να αλλάξουμε, λοιπόν. Όταν όμως αλλάζεις πρέπει να πεις τι θέλεις να γίνεις. Πράγματι, <b>χρειάζεται να αλλάξουμε πολλά</b>. Να βάλουμε φρένο σε φαινόμενα παραγοντισμού και προσωπικών στρατηγικών που μας πλήγωσαν. Να αλλάξουμε λογικές κλειστών γραφείων, έπαρσης, αλαζονείας. Να κλείσουμε την πόρτα στις κραυγές, σε μια <b>δήθεν επιθετική πολιτική</b>, που αναμφίβολα μας κόστισε και που ουδεμία σχέση έχει με την αναγκαία μαχητικότητα, αλλά και με την κουλτούρα της ανανεωτικής και ριζοσπαστικής Αριστεράς. Να αλλάξουμε τον ηγετικό συγκεντρωτισμό και να ενισχύσουμε τη συλλογική λειτουργία, τις δημοκρατικές διαδικασίες, τον ρόλο των μελών. Να αλλάξουμε μια νοοτροπία που λέει ότι μόνοι μας μπορούμε, τις κλειστές συνεδριάσεις, τα φοβικά σύνδρομα. Και άλλα πολλά. <b>Αλλά σε αυτή την πορεία δεν τα αλλάζουμε όλα</b>. Δεν αλλάζουμε την κοινωνική και ταξική μας μεροληψία· την υπεράσπιση των εργασιακών, πολιτικών και κοινωνικών δικαιωμάτων, τις αρχές, το αξιακό και ιδεολογικό μας πλαίσιο, τη φυσιογνωμία και την ταυτότητα της ριζοσπαστικής Αριστεράς, την αντικαπιταλιστική προοπτική και τον στρατηγικό στόχο του σοσιαλισμού με ελευθερία και δημοκρατία, τη συμμετοχική διαδικασία, την αυτοπρόσωπη, ενσώματη συμμετοχή. Και φυσικά το όνομα μας: ΣΥΡΙΖΑ!».</p>
      <p>Μάλιστα κάνουν λόγο για «<b>περίοδο αναστοχασμού</b>», που θα πρέπει να γίνει «αναγκαστικά εν κινήσει για να μη σταματήσει η αντιπολίτευση έναντι της ΝΔ».</p>
      <p>Την ίδια ώρα, ζητούν να γίνει «<b>σοβαρός και οργανωμένος απολογισμός</b>» και τάσσονται κατά οποιασδήποτε αλλαγής ή συμπλήρωσης του ονόματος» διότι, όπως αναφέρουν, «μπορεί να δημιουργήσει συγχύσεις».</p>
      <p>Στο κείμενο αυτό, οι «53» φαίνεται πως <b>παίρνουν αποστάσεις</b> από τη λογική από την οποία ασκείται η αντιπολίτευση από τον ΣΥΡΙΖΑ.</p>
      <blockquote>«Φαίνεται σαν να μην έχει βρει τον αντιπολιτευτικό βηματισμό του» τονίζεται.</blockquote>
      <p>Σε άλλο σημείο του κειμένου, υπογραμμίζεται πως <b>ο νέος ΣΥΡΙΖΑ κινδυνεύει να καταστεί κόμμα σούπερ μάρκετ</b> χωρίς «αξίες και αριστερά χαρακτηριστικά».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198019/erotisi-44-voyleyton-toy-syriza-apodesmeysi-perioysiakon-stoixeion-fysikon-kai-nomikon-prosopon">Ερώτηση 44 βουλευτών του ΣΥΡΙΖΑ αποδέσμευση περιουσιακών στοιχείων φυσικών και νομικών προσώπων</a>
        </li>
        <li>
          <a href="https://www.cnn.gr/news/politiki/story/198015/xrysoxoidis-h-epoxi-tis-anoxis-tis-vias-teleiose-i-epoxi-tis-anasfaleias-tha-teleiosei">Χρυσοχοΐδης: Η εποχή της ανοχής της βίας τέλειωσε, η εποχή της ανασφάλειας θα τελειώσει</a>
        </li>
        <li>
          <a href="https://www.cnn.gr/news/politiki/story/197984/syntagmatiki-anatheorisi-entasi-kai-enstaseis-me-to-kalimera">Συνταγματική Αναθεώρηση: Ένταση και ενστάσεις με το «καλημέρα»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/27345/synedrio-syriza">ΣΥΝΕΔΡΙΟ ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198036/snapshot/telesigrafo-katalipsies.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198011/snapshot/2561032.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/197987/snapshot/prosfygiko.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198014/snapshot/2755742.jpg"/>
      </figure>
    </article>
  </body>
</html>