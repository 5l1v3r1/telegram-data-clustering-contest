<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919104/%D8%B2%DA%A9%D8%A7%D8%AA-%D8%A8%D8%A7%DB%8C%D8%AF-%D8%AF%D8%B1-%D8%B1%D8%A7%D8%B3%D8%AA%D8%A7%DB%8C-%D8%B1%D9%81%D8%B9-%D9%85%D8%AD%D8%B1%D9%88%D9%85%DB%8C%D8%AA-%D8%A7%D8%B2-%D8%AC%D8%A7%D9%85%D8%B9%D9%87-%D9%85%D8%B5%D8%B1%D9%81-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:13:31+00:00"/>
    <meta property="og:title" content="زکات باید در راستای رفع محرومیت از جامعه مصرف کنند "/>
    <meta property="og:description" content="ایسنا/یزد امام جمعه یزد با تاکید بر اهمیت ارائه آموزش‌های لازم در ارتباط با مسائل زکات بین کشاورزان گفت: مصرف زکات باید در راستای رفع محرومیت از جامعه باشد."/>
  </head>
  <body>
    <article>
      <h6 class="kicker">امام جمعه یزد:</h6>
      <h1>زکات باید در راستای رفع محرومیت از جامعه مصرف کنند </h1>
      <address><time datetime="2019-11-20T11:13:31+00:00">20 Nov 2019, 11:13</time> by <a rel="author">امیر رضازاده</a></address>
      <p>ایسنا/یزد امام جمعه یزد با تاکید بر اهمیت ارائه آموزش‌های لازم در ارتباط با مسائل زکات بین کشاورزان گفت: مصرف زکات باید در راستای رفع محرومیت از جامعه باشد.</p>
      <p>آیت‌الله «محمدرضا ناصری‌ یزدی» در نشست شورای زکات استان یزد با اشاره ضرورت تبیین بیش از پیش  مقوله زکات واجب بین اقشار مختلف جامعه، اظهار کرد: یکی از مهمترین مسائلی که در ارتباط با بحث زکات در جامعه وجود دارد، ارائه آموزش‌های لازم به کشاورزان و افراد واجب پرداخت است.</p>
      <p>وی با تاکید بر این‌که فقط اعلام برخی مسائل زکات از طریق صدا و سیما کافی نیست، افزود: زکات دارای حدود و مسائلی است که حتما باید این مسائل به افراد واجد شرایط توضیح داده شود و آنها نسبت به این موارد آگاهی پیدا کنند.</p>
      <p>امام جمعه یزد به چاپ کتاب‌های کم حجم و مناسب در ارتباط با مسائل زکات در کشور اشاره کرد و گفت: این کتاب‌ها باید در اختیار کشاورزان قرار گیرد و از طریق روحانیون و مبلغان دینی برای آنها بیان شود تا همه نسبت به آن آگاهی داشته باشند.</p>
      <p>ناصری یزدی در ادامه با بیان این که توجه بیشتر به بحث آموزش در حوزه زکات ضروری است، تصریح کرد: کشاورزان باید در هنگام مراجعه به سازمانهایی نظیر غله، تعاون روستایی و دیگر نهادهای مرتبط بیش از پیش با مقوله و ابعاد مختلف زکات آشنا شوند.</p>
      <p>نماینده ولی فقیه در استان یزد، خاطرنشان کرد: موضوع بسیار مهم در ارتباط با تبلیغات، آموزش‌ها و اطلاعاتی که به کشاورزان در ارتباط با زکات داده می‌شود، توجه به زمانی است که اقدام به تبلیغ می‌کنیم.</p>
      <p>وی ادامه داد: این که ما شش ماه قبل از برداشت محصول مطالبی به کشاورزان بیان کنیم و دیگر توجهی به این موضوع نداشته باشیم تاثیر چندانی نمی‌گذارد و آموزش‌های ما باید در زمان برداشت محصول به منظور آگاهی کشاورزان به حدود و مسائل شرعی انجام شود.</p>
      <p>نماینده ولی فقیه در استان یزد به بحث زکات مستحبی اشاره کرد و گفت: دامنه زکات مستحبی در جامعه گسترده است و باید بیش از پیش در این حوزه تلاش صورت گیرد.</p>
      <p>ناصری یزدی ادامه داد: اگر به مردم پیشنهاد و راهکار انجام زکات مستحبی ارائه شود،قطعا استقبال بالایی صورت می‌گیرد.</p>
      <p>رییس شورای زکات استان یزد ارتباط با مصرف زکات تاکید کرد: در ارتباط با این مسئله بارها تاکید صورت گرفته که اصل مصرف زکات مربوط به فقرا و خانواده‌های فقیر است و باید سعی کنیم در کارهای عمرانی تنها در مواقع ضرورت که جزو فی سبیل‌الله به حساب می‌آید از موارد زکات استفاده کنیم. </p>
      <p>وی خاطرنشان کرد: زکات فطره هم به همین صورت است و اصرار بر این است که این زکات به فقرا داده و بخشی از مشکلات آنها به این وسیله برطرف شود؛ پس این مصرف نسبت به کارهای عمرانی از اولویت بسیار بیشتری برخودار است.</p>
      <p>نماینده ولی فقیه در استان یزد افزود: موضوع دیگر در ارتباط با محل مصرف زکات است که باید اولویت در همان نقاطی باشد که زکات در آن پرداخت شده است؛ باید زکاتی که در منطقه‌ای پرداخت می‌شود در همان منطقه مصرف و اطلاع‌رسانی گسترده هم نسبت به این رویکرد در نقاط مختلف کشور انجام شود تا مردم بدانند زکاتی که پرداخت می‌کنند صرف محرومیت‌زدایی و فقرزدایی از همان نقطه می‌شود.</p>
      <p>ناصری یزدی با بیان این که در روایت‌های مختلف نسبت به پرداخت زکات فضیلت‌های زیادی نقل شده گفت: در ارتباط با عدم پرداخت زکات هم بلایای زیادی بیان شده و باید همه این موارد به صورت کامل به مردم اطلاع‌رسانی دقیق شود.</p>
      <p>انتهای پیام</p>
    </article>
  </body>
</html>