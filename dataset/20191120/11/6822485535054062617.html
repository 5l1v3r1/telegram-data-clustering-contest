<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:52:00+00:00"/>
    <meta property="og:title" content="داورزنی رئیس فدراسیون والیبال شد"/>
    <meta property="og:description" content="به گزارش ایرنا، مجمع انتخاباتی فدراسیون والیبال، صبح امروز (چهارشنبه) به ریاست عبدالحمید احمدی معاون وزیر ورزش و جوانان در هتل المپیک تهران برگزار شد. در پایان این مجمع، محمدرضا داورزنی با کسب ۲۶ رای از ۴۱ رای به عنوان رییس جدید فدراسیون برگزیده شد. بهنام محمودی نیز ۱۵ رای بدست آورد."/>
  </head>
  <body>
    <article>
      <h1>داورزنی رئیس فدراسیون والیبال شد</h1>
      <address>
        <time datetime="2019-11-20T11:52:00+00:00">20 Nov 2019, 11:52</time>
      </address>
      <p>محمدرضا داورزنی با پیروزی در انتخابات ریاست فدراسیون والیبال، به مدت چهار سال مسئولیت این فدراسیون را بر عهده گرفت.</p>
      <p>به گزارش ایرنا، مجمع انتخاباتی فدراسیون والیبال، صبح امروز (چهارشنبه) به ریاست عبدالحمید احمدی معاون وزیر ورزش و جوانان در هتل المپیک تهران برگزار شد. در پایان این مجمع، محمدرضا داورزنی با کسب ۲۶ رای از ۴۱ رای به عنوان رییس جدید فدراسیون برگزیده شد. بهنام محمودی نیز ۱۵ رای بدست آورد.</p>
      <p>محمود افشاردوست، افشین داوری، محمدرضا رشیدی، احمد سعادتمند، بهنام محمودی و امیرحسین منظمی دیگر نامزدهای این انتخابات بودند که داوری در مجمع حاضر نشد و محمود افشاردوست و احمد سعادتمند نیز به نفع داورزنی انصراف دادند. امیرحسین منظمی نیز از حضور در انتخابات انصراف داد.</p>
      <p>در نهایت انتخابات با حضور محمدرضا داورزنی، بهنام محمودی و محمدرضا رشیدی برگزار شد.</p>
      <p>در این مجمع محمود افشاردوست برنامه های خودش را ارائه کرد و گفت: داورزنی بهتر از من می‌تواند این برنامه‌ها را پیاده کند و به نفع او انصراف می‌دهم.</p>
      <p>نامزد بعدی داورزنی بود که ابتدا یک کلیپ طولانی در مورد برنامه‌های خود پخش کرد و سپس گفت: همانطور که پیش از این در رویای قهرمانی آسیا بودیم امروز عهد می‌بندیم که والیبال ایران باید در میان چهار تیم برتر جهان و المپیک باشد و به روزهای خوب والیبال بازگردیم.<br/>همچنین محمدرضا رشیدی، دیگر نامزد انتخابات خطاب به اعضای مجمع گفت: آیا بازگشت مدیران سابق به والیبال توهین به این مجموعه نیست؟ آیا این اتفاق نشانه قحط‌الرجال در والیبال نیست؟</p>
      <p>این صحبت های رشیدی موجب شد تا علی فتاحی دبیر مجمع سه بار صحبت‌های او را قطع کند و به او تذکر دهد که باید فقط درباره برنامه‌های خودش حرف بزند.</p>
      <p>احمد سعادتمند نامزد بعدی انتخابات نیز در سخنان خود سوابق مدیریتی‌اش را بیان کرد و گفت: فرد دیگری سابقه بیشتری از من دارد و کسوت و ادب حکم می‌کند به نفع او کناره گیری کنم و بدین ترتیب انصراف خود را به نفع داورزنی اعلام می‌کنم.</p>
      <p>بهنام محمودی نامزد بعدی انتخابات هم در سخنان خود گفت: رهبری فرمودند جوان‌ها باید وارد میدان شوند تا این چرخه کُند مدیریتی به حرکت در بیاید. برخی دوستان می‌گویند من برای اداره فدراسیون جوان هستم در حالی که در شورای شهر بودجه ۲ هزار و ۳۰۰ میلیارد تومانی تصویب می‌کردیم. گردش مالی فدراسیون حدود ۳۰ میلیارد تومان است اما گردش مالی من سه برابر فدراسیون است و دویست نفر در شرکت‌های زیر مجموعه من کار می‌کنند.</p>
      <p>وی افزود: چهارده سال در تیم ملی والیبال بازی کردم و سرمایه والیبال هستم. چرا نباید به کار گرفته شوم. قول می‌دهم اگر رای بیاورم از ظرفیت محمدرضا یزدانی خرم و داورزنی و افراد تحصیلکرده استفاده کنم.</p>
      <p>محمودی پنج دقیقه هم از زمان سخنرانی امیرحسین منظمی برای ارائه برنامه‌های خود استفاده کرد.</p>
      <p>پس از محمودی، منظمی به عنوان آخرین کاندیدا پشت تریبون قرار گرفت و گفت: خوب است که پیش از برگزاری مجمع انتخاباتی زمانی برای پرسش و پاسخ نامزدها فراهم شود. چگونه می‌توان در ۱۰ دقیقه برنامه‌های یک نفر برای اداره فدراسیون را ارائه کرد.</p>
      <p>وی عده‌ای از افراد در ورزش را به «چسبیده‌ها» خطاب کرد و گفت: این افراد بیشترین آسیب را به ورزش زده‌اند. منظمی در پایان سخنان خود از اعضای مجمع خواست که به فردی رای دهند که صداقت دارد و سپس انصراف خود را اعلام کرد.</p>
      <p>محمدرضا رشیدی نیز در صحبت های خود گفت: آقایان ۱۲ سال در این فدراسیون حضور داشتند و برنامه های خود را اجرا کردند. قحط الرجال نیست که دوستان می خواهند بازهم به فدراسیون والیبال بازگردند.</p>
      <p>علی فتاحی دبیر مجمع انتخاباتی فدراسیون والیبال با تذکر به رشیدی درخواست کرد تا برنامه های خود ارایه دهد.</p>
      <p>داورزنی در سال ۱۳۸۵ سرپرست فدراسیون والیبال شد و پس از آن به ریاست این فدراسیون رسید؛ ۹ بهمن‌ماه ۱۳۹۵ داورزنی به معاونت وزیر ورزش منصوب شد و به طور همزمان سرپرستی فدراسیون والیبال را نیز بر عهده گرفت تا اینکه ۷ دی‌ماه ۱۳۹۶ با برگزاری انتخابات، احمد ضیایی رییس فدراسیون شد. ضیایی تا ۱۶ آذرماه ۱۳۹۷ ریاست فدراسیون را بر عهده داشت اما با اجرای قانون منع بکارگیری بازنشستگان، این سمت را ترک کرد. از آن زمان تا امروز فدراسیون به صورت سرپرستی اداره می‌شد. افشین داوری و علی فتاحی در حدود یک سال گذشته سرپرستی فدراسیون والیبال را بر عهده داشتند.</p>
    </article>
  </body>
</html>