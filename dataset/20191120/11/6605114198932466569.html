<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/honfoglalas-kori-magyar-sirok-leleteibol-nyilt-kiallitas-csikszeredaban-2042223/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T11:18:00+00:00"/>
    <meta property="og:title" content="Honfoglalás kori magyar sírok leleteiből nyílt kiállítás Csíkszeredában"/>
    <meta property="og:description" content="Az interaktív kiállítás két bodrogközi temetőben feltárt 92 sír leletanyagát mutatja be."/>
  </head>
  <body>
    <article>
      <h6 class="kicker">ELIT ALAKULAT 2.0</h6>
      <h1>Honfoglalás kori magyar sírok leleteiből nyílt kiállítás Csíkszeredában</h1>
      <address>
        <time datetime="2019-11-20T11:18:00+00:00">20 Nov 2019, 11:18</time>
      </address>
      <h4>Az interaktív kiállítás két bodrogközi temetőben feltárt 92 sír leletanyagát mutatja be.</h4>
      <blockquote>Honfoglalás kori magyar sírok leletanyagát bemutató kiállítás megnyitóját tartották kedd este Csíkszeredában, a Mikó várban.</blockquote>
      <p>A Csíki Székely Múzeum és a miskolci Herman Ottó Múzeum Elit alakulat 2.0 című közös kiállítása két bodrogközi temetőben feltárt 92 honfoglalás kori sír leletanyagát mutatja be.</p>
      <p>A kiállítás fővédnökségét vállaló Potápi Árpád János nemzetpolitikáért felelős államtitkár a megnyitón elmondta: a régészetben, a történelemben egységes Kárpát-medencéről szoktak beszélni, az Elit alakulat 2.0 kiállítás azt jelzi, hogy a múzeumok együttműködése által is egységesül ez terület.</p>
      <p>Az államtitkár a legfontosabb feladatnak nevezte, hogy a mai generáció tisztelje, ápolja és örökítse tovább az ősök által ráhagyott örökséget.</p>
      <p>Elmondta:</p>
      <blockquote>a magyar nemzetpolitika az identitás megőrzését, a családok megerősítését és a szülőföldön való boldogulás elősegítését tűzi ki céljául.</blockquote>
      <p>Megemlítette, hogy a Magyar Állandó Értekezlet (Máért) zárónyilatkozatában a magyar állam és a Magyarország határain kívüli magyar szervezetek közösen döntöttek arról, hogy 2020-at az erős magyar közösségek évévé nyilvánítják.</p>
      <blockquote>„Hisszük és valljuk, hogy ma a Kárpát-medencében magyarnak lenni nem hátrány, hanem egyre inkább előny”</blockquote>
      <p>– jelentette ki Potápi Árpád János államtitkár.</p>
      <blockquote>Az Elit alakulat 2.0 című kiállítás a Kárpát-medence leggazdagabb honfoglalás kori temetőit mutatja be.</blockquote>
      <p>A leletanyag olyan emberek sírjaiból származik, akik részt vettek a magyarság új hazájának az elfoglalásában.</p>
      <p>Amint a kiállításnak a múzeum közösségi oldalán közzétett leírásában szerepel: az ásatások során a régészek megtudták, hogyan nézhettek ki a honfoglalók, milyen volt ruhájuk, hogyan készítették a fegyvereiket, és a DNS-vizsgálatok segítségével már a szemük, a hajuk színe is ismert.</p>
      <blockquote>Az interaktív kiállítás révén voltaképpen egy régészeti kutatólaboratóriumban találja magát a néző, amely felkészíti, hogy visszamehessen az időben.</blockquote>
    </article>
  </body>
</html>