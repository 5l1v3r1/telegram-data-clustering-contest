<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/update-cea-mai-mare-tranzactie-din-ultimii-15-ani-cu-actiuni-ale-petrom-la-bursa-de-la-bucuresti-doar-in-2004-la-privatizare-petrom-a-fost-atat-de-cautata-intr-o-singura-zi-18598402"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T11:26:17+00:00"/>
    <meta property="og:title" content="UPDATE: Cea mai mare tranzacţie din ultimii 15 ani cu acţiuni ale Petrom la bursa de la Bucureşti. Doar în 2004, la privatizare, Petrom a fost atât de căutată într-o singură zi"/>
    <meta property="og:description" content="Update: Între timp, pe fondul unor alte tranzacţii pe lânga cea de 145,8 milioane de acţiuni, Petrom a ajuns la aproximativ 160 milioane de acţiuni schimbate astăzi, cel mai mare volum din 2004 încoace, arată datele ZF. În octombrie 2004, volumul tranzacţionat a fost de 220 milioane de acţoiuni."/>
  </head>
  <body>
    <article>
      <h1>UPDATE: Cea mai mare tranzacţie din ultimii 15 ani cu acţiuni ale Petrom la bursa de la Bucureşti. Doar în 2004, la privatizare, Petrom a fost atât de căutată într-o singură zi</h1>
      <address><time datetime="2019-11-20T11:26:17+00:00">20 Nov 2019, 11:26</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Update: Între timp, pe fondul unor alte tranzacţii pe lânga cea de 145,8 milioane de acţiuni, Petrom a ajuns la aproximativ 160 milioane de acţiuni schimbate astăzi, cel mai mare volum din 2004 încoace, arată datele ZF. În octombrie 2004, volumul tranzacţionat a fost de 220 milioane de acţoiuni.</p>
      <p>Redăm ştirea iniţială:</p>
      <p>-----------------</p>
      <p>La ora 12:55 în sistemul bursei de valori de la Bucureşti a fost înregistrată o tranzacţie de 63,4 milioane de lei Petrom, adică un număr de 145,8 milioane de unităţi au schimbat proprietarii, în ceea ce este cea mai mare tranzacţie cu acţiuni ale companiei din energie din ultimii trei ani, arată datele agregat de ZF. O tranzacţie mai mare, ca volum, adică număr de acţiuni, fusese înregistrată pe 18 octombrie 2016.</p>
      <p>Preţul la care a fost închisă tranzacţie este de 0,435 lei pe unitate, asemănător cu cel din şedinţa precedentă, arată datele de la bursă. Surprinzător tranzacţia a fost înregistrată pe segmentul REGS.</p>
      <p>OMV Petrom este una dintre cele mai subevaluate acţiuni din prima ligă bursieră de la Bucureşti în contextul în care preţul acţiunilor a avut un ritm de creştere inferior celui cu care a avansat profitabilitatea companiei, ceea ce a determinat ca multiplul de tranzacţionare PER (price earning ratio) să ajungă în jur de 5. Adică la nivel teoretic un investitor îşi poate recupera investiţia la Petrom într-o perioadă de cinci ani.</p>
      <p>Preţul acţiunilor SNP s-a apreciat de la începutul anului 2019 în contextul în care compania petrolieră, la fel ca şi alte companii din energie, a fost ajutată de modificarea în sens pozitiv a Ordonanţei 114, act normativ care în decembrie 2018 prăbuşea cotaţiile acţiunilor de la Bucureşti.</p>
      <p>Pe de altă parte, profitabilitatea a fost susţinută de preţurile barilului de petrol.</p>
      <p>Pentru perioada următoarea, investitorii de la bursa românească urmăresc Petrom în contextul în care statul român este obligat de o decizie judecătorească să vândă un pachet de 8% din deţinerea de circa 20,6%, ceea ce pe termen lung va avea efecte pozitive pentru bursă, prin majorarea numărului de acţiuni disponibile la liber la tranzacţionare.  </p>
      <p>Despre proiectul de exploatare a resurselor din Marea Neagră, de care americanii de la Exxon, care aveau parteneriat cu OMV, nu ar mai fi interesaţi, Petrom spune că rămâne dornic să îl vadă dezvoltat.</p>
      <p>“OMV Petrom salută iniţiativele recente ale autoritătilor române de a îmbunătăţi mediul fiscal şi de reglementare actual aferent proiectelor offshore în domeniul gazelor naturale. Rămânem dornici să vedem proiectul strategic Neptun Deep dezvoltat”, se arată în raportul companiei la nouă luni din 2019.  </p>
      <p>Pentru anul 2019, OMV Petrom preconizează că preţul mediu al ţiţeiului Brent va fi de 65 de dolari pe baril faţă de 71 de dolari pe baril în 2018.</p>
      <p>Compania estimează şi marje de rafinare mai mici, dar o cerere mai mare a produselor petroliere.</p>
      <p>“Marjele de rafinare sunt estimate a se situa în jurul valorii de 5 dolari pe baril faţă de 6,28 dolari pe baril ”n 2018”.</p>
    </article>
  </body>
</html>