<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33137/assassin-creed-ragnarok-dettagli-ambientazione-uscita"/>
    <meta property="og:site_name" content="DDay.it"/>
    <meta property="article:published_time" content="2019-11-20T11:10:00+00:00"/>
    <meta property="og:title" content="Primi dettagli su Assassin’s Creed Ragnarok. Spazio ai vichinghi, arriverà nel 2020"/>
    <meta property="og:description" content="Dopo Egitto e Grecia, il futuro Assassin’s Creed: Ragnarok ci porterà in terra vichinga e sarà incentrato sulle battaglie navali. Ma sarà possibile anche fare una capatina ad Asgard e sfidare Thor e Loki"/>
  </head>
  <body>
    <article>
      <h1>Primi dettagli su Assassin’s Creed Ragnarok. Spazio ai vichinghi, arriverà nel 2020</h1>
      <h2>Dopo Egitto e Grecia, il futuro Assassin’s Creed: Ragnarok ci porterà in terra vichinga e sarà incentrato sulle battaglie navali. Ma sarà possibile anche fare una capatina ad Asgard e sfidare Thor e Loki</h2>
      <address><time datetime="2019-11-20T11:10:00+00:00">20 Nov 2019, 11:10</time> by <a rel="author">Pasquale Agizza</a></address>
      <p>Assassin’s Creed: Ragnarok ci porterà nelle terre dei vichinghi. Sono queste le indiscrezioni dell’ultima ora sul prossimo capitolo della saga degli Assassini di Ubisoft. Il lancio del gioco sarebbe, secondo i primi dettagli trapelati, fissato per ottobre 2020 su PlayStation 5, Xbox Scarlett e Stadia.</p>
      <p>Secondo le indiscrezioni, la storia dovrebbe essere ambientata nell’800 D.C. e sarà, come spesso capitato all’interno della serie, una storia di vendetta. <b>Potremo esplorare gran parte della Scandinavia e una parte dell’Inghilterra</b>, con una mappa che si annuncia enorme e ricca di missioni.</p>
      <p>Nonostante gli eventi di Ragnarok saranno cronologicamente più vicini rispetto a quelli degli ultimi due capitoli della serie - Assassin's Creed Origins e Odyssey - , l’avanzamento della storia ci porterà, però, molto più indietro nel tempo. Si concentrerà, infatti, sulla “Prima Civilizzazione”, l’avanzatissima civiltà del passato che all’interno dell’epopea di Assassin’s Creed ha preceduto quella umana.</p>
      <figure>
        <img src="https://cdn.dday.it/system/uploads/picture/image/58876/content_small_AC_Ragnarok_1.jpg"/>
      </figure>
      <p>Il gioco dovrebbe conservare e migliorare tutte le meccaniche da gioco di ruolo che abbiamo visto prima in Origins e poi in Odyssey. Essendo ambientato in epoca vichinga, è plausibile che le battaglie navali possano essere il fulcro del gioco. Secondo alcune fonti, <b>il peregrinare del protagonista lo porterà fino alla mitologica Asgard</b>, dove potrà sfidare gli dei della mitologia norrena.</p>
      <p>Riguardo alle tempistiche di uscita, le indiscrezioni parlando di un lancio per le console di nuova generazione nell’ottobre del 2020. Il gioco dovrebbe arrivare anche su Stadia, mentre non c’è nessuna informazione sull'uscita del gioco per le console di attuale generazione.</p>
    </article>
  </body>
</html>