<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/lide/herecku-bohdalovou-hospitalizovali-kvuli-strevnim-potizim-nemohla-se-zucastnit-oslav-fotbalove-amfor.A191120_112426_lide_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-20T11:35:00+00:00"/>
    <meta property="og:title" content="Herečku Bohdalovou hospitalizovali kvůli střevním potížím. Nemohla se zúčastnit oslav fotbalové Amfory"/>
    <meta property="og:description" content="Herečka Jiřina Bohdalová (88) byla o víkendu hospitalizována kvůli střevním potížím v pražské Nemocnici Na Homolce. Do domácího ošetřování by měla být propuštěna ve čtvrtek. Nemohla se proto zúčastnit oslav 45 let fotbalového klubu Amfora."/>
  </head>
  <body>
    <article>
      <h1>Herečku Bohdalovou hospitalizovali kvůli střevním potížím. Nemohla se zúčastnit oslav fotbalové Amfory</h1>
      <address>
        <time datetime="2019-11-20T11:35:00+00:00">20 Nov 2019, 11:35</time>
      </address>
      <p>
        <mark>PRAHA</mark>
        <b> Herečka Jiřina Bohdalová (88) byla o víkendu hospitalizována kvůli střevním potížím v pražské Nemocnici Na Homolce. Do domácího ošetřování by měla být propuštěna ve čtvrtek. Nemohla se proto zúčastnit oslav 45 let fotbalového klubu Amfora.</b>
      </p>
      <p>Bohdalová měla na oslavách převzít putovní pohár Fotbalisty roku a Diamantový míč, místo ní však v Divadle Hybernia vystoupil její vnuk Vojtěch Staš. „Babička je v nemocnici. Popadla ji nějaká střevní chřipka. Třicet let vykopává a teď si nemůže převzít cenu,“ <u><a href="https://www.idnes.cz/revue/spolecnost/jirina-bohdalova-nemocnice-strevni-potize-zdravi-vnuk-vojtech-amfora.A191120_101220_lidicky_zar?">citoval web iDNES.cz</a></u> slova Staše před publikem. V něm usedli například Jan Rosák, Helena Vondráčková, Jitka Zelenková, Monika Absolonová, Roman Skamene nebo Roman Šebrle.</p>
      <h3>Fotogalerie</h3>
      <table>
        <tr>
          <td>
            <pic src="https://1gr.cz/fotky/lidovky/19/083/lnp210/ELE7d9b7c_P201908260251301.jpg"/>
          </td>
          <td>
            <pic src="https://1gr.cz/fotky/lidovky/19/052/lnp210/JTO7b5213_lec_fotoPavlaCerna_20181028_C88T6429.jpg"/>
          </td>
        </tr>
        <tr>
          <td>
            <u>
              <a href="https://www.lidovky.cz/lide/herecku-bohdalovou-hospitalizovali-kvuli-strevnim-potizim-nemohla-se-zucastnit-oslav-fotbalove-amfor.A191120_112426_lide_ele/foto/ELE7d9b7c_P201908260251301.jpg">další fotografie</a>
            </u>
          </td>
        </tr>
      </table>
      <p>„Co to ještě mám říct? Jo, že na dálku děkuje,“ dodal vnuk Bohdalové a syn herečky Simony Stašové.</p>
      <p>Bohdalová již dříve přiznala, že trpí rozedmou plic. Před osmi lety také podstoupila operaci kolene. Minulý rok musela být hospitalizována, když upadla na schodech. V té době však vyvázla bez většího úrazu, měla pouze pohmožděniny.</p>
      <p>Na konci roku 2018 muselo Divadlo Na Jezerce zrušit představení, když si herečka zranila kotník a s ortézou skončila na vozíku.</p>
    </article>
  </body>
</html>