<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640912/%DA%AF%D8%B2%D8%A7%D8%B1%D8%B4-%D8%A2%DA%98%D8%A7%D9%86%D8%B3-%D8%A7%D8%B7%D9%84%D8%A7%D8%B9%D8%A7%D8%AA-%D8%AF%D9%81%D8%A7%D8%B9%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D9%82%D8%AF%D8%B1%D8%AA-%D9%86%D8%B8%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T11:26:00+00:00"/>
    <meta property="og:title" content="گزارش آژانس اطلاعات دفاعی آمریکا درباره «قدرت نظامی ایران» منتشر شد"/>
    <meta property="og:description" content="آژانس اطلاعات دفاعی آمریکا در گزارشی به بررسی توانمندی‌های نظامی ایران پرداخت و این کشور را یکی از چالش‌های پیش روی واشنگتن دانست."/>
  </head>
  <body>
    <article>
      <h1>
        <a href="https://www.bultannews.com/fa/news/640912/%DA%AF%D8%B2%D8%A7%D8%B1%D8%B4-%D8%A2%DA%98%D8%A7%D9%86%D8%B3-%D8%A7%D8%B7%D9%84%D8%A7%D8%B9%D8%A7%D8%AA-%D8%AF%D9%81%D8%A7%D8%B9%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D9%82%D8%AF%D8%B1%D8%AA-%D9%86%D8%B8%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D9%85%D9%86%D8%AA%D8%B4%D8%B1-%D8%B4%D8%AF">گزارش آژانس اطلاعات دفاعی آمریکا درباره «قدرت نظامی ایران» منتشر شد</a>
      </h1>
      <h2>آژانس اطلاعات دفاعی آمریکا در گزارشی به بررسی توانمندی‌های نظامی ایران پرداخت و این کشور را یکی از چالش‌های پیش روی واشنگتن دانست.</h2>
      <address><time datetime="2019-11-20T11:26:00+00:00">20 Nov 2019, 11:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آژانس اطلاعات دفاعی آمریکا در گزارشی توانمندی‌های نظامی ایران را بررسی کرد.</p>
      <p>در گزارشی که از طرف دفتر امور رسانه‌ای آژانس اطلاعات دفاعی آمریکا منتشر شده، آمده است: این بخش از سری گزارش‌های آژانس اطلاعات دفاعی درباره قدرت نظامی، جزئیاتی درباره اهداف، راهبرد، طرح‌ها و نیات دفاعی و نظامی ایران فراهم می‌کند. این گزارش سازمان، ساختار و توانایی نظامی کمک‌کننده به این اهداف و همچنین زیرساخت و اساس صنعتی توانمندی را بررسی می‌کند. آژانس اطلاعات دفاعی امروز گزارش «قدرت نظامی ایران» را منتشر کرد که گزارشی اطلاعاتی است و توانمندی‌های اصلی نظامی ایران را بررسی می‌کند.</p>
      <p>ژنرال رابرت اشلی، رئیس آژانس اطلاعات دفاعی آمریکا، در مقدمه خود با تکرار ادعاهای ضدایرانی واشنگتن اعلام کرد: همانطور که تهران توانمندی‌ها و نقش خود را هم در زمینه تهدید غیرمتعارف و هم متعارف در خاورمیانه افزایش می‌دهد، بیش از همه مهم است که ما قدرت نظامی ایران و تهدیدی را که برای منافع ما، متحدان و امنیت ما دارد، درک کنیم.</p>
      <p>او در ادامه ادعاهای خود افزود: ایران خود را بیش از گذشته به دستیابی به اهدافش نزدیک‌تر می‌بیند. ایران با کارت‌هایی در این زمینه از جمله سقوط صدام، قیام در سوریه، ظهور و فرونشستن داعش و مناقشه در یمن بازی کرده است. با بکارگیری از درس‌های بسیار دقیق در جریان دهه‌ها مناقشه در خاورمیانه، ایران توانمندی‌ها و دکترین نظامی خود را برای مقابله با پیشرفت‌های آمریکا و متحدانش تنظیم کرده است.</p>
      <p>این ژنرال آمریکایی اضافه کرد: اگرچه ایران به لحاظ فناوری از رقبای خود عقب است، به لحاظ نظامی پیشرفت قابل توجهی در چند دهه اخیر داشته است. این سری از گزارشِ درباره قدرت نظامی ایران از حالت محرمانه خارج شده تا به مردم کمک کند تا درک عمیق‌تری درباره چالش‌ها و تهدیدات اصلی پیش روی امنیت ملی آمریکا داشته باشند و بر روی رقبا و به چالش‌کشندگان نزدیک مانند روسیه، چین، ایران و کره شمالی تمرکز کنند.</p>
      <p>اشلی در ادامه اعلام کرد: این گزارش و گزارش‌های دیگر از این سری بر آن است که برای مردم، سران ما، جامع اطلاعات ملی و کشور‌های شریک درباره چالش‌های پیش رو در قرن ۲۱ اطلاع‌رسانی کند.<br/>ایران پس از پایان تحریم‌های تسلیحاتی‌اش جت‌ها و تانک‌های پیشرفته خواهد خرید</p>
      <p>بر اساس این گزارش، تجهیزات نظامی ایران پس از لغو تحریم تسلیحاتی شورای امنیت سازمان ملل در سال آینده، ممکن است به سرعت ارتقاء یابد. یک مقام اطلاعاتی آمریکا روز سه‌شنبه به شرط افشا نشدن نامش گفت: شاید ایران تانک‌ها و هواپیما‌های جدید از روسیه و چین خریداری کند.</p>
      <p>بر اساس برنامه جامع اقدام مشترک (برجام)، که به توافق هسته‌ای ایران نیز شناخته می‌شود، سازمان ملل یک تحریم تسلیحاتی علیه ایران اعمال کرد که در اکتبر ۲۰۲۰ رفع خواهد شد. <br/>برنامه فضایی غیرنظامی ایران، موجب نگرانی پنتاگون شده است</p>
      <p>این گزارش افزود: توسعه برنامه فضایی غیرنظامی به دست ایران، موجبات نگرانی‌های بیشتری را برای پنتاگون فراهم کرده است. در گزارش آژانس اطلاعات دفاعی آمریکا آمده است: برنامه فضایی ایران، با وجود مشکلات فنی، پیشرفت کرده است. تولید موشک‌هایی که قابلیت پرتاب ریزماهواره‌ها را به مدار نزدیک زمین را دارد، حاکی از این پیشرفت است.</p>
      <p>آژانس اطلاعات دفاعی آمریکا به طور خاص به همپوشانی در فناوری موشک‌های بالستیک قاره پیما و حامل‌های پرتاب فضایی تاکید کرده و به توسعه موشک‌های تقویت کننده بزرگ‌تر و قدرتمندتر از سوی تهران اشاره کرده است که باعث نگرانی آمریکا، رژیم صهیونیستی و عربستان سعودی شده است.</p>
    </article>
  </body>
</html>