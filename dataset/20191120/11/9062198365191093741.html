<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3381409/erdogandan-gorevinden-istifa-eden-il-baskanlarina-dair-ilk-aciklama"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T11:39:00+00:00"/>
    <meta property="og:title" content="Erdoğan'dan görevinden istifa eden il başkanlarına dair ilk açıklama"/>
    <meta property="og:description" content="AKP Genişletilmiş İl Başkanları Toplantısında konuşan Cumhurbaşkanı ve AKP Genel Başkanı Erdoğan, görevinden istifa eden il başkanlarına dair açıklamada bulundu."/>
  </head>
  <body>
    <article>
      <h1>Erdoğan'dan görevinden istifa eden il başkanlarına dair ilk açıklama</h1>
      <h2>AKP Genişletilmiş İl Başkanları Toplantısında konuşan Cumhurbaşkanı ve AKP Genel Başkanı Erdoğan, görevinden istifa eden il başkanlarına dair açıklamada bulundu.</h2>
      <address>
        <time datetime="2019-11-20T11:39:00+00:00">20 Nov 2019, 11:39</time>
      </address>
      <p>Cumhurbaşkanı ve AKP Genel Başkanı Recep Tayyip Erdoğan, AKP Genişletilmiş İl Başkanları Toplantısında açıklamalarda bulundu.</p>
      <p>Erdoğan, AKP'de görevinden istifa ettiğini açıklayan il başkanlarına ilişkin ilk kez konuştu. Erdoğan, "Bu süreçte istifa ederek teşkilatlarının yeniden yapılandırılmasına katkıda bulunan arkadaşlarımıza da teşekkür ediyorum" ifadelerini kullandı.</p>
      <p>Erdoğan'ın konuya ilişkin sözleri şu şekilde:</p>
      <blockquote>AK Parti 7’nci Olağan Kongre Sürecini, belirlediğimiz takvime uygun şekilde sürdürüyoruz. Aralık ayında, inşallah belde kongreleriyle başlıyoruz. Ardından Şubat ayıyla birlikte ilçe kongrelerimize geçiyoruz. Yaz sonuna doğru il kongrelerimizi başlatacak ve inşallah yıl sonuna kadar da tamamlayacağız.</blockquote>
      <blockquote>AK Parti dinamik bir yapıdır. Yeni görev alan, görev değişikliği yapan arkadaşlarımız, bu dinamizmin bir parçasıdır. Hangi seviyede olursa olsun, bu çatı altında vazife üstlenen tüm arkadaşlarımıza şükranlarımı sunuyorum.</blockquote>
      <blockquote>Önceki haftalarda geçmişten bugüne davamıza hizmet etmiş tüm il başkanlarımızla bir araya geldik. Sağ olsunlar, kuruluşundan şimdiye kadar partimizde il başkanlığı görevi üstlenmiş hemen tüm arkadaşlarımız toplantımıza iştirak etti. İnşallah bu tür buluşmaları devam ettireceğiz. AK Parti’de "eski" diye bir kavram yoktur. Her AK Partili son nefesine kadar bu kutlu davanın mensubudur. Partimizde sadece görev değişikliği olur.</blockquote>
      <blockquote>Teşkilatlarımızda, belediyelerimizde, Meclisimizde sorumluluk üstlenmiş tüm arkadaşlarımızla, farklı konumlarda birlikte çalışmayı sürdürüyoruz. Görevine devam edecek ve değişecek teşkilatlarımızla ilgili çalışmalarımızı belirli bir safhaya getirdik. Bu süreçte istifa ederek teşkilatlarının yeniden yapılandırılmasına katkıda bulunan arkadaşlarımıza da teşekkür ediyorum. Yeni görev alan kardeşlerimize de şimdiden muvaffakiyetler diliyorum. İnşallah bu süreci tam bir dayanışma içinde, kardeşlik hukukunu gözeterek başarıyla yürüteceğiz.</blockquote>
    </article>
  </body>
</html>