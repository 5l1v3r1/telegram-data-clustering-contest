<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1210451611_Otstranyavat_shefovete_na_bolnitsite_v_koito_e_bilo_lekuvano_pochinaloto_3-godishno_dete"/>
    <meta property="og:site_name" content="webcafé"/>
    <meta property="article:published_time" content="2019-11-20T11:22:00+00:00"/>
    <meta property="og:title" content="Отстраняват шефовете на болниците, в които е било лекувано починалото 3-годишно дете"/>
    <meta property="og:description" content="Шефовете на трите столични болници, в които е било лекувано починалото 3-годишно дете, ще бъдат отстранени."/>
  </head>
  <body>
    <article>
      <h1>Отстраняват шефовете на болниците, в които е било лекувано починалото 3-годишно дете</h1>
      <address><time datetime="2019-11-20T11:22:00+00:00">20 Nov 2019, 11:22</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/08/28/pirogov-hospital/1170x780.jpg"/>
        <figcaption>Детето почина в "Пирогов", където е било прието в тежко състояние<cite>Снимка: © webcafe.bg</cite></figcaption>
      </figure>
      <p>Шефовете на трите столични болници, в които е било лекувано починалото 3-годишно дете, ще бъдат отстранени.</p>
      <p>Това съобщават от bTV, като допълват, че експертизите ще се направят от Военномедицинска академия. Мярката е разпоредил лично премиерът Бойко Борисов преди днешното заседание на Министерски съвет.</p>
      <p>Детето е минало през Педиатричната болница в София, чийто директор е д-р Димитър Русинов. След това е било прието в болница "Лозенец" с директор - проф. Любомир Спасов.</p>
      <p>Третото лечебно заведение, в което е било детето, е УМБАЛСМ "Пирогов" с директор - проф. Асен Балтов.</p>
      <p>Борисов заяви, че е "изключително разстроен" от случилото се и че трябва да има възмездие след подобна трагедия. Той определи поведението на медиците по казуса като "бездушие".</p>
      <p>Във вторник изтича срокът, в който трите болници трябва да докладват на здравния министър Кирил Ананиев какви грижи са били положени за тригодишното дете. То почина в "Пирогов", където е било прието в много тежко състояние.</p>
      <p>Очаква се и официално да бъдат обявени резултатите от аутопсията на детето. От bTV посочват, че по тяхна информация като причина за смъртта се посочва двустранна пневмония.</p>
      <p>Родителите съобщават, че са потърсили помощ в общо три лечебни заведения, като в Педиатрична болница на два пъти е отказано настаняване на детето, веднъж с аргумента, че леглото е запазено за друг пациент.</p>
      <related>
        <h4>Още по темата</h4>
        <a href="https://www.webcafe.bg/webcafe/onya-deto-ne-go-triyat/id_1511756410"/>
      </related>
    </article>
  </body>
</html>