<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/van-barneveld-heeft-suicidale-gedachten/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T11:15:07+00:00"/>
    <meta property="og:title" content="Van Barneveld heeft suïcidale gedachten"/>
    <meta property="og:description" content="Het is niet de beste periode uit het leven van darter Raymond van Barneveld. ‘Barney’ kondigde zijn afscheid aan, zijn 24-jarige huwelijk met Sylvia liep op de klippen, en hij flirtte zelfs met suïcidale gedachten."/>
  </head>
  <body>
    <article>
      <h1>Van Barneveld heeft suïcidale gedachten</h1>
      <address><time datetime="2019-11-20T11:15:07+00:00">20 Nov 2019, 11:15</time> by <a rel="author" href="https://www.ditjesendatjes.nl/author/daan-keijzer/" target="_blank">Daan Keijzer</a></address>
      <p>Het is niet de beste periode uit het leven van Raymond van Barneveld. ‘Barney’ degradeerde uit de Premier League en kondigde zijn afscheid als darter aan, zijn 24-jarige huwelijk met Sylvia liep op de klippen, en in zijn vandaag verschenen biografie <i>Game Over</i> blijkt dat hij zelfs met suïcidale gedachten flirtte.</p>
      <h3>‘Rampenjaar’</h3>
      <p>,,Het is een rampenjaar geworden, zowel op dartsbasis maar ook op privébasis”, zegt hij in <a href="https://wnl.tv/2019/11/19/raymond-van-barneveld-stopt-noodgedwongen-met-darten-ik-win-al-vijf-jaar-geen-titels-meer/"><i>Goedemorgen Nederland</i> op NPO1</a>. De darter werd in de laatste dagen van zijn carrière intensief gevolgd door auteur Jasper Boks. De schrijver zag kanten van de vijfvoudig Wereldkampioen darts, die weinig mensen van hem kennen. ,,Het is niet altijd alleen de Raymond van Barneveld die bekers naar boven tilt”, vertelt de darter.</p>
      <h3>‘Ik wil dood’</h3>
      <p>De opeenstapeling van de vele nederlagen in dartswedstrijden en de privé-sores werd hem te veel. In een <a href="https://www.volkskrant.nl/cultuur-media/het-rampjaar-van-raymond-van-barneveld-je-moet-eerlijk-zijn-ik-kan-niet-meer-goed-presteren-bijna-elke-week-gaat-het-mis~b6e20e93/">interview met De Volkskrant </a>wordt duidelijk hoe hard alle tegenslagen erin hakken bij Van Barneveld. ,,Ik wil dood, dacht ik gisteren, wat stel ik nou eigenlijk nog voor?”, valt te lezen in zijn biografie.</p>
      <p>De slechte prestaties op het dartpodium spelen mee. ,,Ik heb de laatste jaren het gevoel dat er acht man aan mijn arm hangen als ik sta te gooien, zo veel stress en druk ligt erop. En ik krijg het niet meer goed.”</p>
      <p>In maart kondigde hij na enkele vernederingen in de Premier League aan direct te stoppen met darts. Die beslissing draaide hij de volgende dag weer terug. In februari 2020 neemt Van Barneveld officieel afscheid van de sport. ,,Als ik verlies is het alsof er een dierbare van me is overleden. Die pijn, dat verdriet, dat voel ik intens, ja, dat is dus wekelijks. Je faalt.”</p>
      <h3>Nieuwe liefde</h3>
      <p>In maart lekte de overspelvideo van de 52-jarige Van Barneveld met de veel jongere Julia Evans (34) uit. Het was de druppel die de emmer deed overlopen in het huwelijk met Sylvia. ,,Het verdient geen schoonheidsprijs, dat is natuurlijk zo”, bekent Van Barneveld. ,,En iedereen zegt: Silvia is zo’n lieve vrouw. Maar niemand ziet wat er achter de schermen gebeurt.”</p>
      <p>‘Barney’ zegt nu heel gelukkig te zijn met de Britse Evans. Hij onderging zelfs een complete metamorfose. Met een nieuw gebit en 35 kilo lichter vertelt hij: ,,Ik ben heel trots op haar, ze is gewoon een knappe vrouw met alles erop en eraan wat ik altijd wilde.”</p>
      <figure>
        <embed-post data-src="https://www.instagram.com/p/B5EHiDKAY8O" data-service="Instagram"/>
      </figure>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/grote-zorgen-om-johnny-depp/"/>
        <a href="https://www.ditjesendatjes.nl/rolf-tangel-is-vader-geworden/"/>
        <a href="https://www.ditjesendatjes.nl/raymond-van-barneveld-naam-kleinkind-niet-uitspreken/"/>
      </related>
    </article>
  </body>
</html>