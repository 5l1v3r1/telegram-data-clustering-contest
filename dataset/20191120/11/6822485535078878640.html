<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829061.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:40:00+00:00"/>
    <meta property="og:title" content="دیدار فرمانده ارتش پاکستان با فرمانده سپاه"/>
    <meta property="og:description" content="به گزارش سپاه نیوز، ژنرال قمر جاوید باجوا فرمانده ارتش پاکستان که در رأس یک هیات عالی‌رتبه نظامی به کشورمان سفر کرده است، روز چهارشنبه با حضور در ستاد فرماندهی کل سپاه، با سردار سرلشکر پاسدار حسین سلامی فرمانده کل سپاه پاسداران انقلاب اسلامی دیدار و گفت وگو کرد."/>
  </head>
  <body>
    <article>
      <h1>دیدار فرمانده ارتش پاکستان با فرمانده سپاه</h1>
      <address>
        <time datetime="2019-11-20T11:40:00+00:00">20 Nov 2019, 11:40</time>
      </address>
      <p>فرمانده کل سپاه پاسداران از آمریکا و رژیم صهیونیستی به عنوان دشمنان مشترک جهان اسلام یاد کرد و بر ضرورت وحدت و همگرایی هرچه بیشتر امت اسلام برای مقابله با توطئه‌های شوم دشمنان تاکید کرد.</p>
      <p>به گزارش سپاه نیوز، ژنرال قمر جاوید باجوا فرمانده ارتش پاکستان که در رأس یک هیات عالی‌رتبه نظامی به کشورمان سفر کرده است، روز چهارشنبه با حضور در ستاد فرماندهی کل سپاه، با سردار سرلشکر پاسدار حسین سلامی فرمانده کل سپاه پاسداران انقلاب اسلامی دیدار و گفت وگو کرد.</p>
      <p>سلامی در این دیدار از آمریکا و رژیم جعلی صهیونیستی به عنوان دشمنان مشترک جهان اسلام یاد کرد و با قدردانی از تلاش‌های سازنده پاکستان در کاهش تنش در منطقه، بر ضرورت وحدت و همگرایی هرچه بیشتر امت اسلام برای مقابله با توطئه‌های شوم دشمنان تاکید کرد.</p>
      <p>وی راهبرد دو کشور ایران و پاکستان در توسعه امنیت پایدار مناطق مرزی را مشترک و درهم تنیده توصیف کرد و افزود: ما در دفاع از امت اسلامی جغرافیای جهان اسلام را در نظر داریم و هرگز تفاوتی بین شیعه و سنی قائل نمی‌شویم.</p>
      <p>
        <b>پاکستان و ایران همسایگانی با وجوه اشتراک فراوان دینی، فرهنگی و دارای مرزهای مشترک هستند</b>
      </p>
      <p>ژنرال قمر باجوا نیز در این دیدار با ابراز خرسندی از حضور در کشورمان؛ ایران و پاکستان را همسایگانی با وجوه اشتراک فراوان دینی، فرهنگی، تاریخی و دارای مرزهای مشترک دانست و این مهم را زمینه‌ساز توسعه هر چه بیشتر همکاری‌های دو کشور توصیف کرد.  </p>
      <p>وی همچنین از ایفای نقش تعیین کننده جمهوری اسلامی ایران در مبارزه با تروریسم تکفیری درمنطقه بویژه در عراق و سوریه قدردانی کرد.</p>
      <p>گسترش مناسبات نظامی و امنیتی، توسعه تعاملات در برقراری امنیت و مقابله با اشرار و گروه‌های تروریستی در مرزهای مشترک، انتقال تجربیات و ارتقای همکاری‌های آموزشی و پژوهشی از مهمترین محورهای گفت وگوی ژنرال باجوا و فرمانده کل سپاه بود.</p>
    </article>
  </body>
</html>