<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-danylyuk-vindman-propozytsija-zhart/30282503.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T11:18:08+00:00"/>
    <meta property="og:title" content="«Це був жарт» – Данилюк про пропозицію американцю очолити Міноборони України"/>
    <meta property="og:description" content="Колишній секретар Ради національної безпеки України Олександр Данилюк твердить, що пропозиція американському військовому Александру Віндману очолити Міністерство оборони України не була серйозною. Про"/>
  </head>
  <body>
    <article>
      <h1>«Це був жарт» – Данилюк про пропозицію американцю очолити Міноборони України</h1>
      <address>
        <time datetime="2019-11-20T11:18:08+00:00">20 Nov 2019, 11:18</time>
      </address>
      <p>Колишній секретар Ради національної безпеки України Олександр Данилюк твердить, що пропозиція американському військовому Александру Віндману очолити Міністерство оборони України не була серйозною. Про це пишуть американські видання <a href="https://www.thedailybeast.com/ukraine-pol-i-was-joking-when-i-asked-vindman-to-be-our-defense-minister">The Daily Beast</a> та <a href="https://www.washingtonpost.com/politics/2019/11/19/republicans-unmistakable-innuendo-about-alexander-vindman/">The Washington Post</a>.</p>
      <p>«Очевидно, що це був лише жарт. У нас були набагато серйозніші питання для обговорення з різними людьми», – цитує слова Данилюка The Washington Post.</p>
      <p>19 листопада в Конгресі розпочалася друга серія відкритих слухань у справі щодо можливого імпічменту президентові Дональду Трампу.</p>
      <p>Відповідаючи на запитання юридичного радника республіканців Стіва Кастора, <a href="https://www.radiosvoboda.org/a/slukhannia-vindman/30281000.html">Александр Віндман заявив</a>, що був присутній у Києві під час інавгурації президента Володимира Зеленського і що йому, американському громадянинові, тодішній секретар РНБО Олександр Данилюк тричі пропонував обійняти посаду міністра оборони України у новому уряді Зеленського. Віндман сказав, що рішуче відмовився від пропозиції і повідомив про це своєму керівництву.</p>
    </article>
  </body>
</html>