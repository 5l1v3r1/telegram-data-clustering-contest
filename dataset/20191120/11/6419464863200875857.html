<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/yp-prostasias-toy-politi-i-epochi-tis-anochis-tis-vias-teleiose-i-epochi-tis-anasfaleias-tha-teleiosei/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T11:36:37+00:00"/>
    <meta property="og:title" content="Υπ. Προστασίας του Πολίτη: Η εποχή της ανοχής της βίας τέλειωσε, η εποχή της ανασφάλειας θα τελειώσει"/>
    <meta property="og:description" content="«Η εποχή της ανοχής της βίας τέλειωσε, η εποχή της ανασφάλειας θα τελειώσει» τονίζει το υπουργείο Προστασίας του Πολίτη σε ανακοίνωση – απάντησή του σε αναφορές του ΣΥΡΙΖΑ περί «αναβίωσης σκοτεινών εποχών, ακραίας καταστολής και κατάλυσης του κράτους δικαίου». Το υπουργείο Προστασίας του Πολίτη επισημαίνει ότι «ο ΣΥΡΙΖΑ προσπαθεί να κρυφτεί, να ξεχαστούν τα έργα […]"/>
  </head>
  <body>
    <article>
      <h1>Υπ. Προστασίας του Πολίτη: Η εποχή της ανοχής της βίας τέλειωσε, η εποχή της ανασφάλειας θα τελειώσει</h1>
      <address>
        <time datetime="2019-11-20T11:36:37+00:00">20 Nov 2019, 11:36</time>
      </address>
      <p>«<b>Η εποχή της ανοχή</b>ς της βίας τέλειωσε, η εποχή της ανασφάλειας θα τελειώσει» τονίζει το <a href="https://neaselida.gr/tag/ypourgio-prostasias-tou-politi/">υπουργείο Προστασίας του Πολίτη</a> σε ανακοίνωση – απάντησή του σε αναφορές του<a href="https://neaselida.gr/tag/syriza/"> ΣΥΡΙΖΑ</a> περί «αναβίωσης σκοτεινών εποχών, α<b>κραίας καταστολής</b> και κατάλυσης του κράτους δικαίου».</p>
      <p>Το<a href="https://neaselida.gr/tag/ypourgio-prostasias-tou-politi/"> υπουργείο Προστασίας του Πολίτη</a> επισημαίνει ότι «ο<a href="https://neaselida.gr/tag/syriza/"> ΣΥΡΙΖΑ</a> προσπαθεί να κρυφτεί, να ξεχαστούν τα έργα του κάνοντας θόρυβο και χάνοντας συνήθως, το μέτρο και κυρίως, αντιστρέφοντας την πραγματικότητα».</p>
      <p>«Τα πραγματικά γεγονότα – σημειώνεται στην ανακοίνωση- είναι οι πρόσφατες επιτυχίες της <a href="https://neaselida.gr/tag/el-as/">Ελληνικής Αστυνομίας:</a></p>
      <p>«στην αντιμετώπιση της τρομοκρατίας,</p>
      <p>– στην διασφάλιση συνθηκών για την ειρηνική πορεία της επετείου του Πολυτεχνείου</p>
      <p>– στην εκκαθάριση των πανεπιστημίων από γιάφκες και τραμπούκους</p>
      <p>– στην απόδοση της γειτονιάς των Εξαρχείων στους κατοίκους της</p>
      <p>– στην εκκένωση παράνομων καταλήψεων που μόνο αθώους πρόσφυγες και μωρομάνες δεν κάλυπταν</p>
      <p>– στην εξάρθρωση ναρκέμπορων στην Αθήνα, στην Κόρινθο, στο Μενίδι, στη Θεσσαλονίκη</p>
      <p>– ο αμείλικτος πόλεμος που ξεκίνησε γειτονιά-γειτονιά στην Αθήνα για τις κλοπές, διαρρήξεις που έχουν ρημάξει τα σπιτικά».</p>
      <p>Το υπουργείο Προστασίας του Πολίτη σημειώνει:</p>
      <p>«Σκοτεινή είναι η εποχή που κλειδαμπαρώνεσαι σπίτι σου και φοβάσαι να περπατήσεις το βράδυ.</p>
      <p>Ακραία καταστολή είναι οι τραμπούκοι να εξουσιάζουν Πανεπιστήμια, οι απόλυτες μειοψηφίες πλατείες και γειτονιές, οι εγκληματίες περιοχές ολόκληρες.</p>
      <p>Καταλύεται το κράτος δικαίου στα άβατα, στο Μενίδι, στην <b>ΑΣΟΕΕ,</b> στην ανοχή της παραβατικότητας, στην δικαιολόγηση της βίας».</p>
      <p><b>Τέλος, αναφερόμενο στα Εξάρχεια</b>, το υπουργείο στην ανακοίνωσή του υπογραμμίζει μεταξύ άλλων: «Μέχρι το άβατο να γίνει γειτονιά, τα ΜΑΤ θα υπάρχουν, η αστυνομία θα περιπολεί, και με πολιτικά και με συμβατικές πινακίδες. Η αστυνομία έχει αποστολή και νομιμότητα. Οι μολότοφ, οι πέτρες στις ταράτσες και οι παράνομες καταλήψεις ούτε νομιμότητα έχουν, ούτε πολιτική κάλυψη θα έπρεπε να έχουν από δημοκρατικό κόμμα».</p>
    </article>
  </body>
</html>