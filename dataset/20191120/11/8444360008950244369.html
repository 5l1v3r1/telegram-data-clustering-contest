<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/ekthesi-komision-perasan-proypologismos-kai-4i-aksiologisi/2919723/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T11:21:46+00:00"/>
    <meta property="og:title" content="Έκθεση Κομισιόν: «Πέρασαν» προϋπολογισμός και 4η αξιολόγηση"/>
    <meta property="og:description" content="Ο προϋπολογισμός της Ελλάδας για το 2020 πήρε το… πράσινο φως από την Κομισιόν, ενώ εγκρίθηκε και η τέταρτη έκθεση στο πλαίσιο της ενισχυμένης εποπτείας."/>
  </head>
  <body>
    <article>
      <h1>Έκθεση Κομισιόν: «Πέρασαν» προϋπολογισμός και 4η αξιολόγηση</h1>
      <h2>Ο προϋπολογισμός της Ελλάδας για το 2020 πήρε το… πράσινο φως από την Κομισιόν, ενώ εγκρίθηκε και η τέταρτη έκθεση στο πλαίσιο της ενισχυμένης εποπτείας.</h2>
      <address><time datetime="2019-11-20T11:21:46+00:00">20 Nov 2019, 11:21</time> by <a rel="author">Newsit Newsroom</a></address>
      <p>Όλα καλά κι όλα ωραία τα βρίσκει η Κομισιόν, που ενέκρινε τόσο το προσχέδιο του προϋπολογισμού της Ελλάδας για το 2020 όσο και την έκθεση των δανειστών στο πλαίσιο της ενισχυμένης εποπτείας.</p>
      <p>Κατά την Κομισιόν, το προσχέδιο προϋπολογισμού της Ελλάδας για το 2020 είναι “συμβατό” με το Σύμφωνο Σταθερότητας και Ανάπτυξης.</p>
      <p>Επίσης, η Κομισιόν ενέκρινε την τέταρτη έκθεση για την Ελλάδα στο πλαίσιο της ενισχυμένης εποπτείας. Η δημοσίευση της έκθεσης έρχεται σε συνέχεια της τέταρτης μεταμνημονιακής αποστολής των θεσμών στην Ελλάδα που πραγματοποιήθηκε από τις 23 έως τις 26 Σεπτεμβρίου 2019.</p>
      <p>Η έκθεση διαπιστώνει ότι ο προϋπολογισμός για το 2020 της Ελλάδας “ανταποκρίνεται στον συμφωνηθέντα στόχο του πρωτογενούς πλεονάσματος του 3,5% του ΑΕΠ με τρόπο φιλικό προς την ανάπτυξη” και ότι “η κυβέρνηση έχει αναλάβει συνολικά τις απαραίτητες δράσεις για την επίτευξη των ειδικών μεταρρυθμιστικών της δεσμεύσεων για τα μέσα του 2019, στο πλαίσιο της προώθησης ενός ευρύτερου προγράμματος μεταρρυθμίσεων”. “Οι περαιτέρω δράσεις θα είναι ζωτικής σημασίας για την ολοκλήρωση και, όπου είναι απαραίτητο, την επιτάχυνση των μεταρρυθμίσεων”, επισημαίνει η Επιτροπή.</p>
      <p>Τα συμπεράσματα της έκθεσης της Επιτροπής θα συζητηθούν στο Eurogroup της 4ης Δεκεμβρίου 2019, στη βάση των οποίων θα εξεταστεί και η ενεργοποίηση της επόμενης δέσμης μέτρων ελάφρυνσης του χρέους με την επιστροφή στην Ελλάδα των κερδών των ευρωπαϊκών κεντρικών τραπεζών από τα ελληνικά ομόλογα (ANFA και SMP).</p>
    </article>
  </body>
</html>