<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21888/titokban-figyelhetik-meg-mobiljuk-kamerajan-keresztul-az-android-telefont-hasznalokat"/>
    <meta property="og:site_name" content="PC Forum"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Titokban figyelhetik meg mobiljuk kameráján keresztül az Android telefont használókat"/>
    <meta property="og:description" content="Sőt, telefonbeszélgetéseiket is rögzíthetik és letölthetik egy súlyos sebezhetőségen keresztül"/>
  </head>
  <body>
    <article>
      <h1>Titokban figyelhetik meg mobiljuk kameráján keresztül az Android telefont használókat</h1>
      <address><time datetime="2019-11-20T11:30:00+00:00">20 Nov 2019, 11:30</time> by <a rel="author">Sting</a></address>
      <p>Rosszindulatú alkalmazások titokban készíthetnek kép-, videó- és hangfelvételeket az Android telefonok használóiról - <a href="https://www.checkmarx.com/blog/how-attackers-could-hijack-your-android-camera">fedezte fel</a> egy biztonsági cég. Minderre a programoknak akkor is lehetőségük adódik, ha a felhasználó semmilyen hozzáférést nem adott nekik a készülékek beépített kamerájához vagy mikrofonjához; a titokban rögzített anyagokat pedig aztán akár tetszőleges szerverre fel is tölthetik.<br/><br/><a href="http://as.technetwork.hu/wvx/dlv/ck.php?oaparams=2__bannerid=492__zoneid=0">Bosch - Automated Driving 5.0<br/>Önjáró autók Budapesten - Self Driving Cars in Budapest<br/></a>A magánszférát súlyosan sértő sebezhetőséget a Google, illetve más gyártók által a mobilokra előtelepített kameraalkalmazások ütik a készülékeken. Ezeket ugyanis a szóban forgó kémprogramok kvázi elkezdhetik távirányítani, azaz, rendszerüzenetek segítségével a felvételek rögzítésének megkezdésére rávenni. Így a rosszindulatú alkalmazás hiába nem rendelkezik hozzáféréssel a kamerához és a mikrofonhoz, a szóban forgó kameraalkalmazásokon keresztül mégis bármikor bármit tud rögzít(t)e(t)ni.<br/><br/>Ha mindez nem lenne elég, a sebezhetőséget akár a készülékeken bonyolított hívások rögzítésére, lehallgatására is fel lehet használni. A programok ugyanis érzékelhetik azt is, hogy a felhasználó mikor tartja a füléhez a telefont, és ekkor automatikusan elkezdhetik a sebezhetőség kihasználásával az elhangzottakat felvenni.<br/><br/>A veszélyes sérülékenységről a felfedező cég már a nyár elején értesítette a Google-t, ami még júliusban frissítette a saját kameraalkalmazását úgy, hogy ne lehessen ilyen módon kémkedésre felhasználni. Ugyanakkor később kiderült, hogy a Samsung hasonló alkalmazása is sebezhető hasonló módon - de a kutatók szerint más gyártók által a készülékekre előtelepített, sőt, akár azokra utólag letöltött programok is lehetőséget adhatnak a felhasználók titokban történő megfigyelésére a mobilokon.</p>
    </article>
  </body>
</html>