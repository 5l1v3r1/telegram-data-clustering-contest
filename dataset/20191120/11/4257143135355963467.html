<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/eloallt-es-vallalja-a-nevet-is-a-borkai-ugy-kulcsfiguraja"/>
    <meta property="og:site_name" content="infostart"/>
    <meta property="article:published_time" content="2019-11-20T11:40:00+00:00"/>
    <meta property="og:title" content="Előállt és vállalja a nevét is Borkai Zsolt állítólagos zsarolója"/>
    <meta property="og:description" content="A volt válogatott labdarúgó Póczik József állítja, Budára autózott egy borítékért, amit Borkai Zsolt győri polgármester kezébe adva a címzettnek fülig ért a szája."/>
  </head>
  <body>
    <article>
      <h1>Előállt és vállalja a nevét is Borkai Zsolt állítólagos zsarolója</h1>
      <address><time datetime="2019-11-20T11:40:00+00:00">20 Nov 2019, 11:40</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/20/uj-reszletek-a-borkai-ugyben"/>
        <a href="https://infostart.hu/belfold/2019/11/19/borkai-ugy-talaltak-egy-zsarolo-tarsasagot"/>
        <a href="https://infostart.hu/belfold/2019/11/15/itt-a-bejelentes-kiderult-mikor-valasztjak-meg-borkai-zsolt-utodjat"/>
        <a href="https://infostart.hu/sport/2019/11/13/megmarad-borkai-zsolt-olimpiai-jaradeka"/>
        <a href="https://infostart.hu/belfold/2019/11/06/lemond-polgarmesteri-posztjarol-borkai-zsolt"/>
      </related>
      <h3>A volt válogatott labdarúgó, Póczik József állítja, Budára autózott egy borítékért, amit Borkai Zsolt győri polgármester kezébe adva a címzettnek "fülig ért a szája".</h3>
      <p>A <a href="https://24.hu/belfold/2019/11/20/borkai-zsolt-szexvideo-orgia-zsarolas-poczik-jozsef-labdarugo/">24.hu</a> elérte a Borkai-szexbotrány kapcsán előállított korábbi válogatott labdarúgót, aki - ügyvédje társaságában - maga járult hozzá, hogy ne P. Józsefként, hanem Póczik Józsefként, teljes nevén említsék a nyilvánosságban.</p>
      <p>Mint Póczik József a lapnak elmondta, 2018 nyarán kapott telefonhívást egy ismeretlen embertől, ismeretlen számról, hogy</p>
      <blockquote>egy budai szálloda portáján hagytak a nevére egy borítékot - ismeretlen tartalommal -, azzal a kéréssel, hogy azt adja át Borkai Zsoltnak.</blockquote>
      <p>A kocsiban aztán megnézte, mi van a borítékban: maguk a felvételek voltak, amiket megmutatott utastársának is. A felvételeket ezután átadta Győrben Borkai Zsoltnak, aki "nagyon örült, fülig ért a szája, hálálkodott", amikor átvette azokat. Állítása szerint Póczik József nem kért és nem is kapott a felvételekért semmit.</p>
      <p>Arról nem beszélt, miért ment bele egy ilyen rejtélyes történetbe, miért vette át a borítékot, miért játszott postást, miért nem akart megszabadulni a felvételektől, ahogy meglátta, mi van rajtuk, valamint arról sem, hogy miért őt hívták fel az egészért, csak azt erősítette meg, hogy</p>
      <p>
        <mark>soha nem zsarolt meg senkit, további felvételek pedig nincsenek nála.</mark>
      </p>
      <p>Elmondta még - részletek nélkül -, hogy Borkai Zsolttal beszélt a jachtos felvételekről az egyébként megnyert önkormányzati választások előtt is (Borkai Zsolt ezután lépett ki a Fideszből, majd mondott le a polgármesterségről), de például egykori csapattársával, a DK-s ellenlábas Glázer Tímea testvérével, Glázer Róberttel nem beszélt a videóról.</p>
      <p>Póczik Józsefnél hétfőn tartottak házkutatást, lefoglalva minden adathordozót, őt pedig Budapestre vitték. Ügyében két feljelentőről tud a lap, illetve a cikk szerint a nyomozók feltételezik, 10 millió forintot akart a felvételekért a volt labdarúgó, aki elmondása szerint maga jelentkezett a Nemzeti Nyomozó Irodánál hetekkel ezelőtt, de akkor nem került sor vallomástételre.</p>
      <p>A Nemzeti Sportra hivatkozva az Infostart kedden írta meg, hogy zsarolás és más bűncselekmények miatt "P. Józsefet" és társait előállították. A Magyar Nemzet szerdán azt írta, két prostituáltat is előállítottak Póczik József mellett.</p>
      <p>
        <i>Nyitókép: Krizsán Csaba</i>
      </p>
    </article>
  </body>
</html>