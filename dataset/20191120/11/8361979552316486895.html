<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/bez-raciy-ale-zi-zbroyeyu-yak-ukrajinski-korabli-povertayutsya-dodomu-i-navishcho-ce-rosiji-50054608.html"/>
    <meta property="og:site_name" content="НВ"/>
    <meta property="article:published_time" content="2019-11-20T11:27:00+00:00"/>
    <meta property="og:title" content="Без рацій, але зі зброєю. Як українські кораблі повертаються додому і навіщо це Росії"/>
    <meta property="og:description" content="Катери «Бердянськ» і «Нікополь» та буксир «Яни Капу» повертаються до українських Військово-морських сил після майже року російського полону в анексованому Криму. Чому російська влада вирішила все ж повернути їх і чому саме зараз?"/>
  </head>
  <body>
    <article>
      <h1>Без рацій, але зі зброєю. Як українські кораблі повертаються додому і навіщо це Росії</h1>
      <h2>Катери «Бердянськ» і «Нікополь» та буксир «Яни Капу» повертаються до українських Військово-морських сил після майже року російського полону в анексованому Криму. Чому російська влада вирішила все ж повернути їх і чому саме зараз?</h2>
      <address>
        <time datetime="2019-11-20T11:27:00+00:00">20 Nov 2019, 11:27</time>
      </address>
      <p>Катери «Бердянськ» і «Нікополь» та буксир «Яни Капу» повертаються до українських Військово-морських сил після майже року російського полону в анексованому Криму.</p>
      <ul>
        <li>
          <a href="https://www.bbc.com/ukrainian/news-50447408?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Росія передала Україні кораблі, захоплені в Керченській протоці</a>
        </li>
        <li>
          <a href="https://www.bbc.com/ukrainian/features-46692336?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Москітний флот» чи фрегати: який флот будує Україна</a>
        </li>
      </ul>
      <p>І через пів року після того, як Росія мала б їх передати за рішенням Міжнародного трибуналу ООН з морського права.</p>
      <p>За даними російських медіа з посиланням на власні джерела, кораблі повертаються без боєприпасів, документів та рацій й невідомо у якому технічному стані - від Керчі вони йшли на буксирі зі швидкістю близько 6 вузлів (12 км за годину).</p>
      <p>Це нагадує передачу Росією старих кораблів ВМСУ з анексованого Криму у 2014 році, коли, за свідченнями українських військових, з і без того застарілих суден було зняте все, що мало хоч якусь цінність.</p>
      <p>Чому ж російська влада вирішила все ж повернути «Бердянськ», «Нікополь» та «Яни-Капу» і чому саме зараз?</p>
      <h3>Без чого повертаються кораблі</h3>
      <figure>
        <img src="https://c.files.bbci.co.uk/FEF1/production/_109756256__109721057_gettyimages-1068727386.jpg"/>
      </figure>
      <p>Російські медіа з посиланням на ФСБ <a href="https://www.kommersant.ru/doc/4162014?from=main_1">повідомляють</a>, що росіяни залишили на всіх кораблях штатну зброю — а це кулемети ДШКМ та бойові модулі «Катран-М».</p>
      <p>Також, за даними екскомандувача ВМСУ Сергія Гайдука, пробоїну в рубці катера «Бердянськ» могли заварити на суднобудівному заводі «Затока» («Залив») у Керчі.</p>
      <p>Тобто, ззовні всі три судна, скоріше за все, виглядатимуть майже так, як 25 листопада 2018 року під час нападу в Керченській протоці.</p>
      <p>Утім ті ж <a href="https://vz.ru/politics/2019/11/18/1008916.html">російські ЗМІ</a> відзначають, що повертатимуть їх без боєприпасів, особистої зброї моряків, рацій (потужних американських систем Harris) та документів.</p>
      <p>А адвокат українських моряків Микола Полозов <a href="https://apostrophe.ua/ua/article/society/accidents/2019-11-18/eto-ne-korabli-a-metallicheskie-bolvanki-chto-rossiya-sdelala-s-zahvachennyimi-u-ukrainyi-boevyimi-katerami/29255">стверджує</a>, що кораблі залишилися взагалі без електроніки, що означає - без навігаційних систем та електронних компонентів бойових модулів, без яких їх не можна використовувати.</p>
      <p>Все це російська сторона залишає як «речові докази» у справі про «незаконний перетин кордону» українською корабельною групою.</p>
      <p>«Маючи досвід отримання корабельного складу від Росії після розподілу радянського Чорноморського флоту, а також отримання кораблів після окупації Криму, можна прогнозувати, що їхній технічний стан буде незадовільним», — розповідає BBC News Україна віцеадмірал Сергій Гайдук, який командував українським військовим флотом у 2014−2016 роках.</p>
      <p>Тоді, після анексії Криму, Росія передала Україні частину захоплених нею на півострові суден.</p>
      <p>Утім найновіші (наприклад, великий десантний корабель «Костянтин Ольшанський») залишила — як пояснила російська сторона, «до закінчення бойових дій на Донбасі». Командувач ВМСУ Ігор Воронченко в інтерв'ю BBC News Україна у 2018 році розповідав, що згодом росіяни використовували ті судна як кораблі-донори запчастин.</p>
      <ul>
        <li>
          <a href="https://www.bbc.com/ukrainian/features-45822060?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Другого Криму не буде» — командувач ВМС України Воронченко</a>
        </li>
      </ul>
      <p>Зараз Сергій Гайдук припускає - щось подібне сталося і з «Бердянськом», «Нікополем» та «Яни Капу»: «Думаю, після обстеження треба буде багато технічних і фінансових ресурсів, а також часу, щоб відновити їх до готовності».</p>
      <p>Він нагадує, що у рішенні морського трибуналу ООН, за яким де-факто відбувається повернення кораблів, немає жодних згадок про те, у якому технічному стані вони мають бути.</p>
      <p>«А це відкриває простір для маніпуляцій», — відзначає віцеадмірал.</p>
      <p>У пресслужбі ВМСУ поки що не коментують стан кораблів.</p>
      <p>«Давайте ми проведемо весь огляд», — відповіли там BBC News Україна.</p>
      <p>Пізніше невеликий коментар 4 каналу дав командувач ВМСУ Ігор Воронченко.</p>
      <p>«Йде буксирування, швидкість дуже маленька. Вони своїм ходом не йдуть, росіяни їх угробили. Познімали навіть плафони, розетки і унітази. Так що ми зараз покажемо всьому світу варварське ставлення росіян», — пообіцяв він.</p>
      <p>
        <a href="https://www.facebook.com/4newkyiv/videos/578963079539765/">https://www.facebook.com/4newkyiv/videos/578 963 079 539 765/</a>
      </p>
      <h3>Пробоїна</h3>
      <p>Що ж до пробоїни від російського снаряда у рубці «Бердянська», яку катер отримав під час «інциденту» 25 листопада 2018 року, то навіть якщо її «залатали», це вже не так принципово.</p>
      <p>«Весь світ бачив фото і відео. Тому якщо пробоїну заварили, це нічого не змінює. Адже факт зафіксований», — пояснює екскомандувач ВМСУ.</p>
      <p>Пробоїна у рубці «Бердянська» фактично є доказом того, що російські військові і прикордонники вели по українських моряках вогонь на ураження.</p>
      <p>Це, у свою чергу, може стати додатковим аргументом на користь України у трибуналі з морського права в Гаазі, де незабаром почнуться слухання щодо подій біля Керчі.</p>
      <h3>Чому зараз?</h3>
      <p>Власне, початок процесу в Гаазі, на думку аналітиків, і є головною причиною рішення Росії повернути українські кораблі саме зараз, «нормандська зустріч» 9 грудня тут є лише тлом.</p>
      <p>«Бердянськ», «Нікополь» і «Яни Капу» повертаються за день до того, як там стартують слухання арбітражного трибуналу про «порушення імунітету трьох українських військово-морських суден та 24 членів їхніх екіпажів (Україна проти Російської Федерації) за Конвенцією ООН з морського права».</p>
      <p>Припис трибуналу ООН про передачу Росією моряків та кораблів Україні був лише підготовкою до цих слухань — «забезпечувальними заходами» для них.</p>
      <p>«21 листопада у Гаазі почнеться розгляд справи по суті. Це не означає, що її у четвер одразу вирішать, але Росія хоче продемонструвати, що вона виконала припис Міжнародного морського трибуналу про повернення моряків і кораблів», — пояснює директор Інституту світової політики Євген Магда.</p>
      <p>«Сам факт передачі кораблів — позитивний в очах міжнародної спільноти і важливіший, ніж знищене там навігаційне обладнання. У цьому сенсі Росія послідовна — так само вона нищила техніку, яку передавала з Криму», — додає експерт.</p>
      <h3>«Відповідальне зберігання»</h3>
      <p>Водночас з точки зору Росії, вона не повертає кораблі через наказ трибуналу ООН, а передає їх «на відповідальне зберігання».</p>
      <p>«Їх передача на відповідальне зберігання українській стороні стала можливою у зв’язку з тим, що російські компетентні органи завершили необхідні слідчі дії щодо кораблів і їх перебування на території Російської Федерації для продовження кримінального процесу не потрібне», — <a href="https://www.mid.ru/foreign_policy/news/-/asset_publisher/cKNonkJE02Bw/content/id/3902958?fbclid=IwAR0JIGo3cMQVJK2nx-X4VLoLrWRKBc0uwOknwSw97VVYDBd9W3ZCsywT9mA">пояснили у російському МЗС</a> у день «передачі».</p>
      <p>Таким чином кораблі фактично залишаються у статусі «речових доказів», а це може накладати на Україну досить суттєві обмеження.</p>
      <p>«Це означає, що на вимогу [російського] слідчого або суду, які захочуть їх досліджувати, Україна повинна буде ці кораблі надати знову», — пояснював адвокат Микола Полозов <a href="https://rus.uatv.ua/ukrainskie-korabli-v-rf-do-sih-por-nahodyatsya-v-statuse-veshhestvennyh-dokazatelstv-polozov/">у коментарі каналу UATV</a>.</p>
      <p>«Після повернення в Україну захоплених моряків та їхніх кораблів, природним і розумним завершенням всієї цієї історії в Росії має бути припинення кримінальної справи проти моряків», — додав він у Facebook.</p>
      <p>
        <a href="https://www.facebook.com/photo.php?fbid=2655059367892776&amp;set=a.135081823223889&amp;type=3">https://www.facebook.com/photo.php?fbid=2 655 059 367 892 776&amp;set=a.135 081 823 223 889&amp;type=3</a>
      </p>
      <p>Паралельно російська державна агенція «ТАСС» кілька днів тому з посиланням на свої джерела у ФСБ <a href="https://tass.ru/politika/7137359">повідомила</a>, що російські слідчі виключили українські кораблі зі списку речових доказів.</p>
      <h3>Позитивне тло</h3>
      <p>Повернення (чи «передача») кораблів Україні - один з елементів підготовки Росії до можливої «нормандської зустрічі», відзначає Євген Магда.</p>
      <p>«Росія створює позитивне тло для Володимира Зеленського, формує відносини довіри. І це потрібний для неї момент. Не лише з прицілом на „нормандську зустріч“, а з прицілом на побудову українсько-російських відносин у новій парадигмі», — пояснює експерт-міжнародник.</p>
      <p>Судячи <a href="https://www.youtube.com/watch?v=--9pxkHVvAg">зі слів</a> поки ще заступниці міністра закордонних справ України Лани Зеркаль про магістральну спрямованість команди президента Зеленського «на мир з Росією», такий підхід Кремля наразі цілком сприймають у Києві.</p>
      <ul>
        <li>
          <a href="https://www.bbc.com/ukrainian/features-49344622?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Лана Зеркаль: «Я відпрацювала усі свої завдання»</a>
        </li>
      </ul>
      <p>«Гучність антикремлівської риторики за останні пів року у Зеленського та всього керівництва держави зійшла нанівець… Я не чув якихось гострих випадів Разумкова чи Гончарука на адресу Кремля. А Зеленський назвав Росію агресором один раз — у вересні з трибуни Генасамблеї ООН», — пояснює BBC News Україна Євген Магда.</p>
      <p>І додає: «Росія дуже добре розуміє, що будь-які питання російсько-українських відносин у нинішньому стані українського суспільства мають резонанс, і намагається цей резонанс використати».</p>
      <p>А це несе з собою загрозу подальших поступок на користь Москви.</p>
      <p>«У Росії є комплексне бачення того, що вона хоче від Києва — вона хоче прогнути Україну по максимуму. Це видно, наприклад, по заявах російських політиків про «прямі переговори» Києва з «ОРДЛО», — попереджає аналітик.</p>
      <p>Утім, на його думку, є у поверненні кораблів і позитивні для України моменти.</p>
      <p>«Це свідчення того, що міжнародне право все-таки працює, хоча Росія це і заперечує… Росія не „передала“, а „змушена була повернути“ по-піратськи захоплені українські кораблі. Це потрібно постійно повторювати, адже точність формулювань має значення», — відзначає Євген Магда.</p>
      <p>Про те, що повернення кораблів — «не акт доброї волі», а виконання рішення міжнародного трибуналу, чітко заявив український міністр оборони Андрій Загороднюк.</p>
      <p>А в МЗС України <a href="https://ru.krymr.com/a/news-mid-ukrainy-uplata-kompensacii-kerchenskij-krizis/30278584.html">додали</a>, що можуть вимагати компенсацію за збитки, завдані росіянами кораблям.</p>
      <p>Наразі ж «Бердянськ», «Нікополь» та «Яни Капу» прямують на базу ВМСУ в Очакові, де на них чекає детальний технічний огляд і, ймовірно, ремонт.</p>
      <p>Там же у середу ввечері їх буде зустрічати президент Зеленський, який пообіцяв не голитися, поки кораблі не повернуться додому.</p>
      <p><i>Хочете отримувати найважливіші новини в месенджер? Підписуйтеся на наш </i><a href="https://t.me/bbcukrainian">Telegram</a> або <a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> !</p>
    </article>
  </body>
</html>