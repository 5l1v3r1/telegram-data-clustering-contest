<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714399-neoi-stathmoi-diodion-sthn-egnatia-odo-pos-diamorfonontai-oi-times.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T11:08:00+00:00"/>
    <meta property="og:title" content="Νέοι σταθμοί διοδίων στην Εγνατία Οδό. Πώς διαμορφώνονται οι τιμές"/>
    <meta property="og:description" content="Υπεγράφη η Κοινή Υπουργική Απόφαση (KYA), από τους υπουργούς Οικονομικών και Υποδομών, για τη λειτουργία τριών νέων σταθμών διοδίων στην Εγνατία Οδό. Με την ΚΥΑ ορίζεται"/>
  </head>
  <body>
    <article>
      <h1>Νέοι σταθμοί διοδίων στην Εγνατία Οδό. Πώς διαμορφώνονται οι τιμές</h1>
      <address>
        <time datetime="2019-11-20T11:08:00+00:00">20 Nov 2019, 11:08</time>
      </address>
      <p>Υπεγράφη η Κοινή Υπουργική Απόφαση (KYA), από τους υπουργούς Οικονομικών και Υποδομών, για τη λειτουργία τριών νέων σταθμών διοδίων στην Εγνατία Οδό.</p>
      <p>Με την ΚΥΑ ορίζεται ο χρόνος έναρξης λειτουργίας των σταθμών διοδίων στη Θεσσαλονίκη (Ωραιόκαστρο), την Ασπροβάλτα και το Στρυμονικό Σερρών.</p>
      <p>Η κατασκευή και των τριών σταθμών έχει ολοκληρωθεί εδώ και περίπου ένα έτος.</p>
      <p>Ο σταθμός στο Ωραιόκαστρο ξεκίνησε τη λειτουργία του την Τετάρτη με τέλος 0,50 ευρώ για τα ΙΧ, ενώ για τους σταθμούς στην Ασπροβάλτα και το Στρυμονικό προβλέπεται πως αυτό θα συμβεί στις 4 Δεκεμβρίου και 15 Ιανουαρίου αντίστοιχα.</p>
      <p>Οι οδηγοί θα πρέπει να πληρώνουν 0,90 ευρώ στην Ασπροβάλτα και 1 ευρώ στο Στρυμονικό.</p>
      <p>Παράλληλα, η απόφαση των Χρήστου Σταϊκούρα και Κώστα Καραμανλή καθορίζει το ύψος των διοδίων που θα ισχύσει σε επτά σταθμούς, κατά το μεταβατικό διάστημα μέχρι να ξεκινήσει η λειτουργία του συνόλου των 18 μετωπικών και 43 πλευρικών σταθμών διοδίων σε όλο τον αυτοκινητόδρομο.</p>
      <p>Αυτήν την στιγμή, στην Εγνατία Οδό λειτουργούν 10 μετωπικοί σταθμοί, συμπεριλαμβανομένου και του Ωραιοκάστρου, ενώ τρεις ακόμα είναι σε λειτουργία στους κάθετους άξονες του αυτοκινητόδρομου.</p>
      <p>Η ΚΥΑ φέρνει μειώσεις στους σταθμούς της Ανάληψης και του Προμαχώνα, ενώ αμετάβλητο παραμένει το κόστος για τις διελεύσεις των οχημάτων από τα διόδια Μαλγάρων και Πολυμύλου.</p>
      <p>Πως διαμορφώνονται οι τιμές</p>
      <p>Το αντίτιμο για τα ΙΧ στο σταθμό της Ανάληψης μειώνεται από τις 4 Δεκεμβρίου σε 1,8 ευρώ από 2,40 που είναι τώρα, ενώ στον Προμαχώνα σε 2 ευρώ από 2,4, αρχής γενομένης από τις 15 Ιανουαρίου 2020.</p>
      <p>Για όσο καιρό ισχύσει το μεταβατικό διάστημα το ύψος των διοδίων θα παραμείνει το ίδιο στα Μάλγαρα (1,2 ευρώ) και στον Πολύμυλο Κοζάνης (2,2 ευρώ).</p>
      <p>Τα τέλη που θα εισπράττει η Εγνατία Οδός στους σταθμούς Θεσσαλονίκης, Πολυμύλου, Μαλγάρων, Ασπροβάλτας και Ανάληψης θα χρησιμοποιηθούν για τη συντήρηση και λειτουργία του οδικού άξονα και για την κατασκευή νέων σταθμών διοδίων.</p>
      <p>Τα έσοδα από τους σταθμούς του Προμαχώνα και του Στρυμονικού θα καταβάλλονται σε λογαριασμό του Δημοσίου για την εξυπηρέτηση του δημοσίου χρέους, ενώ το κόστος για τη λειτουργία και συντήρηση των δύο αυτών σταθμών θα καλύπτεται από το υπουργείο Υποδομών.</p>
      <p>Από την καταβολή διοδίων απαλλάσσονται επιβατικά οχήματα που ανήκουν σε άτομα με αναπηρία, σε ανάπηρους πολέμου και σε ανέργους.</p>
      <p>
        <b>Πότε θα αυξηθούν τα διόδια</b>
      </p>
      <p>Όπως αναφέρει το <a href="https://www.economistas.gr/oikonomia/21598_se-leitoyrgia-treis-neoi-stathmoi-diodion-stin-egnatia-oi-times?fbclid=IwAR0KQDvLQu54c0NS1lhVaX9G27dsbrz2F5JlHiKwJvI0NPvM1OkhgjIhF_s">economistas.gr</a>, το ύψος των διοδίων θα αυξηθεί όταν ολοκληρωθεί η κατασκευή των υπόλοιπων τριών μετωπικών σταθμών στα Σιάτιστα, το Αρδάνιο και την Καβάλα και των 43 πλευρικών.</p>
      <p>Τα έργα για όλους τους σταθμούς είναι σε εξέλιξη, με εξαίρεση την περίπτωση της Καβάλας όπου έχουν παγώσει λόγω προβλημάτων με τις απαλλοτριώσεις γης.</p>
      <p>Όπως φαίνεται από την ΚΥΑ, οι τιμές παραμένουν προσωρινά αμετάβλητες και σε ορισμένες περιπτώσεις μάλιστα μειώνονται.</p>
      <p>Όταν ολοκληρωθούν οι νέοι σταθμοί, τα έργα αναβάθμισης των υποδομών και ο διαγωνισμός για την παραχώρηση της Εγνατίας, το ύψος των διοδίων προβλέπεται να αυξηθεί σε 0,067 ευρώ ανά χιλιόμετρο προκειμένου να εξισωθεί με τις τιμές στους υπόλοιπους οδικούς άξονες που λειτουργούν με καθεστώς παραχώρησης.</p>
    </article>
  </body>
</html>