<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204681-hersonsku-naftoperevalku-kupiv-vlasnik-okko-zmi"/>
    <meta property="og:site_name" content="Mind UA"/>
    <meta property="article:published_time" content="2019-11-20T11:57:00+00:00"/>
    <meta property="og:title" content="Херсонську нафтоперевалку купив власник ОККО – ЗМІ"/>
    <meta property="og:description" content="З 200 млн грн сплачених покупцем Нацбанк отримає 170 млн грн"/>
  </head>
  <body>
    <article>
      <h1>Херсонську нафтоперевалку купив власник ОККО – ЗМІ</h1>
      <h2>З 200 млн грн сплачених покупцем Нацбанк отримає 170 млн грн</h2>
      <address>
        <time datetime="2019-11-20T11:57:00+00:00">20 Nov 2019, 11:57</time>
      </address>
      <p>В ході аукціону, влаштованого міністерством юстиції України, арештований державою Херсонський нафтоперевалочний комплекс купила компанія «Галнафтогаз», запропонувавши за лот 200 млн грн, тоді як торги стартували з 161,1 млн грн.</p>
      <p>Про це повідомляє  <a href="https://www.argusmedia.com/ru/news/2018190-%D0%B3%D0%B0%D0%BB%D0%BD%D0%B0%D1%84%D1%82%D0%BE%D0%B3%D0%B0%D0%B7-%D0%BF%D1%80%D0%B8%D0%BE%D0%B1%D1%80%D0%B5%D0%BB-%D1%85%D0%B5%D1%80%D1%81%D0%BE%D0%BD%D1%81%D0%BA%D0%B8%D0%B9-%D1%82%D0%B5%D1%80%D0%BC%D0%B8%D0%BD%D0%B0%D0%BB">argusmedia.com</a> з посиланням на учасників ринку.</p>
      <p>Майновий комплекс Херсонського терміналу (загалом це 5, 47 000 кв. м) придбала компанія «Галнафтогаз», що управляє мережею автозаправок ОККО (кінцевим бенефіціаром є <b>Віталій Антонов</b>).</p>
      <p>Як раніше повідомляв <b>Mind</b>, <a href="https://mind.ua/news/20204628-setam-na-torgah-prodav-hersonskij-naftoperevalochnij-kompleks-za-200-mln-grn">аукціон</a> відбувся 18 листопада, в торгах анонімно взяли участь п’ять компаній. Це вже другі торги за цим лотом. </p>
      <p>Нагадаємо, майно Херсонської нафтоперевалки було передане Національному банку України у 2014 році в якості застави від  групи компаній СЄПЕК («Східно-Європейська паливно-енергетична компанія») бізнесмена <b>Сергія Курченка</b>.</p>
      <p>Херсонський термінал виставили на торги у рамках стягнення боргу «Реал Банку», наданого Нацбанком у листопаді 2013 року. Заборгованість  за простроченим кредитом становить 787,4 млн грн (без урахування відсотків та штрафів).</p>
      <p>Регулятор <a href="https://www.bank.gov.ua/news/all/natsionalniy-bank-otrimaye-170-mln-grn-vid-prodaju-peredanogo-v-ipoteku-nbu-hersonskogo-naftoperevalochnogo-kompleksu">повідомляє</a>, що від продажу Херсонського нафтоперевалочного комплексу НБУ отримає 170 млн грн з 200 млн грн сплачених покупцем (за вирахуванням виконавчих зборів та винагороди організатору торгів). </p>
      <p>Херсонська нафтоперевалка включає в себе нафтогавань та нафтобазу, має вихід до трьох причалів. За січень-жовтень цього року термінал перевалив 132 400 тонн імпортного дизтоплива, що на 73,500 тонн більше, ніж у минулому році.</p>
      <p>Концерн «Галнафтогаз» є найбільшим постачальником нафтопродуктів на територію України. Також компанії належить мережа автозаправок ОККО (406 АЗК) та 10 нафтобаз. Серед міноритарних акціонерів «Галнафтогазу» – «Європейський банк реконструкції та розвитку» (20% акцій).</p>
      <p>Нагадаємо, у жовтні цього року було завершено процедуру ліквідації <a href="https://mind.ua/news/20203363-fgvfo-zavershiv-likvidaciyu-shche-odnogo-banku-kurchenka">«Брокбізнесбанку</a>», ключовим інвестором якого теж є олігарх-утікач Сергій Курченко. </p>
      <related>
        <h4>Також читайте</h4>
        <a href="https://mind.ua/news/20204702-partneri-ministra-energetiki-ssha-perri-vidobuvatimut-naftu-i-gaz-v-ukrayini-ap"/>
        <a href="https://mind.ua/news/20204697-kolomojskij-hoche-kupiti-parkovku-pered-centralnim-privatbankom-na-torgah-dae-na-5000-grn-bilshe"/>
        <a href="https://mind.ua/news/20204653-sud-pidtverdiv-zakonnist-viznannya-diamantbanku-neplatospromozhnim"/>
      </related>
    </article>
  </body>
</html>