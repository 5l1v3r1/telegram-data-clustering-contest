<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158924_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-20T11:12:00+00:00"/>
    <meta property="og:title" content="Локо (Пд) – втори в класирането… осми по бюджет"/>
    <meta property="og:description" content="Вижте една любопитна разработка"/>
  </head>
  <body>
    <article>
      <h1>Локо (Пд) – втори в класирането… осми по бюджет</h1>
      <address><time datetime="2019-11-20T11:12:00+00:00">20 Nov 2019, 11:12</time> by <a rel="author">Христо Иванов "Тема Спорт"</a></address>
      <p>В събота от 17:30 часа лидерът Лудогорец приема втория в класирането Локо Пловдив. Разликата между двата тима е само 6 точки, но тази в бюджетите им е около 10 пъти по-голяма в полза на разградчани.</p>
      <p> </p>
      <p>И докато за орлите първото място е очаквано на фона на заплатите, то втората позиция на смърфовете е повече от изненадваща с оглед финансовия ресурс, с който клубът разполага. Но пък е и напълно заслужена, базирайки се на играта на тима.</p>
      <p> </p>
      <p>Наскоро пред „Тема Спорт“ босът на черно-белите Христо Крушарски обяви, че бюджетът на Локо е около 4 милиона лева. Това нарежда пловдивчани на осмо място в Първа лига. Пред тях са Лудогорец, Левски, ЦСКА-София, Берое, Арда, Ботев Пд и Черно море. Видно е, че с доста пo-малко средства Локомотив записва много по-добри резултати от клубове, които дават в пъти по-високи заплати.</p>
      <p> </p>
      <p>За сравнение, когато Крушарски застана начело на Локомотив Пловдив, през 2015-а, бюджетът бе около 2 милиона лева. Реално за 4 години той е увеличен двойно. Таванът на заплатите за играчите на „Лаута“ е 3000 евро, като единственото изключение е Митко Илиев, който получава малко повече.</p>
      <p> </p>
      <p>Архитектът на успешното представяне на черно-белите Бруно Акрапович пък е чак седми по заплата сред треньорите в елита със своите 9000 лева, които му се полагат по новия договор, който подписа наскоро. Пред него са Станислав Генчев (Лудогорец), Петър Хубчев (Левски), Димитър Димитър-Херо (Берое), Стамен Белчев (Арда), Милош Крушчич (ЦСКА) и Илиан Илиев (Черно море), като всеки един от тях получава 5-цифрена сума. Доскоро босненският специалист бе осми по заплата, но след освобождаването на наставника на Ботев Пловдив Желко Петрович се нареди седми.</p>
      <p>Локомотив Пловдив показва, че и с по-малко средства, но разходвани и управлявани правилно, могат да се постигнат добри резултати.</p>
    </article>
  </body>
</html>