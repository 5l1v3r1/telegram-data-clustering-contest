<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90082"/>
    <meta property="og:site_name" content="Denník politika"/>
    <meta property="article:published_time" content="2019-11-20T11:35:19+00:00"/>
    <meta property="og:title" content="ZSSK chce zvýšiť pocit bezpečia v nočných vlakoch, testuje ich sprevádzanie príslušníkmi bezpečnostnej služby"/>
    <meta property="og:description" content="20.11.2019 (Webnoviny.sk) – Zo štatistík odboru inšpekcie a kontroly (OIK) Železničnej spoločnosti Slovensko (ZSSK) vyplýva, že v nočných vlakoch častejšie ako inde prichádza k obťažovaniu cestujúcich ich spolucestujúcimi, najmä pod vplyvom alkoholu. Hoci sa vlakový personál vždy snaží situáciu riešiť, nezriedka je potrebné privolať do nasledujúcej stanice políciu, čo často spôsobuje meškanie vlaku. ZSSK preto od 1. novembra 2019 testuje sprevádzanie štyroch nočných vlakov príslušníkmi súkromnej bezpečnostnej služby (SBS)."/>
  </head>
  <body>
    <article>
      <h1>ZSSK chce zvýšiť pocit bezpečia v nočných vlakoch, testuje ich sprevádzanie príslušníkmi bezpečnostnej služby</h1>
      <address><time datetime="2019-11-20T11:35:19+00:00">20 Nov 2019, 11:35</time> by <a rel="author">Webnoviny</a></address>
      <p>20.11.2019 (Webnoviny.sk) – Zo štatistík odboru inšpekcie a kontroly (OIK) Železničnej spoločnosti Slovensko (ZSSK) vyplýva, že v nočných vlakoch častejšie ako inde prichádza k obťažovaniu cestujúcich ich spolucestujúcimi, najmä pod vplyvom alkoholu. Hoci sa vlakový personál vždy snaží situáciu riešiť, nezriedka je potrebné privolať do nasledujúcej stanice políciu, čo často spôsobuje meškanie vlaku. ZSSK preto od 1. novembra 2019 testuje sprevádzanie štyroch nočných vlakov príslušníkmi súkromnej bezpečnostnej služby (SBS).</p>
      <p>SBS bude počas najbližších štyroch mesiacov (skúšobná prevádzka prebieha od novembra do februára) prítomná vo vlakoch R 614 Zemplín, R 615 Zemplín (linka Bratislava – Žilina – Humenné), R 800 Poľana a R 801 Poľana (linka Bratislava – Zvolen – Prešov) medzi Bratislavou a Košicami. Už počas prvých siedmich dní nasadenia vo vlakoch zasahovali zamestnanci SBS celkom 13-krát, pričom z vlaku vyprevádzali podgurážených či agresívnych cestujúcich, prípadne takých, ktorí nemali platný cestovný doklad a neboli ochotní si ho dodatočne zakúpiť.</p>
      <p><b>„Žiaľ, niekedy sa naši vlakvedúci ani pri tej najväčšej asertivite, tolerantnosti a odvahe nevedia postaviť agresívnemu cestujúcemu,“</b> hovorí Filip Hlubocký, predseda predstavenstva a generálny riaditeľ ZSSK. <b>„Navyše, frekvencia incidentov na oboch tratiach mala do konca októbra rastúcu krivku. Dostávali sme desiatky sťažností poštou, e-mailom aj cez sociálne siete. Napriek maximálnej ústretovosti Policajného zboru SR nie je možné volať takmer ku každému vlaku hliadku a zakaždým tak naberať meškanie. Preto sme sa rozhodli vyskúšať túto cestu,“</b> vysvetľuje.</p>
      <p>Pracovníkov SBS počas prvých týždňov sprevádzajú vo vlakoch zamestnanci OIK ZSSK a ich zaangažovanie sa do konfliktu podlieha prísnym pravidlám. <b>„Určite nechceme nikoho nútiť, aby bez príčiny opustil vlak. Pravidlá však platia pre všetkých a už samotná prítomnosť ľudí, ktorí sú pripravení riešiť akýkoľvek konflikt, zmierňuje zbytočné napätie a emócie,“ </b>dopĺňa Roman Kusý, riaditeľ OIK.</p>
      <p>O tom, či bude ZSSK pokračovať v nasadzovaní SBS do nočných vlakov, prípadne v akej forme sa spolupráca bude realizovať v budúcnosti, sa rozhodne až po vyhodnotení pilotného projektu. Celkové náklady na skúšobnú prevádzku predstavujú cca 34-tisíc eur. Počas štyroch mesiacov sa v štyroch nočných diaľkových vlakoch odvezie cca 240-tisíc cestujúcich a predpokladané tržby z ich prepravy sa pohybujú na úrovni presahujúcej milión eur.</p>
      <p>Inzercia</p>
      <p>Viac k témam: <a href="https://www.webnoviny.sk/tag/bezpecnost/"><u>bezpečnosť</u></a>, <a href="https://www.webnoviny.sk/tag/nocne-vlaky/"><u>nočné vlaky</u></a>, <a href="https://www.webnoviny.sk/tag/pr/"><u>PR</u></a>, <a href="https://www.webnoviny.sk/tag/sbs/"><u>SBS</u></a>, <a href="https://www.webnoviny.sk/tag/zssk/"><u>ZSSK</u></a>, <a href="https://www.webnoviny.sk/tag/zssk-zeleznicna-spolocnost-slovensko/"><u>ZSSK Železničná spoločnosť Slovensko</u></a><br/>Zdroj: Webnoviny.sk – <a href="https://www.webnoviny.sk/zssk-chce-zvysit-pocit-bezpecia-v-nocnych-vlakoch-testuje-ich-sprevadzanie-prislusnikmi-bezpecnostnej-sluzby/"><u>ZSSK chce zvýšiť pocit bezpečia v nočných vlakoch, testuje ich sprevádzanie príslušníkmi bezpečnostnej služby</u></a> © SITA Všetky práva vyhradené.</p>
    </article>
  </body>
</html>