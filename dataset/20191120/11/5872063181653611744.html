<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560825/prosfugiko-ektos-i-kriti-apo-to-shediasmo-gia-kedra-filoxenias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T11:56:00+00:00"/>
    <meta property="og:title" content="Προσφυγικό: Εκτός η Κρήτη από το σχεδιασμό για κέντρα φιλοξενίας -Kλείνουν Μόρια και Βαθύ"/>
    <meta property="og:description" content="Που θα δημιουργηθούν κέντρα;"/>
  </head>
  <body>
    <article>
      <h1>Προσφυγικό: Εκτός η Κρήτη από το σχεδιασμό για κέντρα φιλοξενίας -Kλείνουν Μόρια και Βαθύ</h1>
      <address>
        <time datetime="2019-11-20T11:56:00+00:00">20 Nov 2019, 11:56</time>
      </address>
      <p>
        <b>Που θα δημιουργηθούν κέντρα;</b>
      </p>
      <p>Δεν επιβεβαιώθηκαν τελικά τα σενάρια για δημιουργία κλειστών κέντρων φιλοξενίας στην Κρήτη αφού το νησί μας μένει εκτός σχεδιασμού, όπως διαφάνηκε από τις επίσημες ανακοινώσεις της κυβέρνησης το πρωί της Τετάρτης.</p>
      <p>Σύμφωνα με το σχέδιο που παρουσιάστηκε από τον κυβέρνητικό εκπρόσωπο Στέλιο Πέτσα και τον αρμόδιο υφυπουργό Αλκιβιάδη Στεφανή θα ολοκληρωθεί σε δύο φάσεις και περιλαμβάνει τέσσερις παραμέτρους:</p>
      <p>-αποσυμφόρηση νησιών με μετεγκαταστάσεις που θα συνεχιστούν<br/>-δημιουργία κλειστών κέντρων σε Λέσβο, Χίο, Σάμο, Κω και Λέρο<br/>- μέτρα για την φύλαξη των συνόρων<br/>-αντισταθμιστικά οφέλη για τις τοπικές κοινωνίες, όπου φιλοξενούνται πρόσφυγες και μετανάστες.</p>
      <p>Τα νέα κέντρα θα αντικαταστήσουν υπάρχοντα κέντρα όπως η Μόρια και το Βαθύ, που θα κλείσουν.</p>
      <p>
        <b>Πρώτη φάση</b>
      </p>
      <p>Στην πρώτη φάση και στον βραχυπρόθεσμο σχεδιασμό, υλοποιείται ήδη, όπως έχει προγραμματιστεί με ταυτόχρονες δυναμικές και ευέλικτες παρεμβάσεις όπου απαιτείται και προβλέπει την αποσυμφόρηση των νησιών του Ανατολικού Αιγαίου, με μεταφορά 5.000 μεταναστών σε Ξενοδοχεία και 15.000 μεταναστών σε ήδη υπάρχουσες δομές και σε νέες που δημιουργούνται τώρα. Στόχος, η μεταφορά 20.000 μεταναστών από τα νησιά του Αιγαίου, μέχρι τις αρχές του 2020.</p>
      <p>
        <b>Δεύτερη φάση</b>
      </p>
      <p>Σε ό,τι αφορά στη δεύτερη φάση και στο μεσοπρόθεσμο σχεδιασμό, προγραμματίσθηκαν οι ακόλουθες 5 +1 δράσεις:</p>
      <p><b>1η: Ασυνόδευτα παιδιά</b><br/>Σήμερα την παγκόσμια ημέρα για τα δικαιώματα του παιδιού, σας ανακοινώνουμε μια ειδική δράση. Καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη. Να αναμένετε ανακοινώσεις από τον ίδιον τον κ. Πρωθυπουργό.</p>
      <p><b>2η: ΜΚΟ</b><br/>Καθορισμός πλαισίου υποχρεώσεών τους και συγκεκριμένων κριτηρίων που απαιτείται να έχουν. Παραμονή και λειτουργία στη χώρα, μόνο όσων πληρούν τις προϋποθέσεις.</p>
      <p><b>3η: Άσυλο και Επιστροφές</b><br/>Η ψήφιση του νέου νόμου, παρέχει το πλαίσιο που απαιτείται ώστε, να επιταχυνθούν οι διαδικασίες και είτε να εγκριθεί το άσυλο, είτε να επιστρέψουν όσοι δεν πληρούν τις προϋποθέσεις, στη χώρα προέλευσης ή εισόδου. Παράλληλα, είναι σε εξέλιξη η πρόσληψη 500 ατόμων, τα οποία θα ενισχύσουν τις Υπηρεσίες Ασύλου.</p>
      <p><b>4η: Κατασκευή και Επέκταση Κλειστών Δομών σε Νησιά</b><br/>Στα κέντρα θα μεταφερθούν κυρίως όσοι μετανάστες δεν έχουν δικαίωμα ασύλου, καθώς πρωταρχικός στόχος της κυβέρνησης είναι η επίσπευση των διαδικασιών μέσω των ρυθμίσεων που ήδη έχουν ψηφιστεί για το άσυλο αλλά και με την πρόσληψη προσωπικού. Με αυτό τον τρόπο θα υπάρξει διαχωρισμός μεταξύ των μεταναστών που έχουν τις προϋποθέσεις να μετακινηθούν προς στην ενδοχώρα και σε εκείνους που θα μπουν στην λίστα των επαναπροωθήσεων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560719/prosfugiko-erhetai-kleisto-kedro-stin-kriti/"/>
        <a href="https://www.neakriti.gr/article/kriti/1560060/prosfugiko-erhodai-900-prosfuges-kai-metanastes-stin-kriti/"/>
      </related>
    </article>
  </body>
</html>