<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/orientamento-e-lavoro-al-via-lism-2019.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T11:49:29+00:00"/>
    <meta property="og:title" content="Orientamento e lavoro: al via l’ISM 2019"/>
    <meta property="og:description" content="Sono previsti: 35 workshops e 6 seminari con oltre 100 ore di formazione; 3 giorni di orientamento ed un giorno dedicato al Recruitment con la partecipazione di 14 aziende"/>
  </head>
  <body>
    <article>
      <h1>Orientamento e lavoro: al via l’ISM 2019</h1>
      <address><time datetime="2019-11-20T11:49:29+00:00">20 Nov 2019, 11:49</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Sono previsti: 35 workshops e 6 seminari con oltre 100 ore di formazione; 3 giorni di orientamento ed un giorno dedicato al Recruitment con la partecipazione di 14 aziende</i>
      </p>
      <p>MESSINA – Ha avuto inizio stamane, e durerà sino al 22 novembre, la II edizione di International Skills Meeting, la Rassegna dedicata alle Competenze, all’Orientamento, alla Formazione e al Lavoro presso la sede centrale dell’Ateneo, a cui partecipano circa 5000 studenti degli istituti scolastici della Sicilia e della Calabria, studenti universitari, studenti del Conservatorio “Arcangelo Corelli” e giovani laureati che incontreranno docenti, personale amministrativo, micro, piccole e medie imprese, organizzazioni no-profit ed associazioni giovanili. <br/>All’evento inaugurale dell’International Skills Meeting sono intervenuti la prof.ssa Daniela Baglieri, prorettore alla Ricerca, Innovazione e trasferimento tecnologico, la prof. Roberta Salomone, Presidente Centro Orientamento e Placement UniMe, l’On. Roberto Lagalla (Assessore Istruzione e Formazione professionale Regione Siciliana), il dott. Giuseppe Ministeri (Presidente Conservatorio “Arcangelo Corelli”) e il dott. Paolo Bitto (Presidente Fondazione Albatros).<br/>All’incontro, moderato dalla dott.ssa Giulia Colavecchio (Vicepresidente Associazione Bios e Coordinatore Centro Eurodesk Messina), hanno preso parte anche i dott.ri Emanuela Mastronardo (Marie Curie Ambassador), Marcello Mastrojeni (Direttore INPS Messina) e Cettina Donato (Compositrice, Arrangiatrice, Direttore D’Orchestra). A seguire, in Aula Cannizzaro e nella Sala dell’Accademia Peloritana dei Pericolanti, i seminari a cura del prof. Francesco Pira (afferente al Dipartimento DiCAM) e della prof.ssa Francesca Cerami (Direttore Idimed e docente Fondazione Albatros).<br/>Sono previsti: 35 workshops e 6 seminari con oltre 100 ore di formazione; 3 giorni di orientamento ed un giorno dedicato al Recruitment con la partecipazione di 14 aziende .<br/>“L’International Skills Meeting – ha dichiarato la prof.ssa Baglieri – è un appuntamento di estrema importanza per il nostro Ateneo perché orientare i giovani verso il proprio futuro è una grande responsabilità. L’Università di Messina lo fa consapevole della propria tradizione e delle attività innovative che sta cercando di mettere in campo. Gli studenti nel corso di questa manifestazione potranno confrontarsi con i vari operatori presenti e valutare le varie proposte che saranno loro illustrate”.<br/>“La manifestazione – ha detto la prof.ssa Salomone – è promossa, tra gli altri, dal Cop Unime, ERSU Messina, Associazione Bios, Conservatorio statale di musica “Arcangelo Corelli” e Fondazione Albatros e si articola in una parte espositiva dedicata all’orientamento, un’area di recruitment ed una parte formativa che comprende seminari e workshop a cura di docenti universitari e professionisti, il cui scopo è quello di fornire ai partecipanti gli strumenti necessari per implementare competenze utili per un futuro formativo e lavorativo di successo. Quest’anno abbiamo avuto un boom di adesioni, basti pensare che 2.900 sono solamente gli studenti che provengono dalle scuole e circa 2.500 sono quelli universitari. Siamo molto felici perché i ragazzi delle scuole che, solitamente sono impegnati solo la mattina, hanno fatto ampia richiesta per partecipare alle attività pomeridiane”.<br/>“Iniziative come quella odierna – ha concluso Lagalla – contribuiscono a rafforzare e saldare il rapporto di coesione fra gli Istituti Scolastici, l’Università e la nostra Regione. Le competenze rappresentano il tema del presente, ma soprattutto quello del futuro. Quando, oggi, si parla di competenze si fa riferimento non solo a quelle specifiche di natura disciplinare, ma in particolare ci si riferisce a quegli assi trasversali della conoscenza che vanno dalla competenza linguistica al sapere informatico, passando dalla consapevolezza dell’innovazione quale strumento fondamentale di qualità. Ed ecco che l’Università e la Scuola hanno di fronte una sfida educativa che è quella di fornire un metodo di conoscenza transdisciplinare, oltre che i contenuti, articolata sull’asse verticale specializzante e su quello orizzontale di connessione. Consapevole di tale obiettivo la Regione sta compiendo molti investimenti nella formazione”.</p>
      <figure>
        <img src="https://www.tempostretto.it/wp-content/uploads/2019/11/ism-2-1024x577.jpg"/>
      </figure>
      <h3>Articoli correlati</h3>
    </article>
  </body>
</html>