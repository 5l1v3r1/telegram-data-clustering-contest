<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/porto-torres-incendio-distrugge-lauto-dellex-calciatore-antonio-langella-in-corso-indagini/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T11:07:05+00:00"/>
    <meta property="og:title" content="Porto Torres, incendio distrugge l’auto dell’ex calciatore Antonio Langella: in corso indagini"/>
    <meta property="og:description" content="I carabinieri della Compagnia di Porto Torres (Sassari) indagano sull'incendio divampato nella notte che ha distrutto la Range Rover dell'ex calciatore del Cagliari e della Nazionale, Antonio Langella. Il rogo è scoppiato verso le 3 e ha carbonizzato l’auto parcheggiata davanti all'ingresso della casa dell’ex giocatore."/>
  </head>
  <body>
    <article>
      <h1>Porto Torres, incendio distrugge l’auto dell’ex calciatore Antonio Langella: in corso indagini</h1>
      <h2>I carabinieri della Compagnia di Porto Torres (Sassari) indagano sull’incendio divampato nella notte che ha distrutto la Range Rover dell’ex calciatore del Cagliari e della Nazionale, Antonio Langella. Il rogo è scoppiato verso le 3 e ha carbonizzato l’auto parcheggiata davanti all’ingresso della casa dell’ex giocatore.</h2>
      <address><time datetime="2019-11-20T11:07:05+00:00">20 Nov 2019, 11:07</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Sono in corso le indagini dei carabinieri della Compagnia di Porto Torres (Sassari) su un incendio che durante la notte scorsa ha<b> distrutto l'auto</b> dell'ex calciatore del Cagliari e della Nazionale,<b> Antonio Langella.</b> Secondo quanto si apprende, l’incendio è scoppiato intorno alle 3 della notte tra martedì 19 e mercoledì 20 novembre e ha carbonizzato la Range Rover dell'ex calciatore rossoblu. L’auto di Langella era parcheggiata proprio davanti all'ingresso della sua abitazione, in via dei Ginepri, a <b>Porto Torres</b>. Sul posto, per domare l’incendio, sono intervenuti i vigili del fuoco e i carabinieri. I pompieri hanno rapidamente spento le fiamme, ma nel frattempo la Range Rover di Langella è andata completamente distrutta.</p>
      <p><b>Indagini in corso: non viene esclusa alcuna ipotesi sull'incendio –</b> Dai primi riscontri pare non siano stati trovati inneschi, ma le indagini dei militari sono in corso e per il momento non viene esclusa alcuna ipotesi. Antonio Langella, quarantadue anni, per anni è stato un giocatore del Cagliari e nel 2005 ha esordito, proprio mentre indossava la maglia della squadra sarda, nella Nazionale guidata da Marcello Lippi. Ha ufficialmente lasciato il calcio nel 2011 e attualmente lavora come imprenditore nel settore turistico.</p>
    </article>
  </body>
</html>