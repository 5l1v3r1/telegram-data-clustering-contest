<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135386/rahmi-turan-chpli-siyasetci-sarayda-erdoganla-gorustu-ve"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T11:24:00+00:00"/>
    <meta property="og:title" content="Rahmi Turan: CHP'li siyasetçi Saray'da Erdoğan'la görüştü ve..."/>
    <meta property="og:description" content="Sözcü yazarı Rahmi Turan, Saray'a yakın bir kaynaktan gündeme oturacak bir iddiayı köşesine taşıdı."/>
  </head>
  <body>
    <article>
      <h1>Rahmi Turan: CHP'li siyasetçi Saray'da Erdoğan'la görüştü ve...</h1>
      <h2>Sözcü yazarı Rahmi Turan, Saray'a yakın bir kaynaktan gündeme oturacak bir iddiayı köşesine taşıdı.</h2>
      <address>
        <time datetime="2019-11-20T11:24:00+00:00">20 Nov 2019, 11:24</time>
      </address>
      <p><b>Rahmi Turan,</b> Saray'a yakın kaynağının <b>“9 Kasım akşamı çok önemli bir siyasetçi sizin ‘Saray' bizim ‘Külliye' dediğimiz yerde Cumhurbaşkanı ve AKP Genel Başkanı Recep Tayyip Erdoğan'ın huzuruna çıktı."</b> dediğini aktardı. </p>
      <p>CHP'li kişinin ismini vermeyen Turan, "Anladığım kadarıyla CHP'de sular bulandırılmak isteniyor!" dedi.</p>
      <h3>İŞTE ÇOK KONUŞULACAK O YAZI </h3>
      <p>Saray'a yakın olan haber kaynağım:</p>
      <p>“Sana müthiş bir haber vereceğim. Bomba gibi bir haber.” dedi.</p>
      <p>“Bomba gibi müthiş haberler, doğru olsa bile, çoğu zaman tekzip edilir. Bu da yalanlanacak cinsten olmasın?” dedim.</p>
      <p>Haber kaynağım ısrar ederek:</p>
      <p>“Hayır, yüzde yüz doğru ve tekzip edilmesi mümkün değil!” dedi ve anlattı:    </p>
      <p>★★★</p>
      <p>“9 Kasım akşamı çok önemli bir siyasetçi sizin ‘Saray' bizim ‘Külliye' dediğimiz yerde Cumhurbaşkanı ve AKP Genel Başkanı Recep Tayyip Erdoğan'ın huzuruna çıktı.</p>
      <p>CHP'li olduğu belirtilen o önemli kişi Külliye'ye kendi aracıyla değil, değişik plakalı başka bir araçla girdi. Kapıdaki görevliler talimat aldıkları için bilinmeyen plakalı aracın Külliye'ye girmesine izin verdiler.</p>
      <p>Önemli kişi, Cumhurbaşkanı Tayyip Erdoğan'la bir süre sohbet ettikten sonra yine değişik plakalı başka bir araçla Külliye'yi terk etti.</p>
      <p>CHP'li önemli kişinin AKP Genel Başkanı ve Cumhurbaşkanı Tayyip Erdoğan ile memleket meselelerini konuştuğu, Erdoğan'ın ona:</p>
      <p><b>“Türkiye'nin güvenliği için senin CHP Genel Başkanı olman gerekir.”</b> dediği belirtildi. CHP'li siyasetçinin önce ses çıkartmadığı, sonra itiraz eder gibi bir ifadeyle:</p>
      <p><b>“Engellerim var” </b>şeklinde cevap verdiği ifade edildi.</p>
      <p>AKP Genel Başkanı ve Cumhurbaşkanı Erdoğan'ın ise:</p>
      <p><b>“Düşün, karar ver. Memleketin iyiliği için bu gerekli. Ben de yardımcı olurum!”</b> şeklinde yanıt verdiği belirtiliyor.</p>
      <p>Şimdi “<b>Kim bu önemli CHP'li?</b>” diye soracaksınız değil mi?</p>
      <p>Külliye'ye, yani Saray'a yakın haber kaynağım bana önemli bir CHP'linin adını söyledi. Ben de bunu sormak için o kişiyi aradım fakat tüm çabalarıma rağmen ulaşamadım.</p>
      <p>Onayını almadığım için de hiçbir isim açıklamıyorum.</p>
      <p>★★★</p>
      <p>Türk siyasetinde farklı ve ilginç gelişmeler olduğunu göstermesi bakımından bu olay bana çok önemli geldi.</p>
      <p>Anladığım kadarıyla CHP'de sular bulandırılmak isteniyor!</p>
      <p>CHP, muhtemel bir erken seçim öncesi, yıpranmamak için, her türlü önlemi almalıdır. Peki, bu nasıl olmalı?</p>
      <p>Akıl vermek ne haddime? CHP'deki kurt politikacılara bunu ben öğretecek değilim tabii ki!</p>
      <related>
        <h4>Bağlantılı Haberler</h4>
        <a href="https://www.gercekgundem.com/medya/135497/fatih-portakaldan-rahmi-turan-yorumu-bu-durum-erdogani-da-zorda-birakir"/>
        <a href="https://www.gercekgundem.com/siyaset/135493/chpli-sezgin-tanrikulu-rahmi-turanin-iddiasi-cok-vahim-kim-oldugundan-ote"/>
        <a href="https://www.gercekgundem.com/siyaset/135479/chpye-cagri-bu-konudaki-sorumluluk-parti-yoneticilerinin-omuzlarinda"/>
        <a href="https://www.gercekgundem.com/siyaset/135451/haluk-peksen-chpnin-en-onemli-isi-bu-zati-ortaya-cikarmaktir"/>
        <a href="https://www.gercekgundem.com/siyaset/135435/chpli-vekilden-rahmi-turana-cagri-chp-yine-karistirilmak-isteniyor"/>
        <a href="https://www.gercekgundem.com/siyaset/135430/caglar-cilara-rahmi-turanin-iddiasiyla-ilgili-tek-bir-isimden-supheleniyorlar"/>
        <a href="https://www.gercekgundem.com/siyaset/135425/saraydan-rahmi-turana-sizdirilan-bu-bilgi"/>
        <a href="https://www.gercekgundem.com/siyaset/135416/chpyi-tartismak-hem-rahat-hem-heyecanli"/>
        <a href="https://www.gercekgundem.com/siyaset/135388/muharrem-inceden-tepki-saray-chpye-mudahale-edemez"/>
      </related>
    </article>
  </body>
</html>