<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/mediatech/ascolti-tv-berlinguer-pecora-nera-di-rai3-soccombe-a-floris-pure-a-giordano-638362.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T11:23:00+00:00"/>
    <meta property="og:title" content="Ascolti Tv: Berlinguer pecora nera di Rai3 soccombe a Floris e pure a Giordano"/>
    <meta property="og:description" content="Auditel: #Cartabianca perde nuovamente la sfida con DiMartedì su La7 e Fuori dal Coro su Rete4, malgrado il duello Bonaccini-Borgonzoni"/>
  </head>
  <body>
    <article>
      <h1>Ascolti Tv: Berlinguer pecora nera di Rai3 soccombe a Floris e pure a Giordano</h1>
      <h2>Auditel: #Cartabianca perde nuovamente la sfida con DiMartedì su La7 e Fuori dal Coro su Rete4, malgrado il duello Bonaccini-Borgonzoni</h2>
      <address><time datetime="2019-11-20T11:23:00+00:00">20 Nov 2019, 11:23</time> by <a rel="author">Marco Zonetti</a></address>
      <p><b>Gli ascolti Tv e i dati Auditel di martedì 19 novembre 2019</b>, in prima serata, vedono come di consueto un'agguerrita disfida tra talk show "politici", ormai triplice da quando <b>Mario Giordano</b> con il suo <i><b>Fuori dal Coro</b></i> su Rete4 è divenuto "terzo incomodo" nella contesa tra <b>Giovanni Floris</b> con <i><b>DiMartedì</b></i> su La7 e il <i><b>#Cartabianca </b></i>di <b>Bianca Berlinguer </b>su Rai3.</p>
      <p>Se, fino a qualche tempo fa, quest'ultima era costretta a guardarsi solo dall'ex conduttore di <i><b>Ballarò</b></i> (che puntualmente, da anni, la supera in ascolti), <b>ora si vede battuta anche dal nuovo rivale Giordano, che dal canto suo insidia lo stesso Floris. </b></p>
      <p>In sovrapposizione, <i><b>DiMartedì</b></i> risulta ancora leader con 1.312.791 spettatori e il 5.94% di share; a seguire Mario Giordano con il 5.04% e 1.113.000 individui all'ascolto e <b>fanalino di coda la Berlinguer con il 4.17% e 920.125 spettatori.</b></p>
      <p>In una Rai3 che si piazza costantemente terza fra i canali più visti in prima serata dopo Rai1 e Canale 5 (raggiungendo in alcune occasioni addirittura il secondo posto), <b>la performance di <i>#Cartabianca</i>, </b>ieri oltre che battuto da Rete4 e La7 triplicato da Italia 1 con <i>Le Iene Show</i>,<b> risulta a tutti gli effetti piuttosto deludente. </b>Ieri mattina, per giunta, <b>la Berlinguer, il suo programma e l'ospite fisso Mauro Corona sono finiti nel mirino del Segretario della Vigilanza Rai Michele Anzaldi</b> - deputato di Italia Viva - che, durante una seduta della Commissione, è tornato sulla sua proposta di ridurre il canone (proposta rilanciata anche sul sito<i> Change.org</i> con una petizione ad hoc, <a href="https://www.change.org/p/l-informazione-rai-peggiora-tagliamo-il-canone-parlamentodellarepubblicaitaliana-tagliamoilcanone">clicca qui per firmare</a>), citando proprio <i>#Cartabianca</i> come esempio della carenza informativa da parte della Tv di Stato (e menzionando il Corona come "esperto di montagna" chiamato settimanalmente dalla Berlinguer a commentare la situazione politico-istituzionale). <b>Carenza che, a detta dell'On. Anzaldi, costringe gli spettatori contribuenti soggetti al canone a sintonizzarsi sulle reti private come Rete4 e La7. </b></p>
      <p>Analisi corroborata dai risultati di ieri sera, con <i>#Cartabianca</i> "piccola fiammiferaia" distaccata nettamente dai programmi di <b>Silvio Berlusconi </b>e <b>Urbano Cairo</b>, e la Berlinguer ben lontana dagli ascolti di un <b>Sigfrido Ranucci</b> con <i><b>Report </b></i>e dalle aspettative rivolte a un talk politico Rai di prima serata che ieri, per giunta, ospitava il duello tra i due candidati governatori alle elezioni in Emilia-Romagna, ovvero <b>Stefano Bonaccini </b>e <b>Lucia Borgonzoni</b>.</p>
    </article>
  </body>
</html>