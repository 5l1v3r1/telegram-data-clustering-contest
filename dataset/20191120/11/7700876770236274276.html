<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/femminicidio-actionaid-i-ritardi-sui-fondi-antiviolenza-mettono-a-risc/153338/"/>
    <meta property="og:site_name" content="VITA"/>
    <meta property="article:published_time" content="2019-11-20T11:36:00+00:00"/>
    <meta property="og:title" content="Femminicidio, ActionAid: «I ritardi sui fondi antiviolenza mettono a rischio la sopravvivenza dei centri»"/>
    <meta property="og:description" content="«Solo lo 0,39% delle risorse 2018 è arrivato a case rifugio e centri antiviolenza. A meno di due mesi dalla fine dell’anno, manca ancora il decreto di ripartizione del 2019». È l’allarme lanciato dall’associazione sull’attuazione della legge sul femminicidio"/>
  </head>
  <body>
    <article>
      <h1>Femminicidio, ActionAid: «I ritardi sui fondi antiviolenza mettono a rischio la sopravvivenza dei centri»</h1>
      <address><time datetime="2019-11-20T11:36:00+00:00">20 Nov 2019, 11:36</time> by <a rel="author">Redazione</a></address>
      <p>
        <b>«Solo lo 0,39% delle risorse 2018 è arrivato a case rifugio e centri antiviolenza. A meno di due mesi dalla fine dell’anno, manca ancora il decreto di ripartizione del 2019». È l’allarme lanciato dall’associazione sull’attuazione della legge sul femminicidio</b>
      </p>
      <p><b>Ritardi gravi nell’assegnazione e nello stanziamento delle risorse che in alcuni territori rischiano di far chiudere i centri antiviolenza e le case rifugio, negando il diritto a essere assistite alle donne che subiscono violenza. È il quadro allarmante che emerge dal monitoraggio di <a href="https://www.actionaid.it/">ActionAid </a>sui Fondi statali antiviolenza dal 2015 al 2019</b>, previsti dalla legge 119/2013 (la cosiddetta legge sul femminicidio) e ripartiti dal Dipartimento delle Pari Opportunità della Presidenza del Consiglio alle Regioni per finanziare i centri antiviolenza e le case rifugio.</p>
      <p>Ad oggi – rileva con preoccupazione ActionAid - <b>non è ancora stato emanato il decreto del Presidente del Consiglio per la ripartizione dei fondi antiviolenza 2019; solo lo 0,39% dei fondi 2018 è stato liquidato dalle Regioni ai centri antiviolenza e alle case rifugio</b>; per i fondi del 2017, a quasi due anni dall’emanazione del decreto, la percentuale di risorse erogate ai centri è al 34%, mentre per le annualità 2015-2016, il dato è al 63%. Percentuali che rischiano di vanificare l’impatto dell’aumento progressivo dei fondi stanziati (solo tra il 2017 e il 2018 i fondi sono aumentati da 12,7 a 20 milioni di euro). Le risorse crescono dunque ma restano bloccate a causa dei ritardi nei passaggi burocratici tra i vari livelli e di conseguenza non arrivano ai destinatari finali, ovvero le strutture di supporto e accoglienza alle donne.</p>
      <figure>
        <img src="http://i.cdn-vita.it/blobs/full/6/4/f/d/64fdc872-dc7f-4cd3-9355-8b51f1e11825.jpg?_637098473309842110"/>
      </figure>
      <p>«Non è tollerabile che una catena di ritardi metta a rischio la gestione dei centri antiviolenza e delle case rifugio, e con questa il diritto delle donne di accedere al supporto necessario nei percorsi di fuoriuscita dalla violenza. Bisogna accelerare i tempi, snellire le procedure e prevedere una programmazione più vicina alle necessità dei territori e delle donne», dichiara <b>Elisa Visconti, Responsabile dei Programmi di ActionAid.</b></p>
      <p>Nel dettaglio, per il biennio 2015-2016, la percentuale di risorse liquidate dalle Regioni ai centri antiviolenza e alle case rifugio è di circa il 63%, pari a circa 11 milioni rispetto ai 18 previsti (ad ottobre 2018 la percentuale era al 25,9%). A distanza di tre anni dall’emanazione del decreto per la ripartizione dei fondi (25 novembre 2016), solo quattro Regioni (Emilia-Romagna, Friuli-Venezia Giulia, Lazio e Valle d’Aosta) hanno liquidato totalmente le risorse.</p>
      <p>Per quanto riguarda il 2017, le Regioni hanno liquidato ad oggi solo il 34% del totale delle risorse, ovvero circa 4 milioni a fronte dei 12,7 stanziati. Anche in questo caso, le lentezze sono evidenti: il decreto della Presidenza è stato emanato il 1° dicembre 2017, pubblicato in Gazzetta Ufficiale sette mesi dopo, mentre le risorse sono state trasferite dal Dipartimento Pari Opportunità alle Regioni solo tra ottobre e dicembre 2018. Nonostante il grave ritardo con cui i fondi sono giunti nelle casse regionali, alcune Regioni sono riuscite in tempi brevi a programmare, assegnare e liquidare il primo acconto a enti locali e del privato sociale. È il caso di Liguria, Marche, Molise e Umbria.</p>
      <figure>
        <img src="http://i.cdn-vita.it/blobs/full/e/3/f/f/e3ff59be-5af5-420d-a6da-529b95c54da4.jpg?_637098472896430907"/>
      </figure>
      <p><b>Il quadro non migliora nel caso dei fondi 2018</b>: dei 20 milioni di euro stanziati al momento ne risultano effettivamente erogati solo 77 mila euro, ovvero lo 0,39% del totale (di fatto soltanto la Regione Molise ha liquidato una quota dei fondi assegnategli). I ritardi si intrecciano a ogni livello: il decreto di ripartizione è stato emanato a novembre del 2018, e l’effettivo trasferimento delle risorse alle Regioni è avvenuto a partire da luglio del 2019. Situazione che sembra destinata a ripetersi anche per il 2019: a due mesi dalla fine dell’anno, il decreto per la ripartizione dei fondi non risulta ancora emanato.</p>
      <p>Se da un lato, ritardi e burocrazia impediscono che le risorse arrivino nei tempi previsti e rischiano di far chiudere in alcuni territori le strutture di supporto ed accoglienza, la situazione non è migliore per quel che riguarda l’accessibilità di atti pubblici e informazioni. Secondo un indice elaborato da ActionAid proprio per valutare il livello di trasparenza degli atti regionali di programmazione e liquidazione dei fondi (con un valore da 0 a 29), che prende in esame l’annualità 2017, il punteggio medio delle Regioni, pur registrando un lieve miglioramento rispetto al rapporto dello scorso anno, si ferma a 15.3 punti. La Regione Marche, con 27 punti su 29, risulta la Regione con il più alto livello di trasparenza, seguita da Veneto con 25 e Umbria con 23. Sicilia e Molise hanno migliorato il loro grado di trasparenza rispetto al 2018, passando rispettivamente da 10 a 12 e da 8 a 16 punti, così come la Basilicata passata da 0 a 7 punti. Passi indietro invece per la Campania e la Valle d’Aosta a causa dell’irreperibilità degli atti. Nessuna Regione ha ottenuto comunque il punteggio massimo, che equivale ad un accesso completo alle informazioni sull’utilizzo dei fondi.</p>
      <p><b>Il monitoraggio di ActionAid ha previsto quest’anno anche due focus territoriali su Lazio e Lombardia per ricostruire anche il sistema locale di gestione delle risorse. </b>A fronte di sistemi di governance e di gestione delle risorse differenti, il report ha messo in evidenza problematiche comuni: innanzitutto, la non rispondenza tra la programmazione regionale dei fondi e i bisogni dei territori; in secondo luogo, l’inefficace sistema di erogazione dei fondi che prevede la liquidazione delle risorse statali ai centri antiviolenza e alle case rifugio solo dietro presentazione della rendicontazione delle spese sostenute.</p>
      <p>Di fronte al quadro complessivo emerso dal rapporto, ActionAid ritiene fondamentale che tutte le amministrazioni pubbliche coinvolte nella gestione dei fondi antiviolenza si impegnino a programmare, assegnare e liquidare tempestivamente i fondi agli enti beneficiari.</p>
      <p>Tra le raccomandazioni più puntuali, al Dipartimento per le Pari Opportunità, ActionAid chiede di emanare rapidamente il decreto di ripartizione dei fondi 2019; di modificare la legge 119 preferendo non più una ripartizione annuale delle risorse ma pluriennale, per garantire continuità di intervento sui territori e alleggerire i procedimenti amministrativi; di effettuare un’analisi periodica approfondita dei bisogni territoriali e dei costi sostenuti dai centri antiviolenza e dalle case rifugio per consentire una migliore programmazione.</p>
      <p>Alle Regioni ActionAid raccomanda di accelerare l’erogazione dei fondi delle precedenti annualità; di istituire sedi di confronto e consultazione tra gli attori coinvolti nella rete di assistenza e protezione locale per basare la programmazione delle risorse sui bisogni reali dei territori; di assicurare che la pianificazione degli interventi e tutte le procedure amministrative mettano al centro le donne e i loro bisogni, tutelando i loro diritti, la loro sicurezza e privacy.</p>
      <p>Agli enti locali ActionAid chiede di garantire un sistema di erogazione dei fondi puntuale che preveda il pagamento anticipato di una parte o del totale delle spese sostenute dai centri per garantire la sostenibilità degli enti gestori e, di conseguenza, una maggiore tutela delle donne assistite e delle stesse operatrici.</p>
      <hr/>
      <p>
        <a href="https://www.actionaid.it/wp/../app/uploads/2019/11/Monitoraggio_fondi_antiviolenza_2019.pdf">Qui il link al Rapporto</a>
      </p>
      <related>
        <h4>Contenuti correlati</h4>
        <a href="http://www.vita.it/it/article/2019/07/03/donne-il-silenzio-del-governo-sulle-politiche-di-contrasto-alla-violen/152102/"/>
        <a href="http://www.vita.it/it/article/2019/03/25/da-incrementare-il-fondo-per-orfani-di-femminicidio/151038/"/>
        <a href="http://www.vita.it/it/article/2019/02/07/we-world-sul-caso-rocca-non-possiamo-lasciare-inascoltate-le-vittime/150615/"/>
        <a href="http://www.vita.it/it/article/2018/12/06/niente-soldi-per-gli-orfani-dei-femminicidi-appello-a-spadafora/150039/"/>
      </related>
    </article>
  </body>
</html>