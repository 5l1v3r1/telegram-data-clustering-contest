<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919094/%D8%B1%D9%88%D8%AD%D8%A7%D9%86%DB%8C%D9%88%D9%86-%D8%B5%D8%A7%D8%AD%D8%A8%D8%A7%D9%86-%D8%A7%D8%B5%D9%84%DB%8C-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T11:06:20+00:00"/>
    <meta property="og:title" content="روحانیون صاحبان اصلی دستگاه قضایی هستند"/>
    <meta property="og:description" content="ایسنا/کردستان رئیس کل دادگستری استان کردستان گفت: نقش روحانیون در ارتقای اقامه نماز و گسترش فرهنگ اخلاق بین قضات و کارکنان بی بدیل است."/>
  </head>
  <body>
    <article>
      <h6 class="kicker">رئیس کل دادگستری استان کردستان:</h6>
      <h1>روحانیون صاحبان اصلی دستگاه قضایی هستند</h1>
      <address>
        <time datetime="2019-11-20T11:06:20+00:00">20 Nov 2019, 11:06</time>
      </address>
      <p>ایسنا/کردستان رئیس کل دادگستری استان کردستان گفت: نقش روحانیون در ارتقای اقامه نماز و گسترش فرهنگ اخلاق بین قضات و کارکنان بی بدیل است.</p>
      <p>محمدرضا مترقب امروز چهارشنبه(۲۹ آبان ماه) در دومین همایش قضات روحانی دستگاه قضایی استان در سنندج با اشاره به نقش بی بدیل روحانیون در دستگاه قضایی اظهار کرد: روحانیون صاحبان اصلی دستگاه قضا هستند و استفاده از جایگاه روحانیت در مسائل قضایی سبب گره گشایی از مشکلات مردم می شود.</p>
      <p>وی با اشاره به اهمیت والای منصب قضاوت در دین مبین اسلام و قرآن کریم، افزود: در نظام اسلامی قاضی در اوج جایگاه اخلاقی قرار دارد و متصل به جایگاه ولایت است و رفتار و گفتار وی تاثیرات بسیار عمیقی در بین جامعه و مردم دارد.</p>
      <p>رئیس کل دادگستری استان کردستان بیان کرد: استفاده از ظرفیت روحانیون، منابر و مجالس وعظ را از دیگر راهبردهای مؤثر در کاهش ورودی پرونده‌ها به دستگاه قضایی دانست و ابراز کرد: تبیین و تشریح جرایم و اختلافاتی که منجر به تشکیل پرونده می شود برای اهالی وعظ، خطابه و سخنرانان جهت طرح این مسائل برای مردم و توجیه آحاد جامعه نسبت به مسائل قانونی از دیگر اقدامات فرهنگی دادگستری کردستان  می باشد.<br/>وی عنوان کرد: جامعه روحانیت در بسیاری از مسائل کشور به ویژه در بحث هدایت جامعه نقش بسزایی دارد و نباید از این نقش خود در ترویج فرهنگ اسلامی که برگرفته از قرآن کریم و سیره اهل بیت (ع) است، غافل شوند همه توان و تلاش خود را برای ترویج و تبلیغ مسائل دینی به کار گیرند.</p>
      <p>وی تاکید کرد: روحانیون در دادگستری نقش پررنگی در ترویج فرهنگ امر به معروف و نهی از منکر دارند و می توانند با اصلاح ذات البین در کاهش ورودی پرونده ها تاثیرگذار باشند.</p>
      <p>مترقب خاطرنشان کرد: از اصول اخلاقی مورد توجه ریاست معزز قوه قضاییه مسئله تکریم ارباب رجوع می باشد که خوشبختانه در دادگستری استان کردستان به این مهم توجه زیادی می شود و امیدواریم قضات روحانی به این مهم توجه بیشتری داشته باشند و با تاثیرگذاری بر کارکنان اداری به مردم و مراجعین دادگستری احترام بیشتری گذاشته شود.</p>
      <p>همچنین در این همایش قضات روحانی دستگاه قضایی استان کردستان به بیان نقطه نظرات خود در خصوص مسائل مختلف پرداختند.</p>
      <p>انتهای پیام</p>
    </article>
  </body>
</html>