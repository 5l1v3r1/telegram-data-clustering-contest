<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Svitavy-Na-Rosnicku-se-vrati-ryby-604015"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T11:11:00+00:00"/>
    <meta property="og:title" content="Svitavy: Na Rosničku se vrátí ryby"/>
    <meta property="og:description" content="V jarních měsících letošního roku byly zahájeny práce k ozdravnému procesu na zlepšení kvality vody v rybníku Rosnička."/>
  </head>
  <body>
    <article>
      <h1>Svitavy: Na Rosničku se vrátí ryby</h1>
      <address>
        <time datetime="2019-11-20T11:11:00+00:00">20 Nov 2019, 11:11</time>
      </address>
      <p>
        <b>V jarních měsících letošního roku byly zahájeny práce k ozdravnému procesu na zlepšení kvality vody v rybníku Rosnička.</b>
      </p>
      <p>Základním principem celého komplexu opatření je maximální snaha využít přírodních procesů za maximálního využití mokřadních a vodních rostlin. Součástí tohoto procesu je i úprava rybí obsádky na rybníku Rosnička.</p>
      <p>V průběhu letošního roku byla postupně realizována výsadba vodních rostlin, instalace plovoucích ostrůvků, opakovaná aplikace probiotických bakterií a došlo ke zbudování provzdušňovacího zařízení. Kromě těchto opatření bylo opakovaně jednáno o způsobu zarybnění a výkonu rybářského práva se zástupci místní organizace Českého rybářského svazu, která má rybník v nájmu.</p>
      <p>S Českým rybářským svazem bylo v podzimních měsících dohodnuto následující zarybnění: kapr (jak tržní, tak z výlovu retenční nádrže), štika, candát, sumec, pstruh duhový, okoun a úhoří monté. O způsobu zarybnění v dalším období bude rozhodnuto po vyhodnocení kvality vody v rybníku před koupací sezónou příštího roku.</p>
      <p>Zároveň byly s Českým rybářským svazem dohodnuty změny rybářského řádu pro rybník Rosnička za účelem minimalizace negativních účinků rybolovu na kvalitu vody v rybníku, které jsou shrnuty v následujícím přehledu:</p>
      <p>- možnost uživatele revíru dle klimatických podmínek (např. vysoké teploty, sucho, zaklesnutí hladiny apod.) omezit nebo zcela zakázat vnadění mimo udici<br/>- zákaz vnadění za pomocí tzv. rakety, zakrmovacího košíčku nebo lopatky - vnadění bude povoleno pouze rukou, prakem nebo tzv. kobrou<br/>- zákaz vnadění nevařeným partiklem (řepka, kukuřice, obilí), zákaz použití znehodnoceného krmiva (např. plesnivé, zkvašené apod.)<br/>- rozdělení rybníka na zóny, kde bude umožněn rybolov, a kde bude zakázán (pláž, vegetační pásma vodních a mokřadních rostlin).</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Svitavy-Centralni-kriz-na-hrbitove-je-kompletni-602087"/>
        <a href="https://www.parlamentnilisty.cz/politika/obce-volicum/Svitavy-testuji-novy-zametaci-vuz-594503"/>
        <a href="https://www.parlamentnilisty.cz/politika/obce-volicum/Svitavy-Pamatnik-vcelich-matek-v-novem-kabatu-592743"/>
        <a href="https://www.parlamentnilisty.cz/politika/obce-volicum/Svitavy-oteviraji-toalety-pro-pacienty-s-idiopatickymi-strevnimi-zanety-592267"/>
      </related>
    </article>
  </body>
</html>