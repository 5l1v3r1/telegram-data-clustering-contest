<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821929-u-partii-sluga-narodu-oficijno-ne-pracue-zodna-ludina-kvu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T11:51:00+00:00"/>
    <meta property="og:title" content="У партії “Слуга народу” офіційно не працює жодна людина — КВУ"/>
    <meta property="og:description" content="У політичній партії “Слуга народу” офіційно не працевлаштовано жодної особи."/>
  </head>
  <body>
    <article>
      <h1>У партії “Слуга народу” офіційно не працює жодна людина — КВУ</h1>
      <h2>У політичній партії “Слуга народу” офіційно не працевлаштовано жодної особи.</h2>
      <address>
        <time datetime="2019-11-20T11:51:00+00:00">20 Nov 2019, 11:51</time>
      </address>
      <p>Про це повідомляє <a href="https://www.facebook.com/cvu.ngo/posts/3208539115854489?__xts__%5B0%5D=68.ARCZwSs56oWwdMB8pCPI86nX9WN8qCIBxJVYG5TckMKGC83H2QyxA9N9Y05AvmAn2LFfeZbkxyCSs9WCxFsazAlblFaqQMZ5MHbmO57GRbofnSehX0c90oiZpa3QZhAcj07q9HBx3ONwksQNkrLuXORFttM10BzpP9lKWKMghhRP5FOOSCcHFiaDKlVLaTT5AVuWmyqtBKG3WlOeeSG-X_lL93OyfaWi2B3PDc7vtHBdNicmWJZ6jEwmzQGAEaKJ-svvpEtL8QJ8o7K_m5WSxBqNKbEQ9pPbVYiZE74GbUvpKFpXzV-h3RHU5CEB0d5DCSPwqQawr8EUOgFzttFu-g&amp;__tn__=-R">К</a><a href="https://www.facebook.com/cvu.ngo/posts/3208539115854489?__xts__%5B0%5D=68.ARCZwSs56oWwdMB8pCPI86nX9WN8qCIBxJVYG5TckMKGC83H2QyxA9N9Y05AvmAn2LFfeZbkxyCSs9WCxFsazAlblFaqQMZ5MHbmO57GRbofnSehX0c90oiZpa3QZhAcj07q9HBx3ONwksQNkrLuXORFttM10BzpP9lKWKMghhRP5FOOSCcHFiaDKlVLaTT5AVuWmyqtBKG3WlOeeSG-X_lL93OyfaWi2B3PDc7vtHBdNicmWJZ6jEwmzQGAEaKJ-svvpEtL8QJ8o7K_m5WSxBqNKbEQ9pPbVYiZE74GbUvpKFpXzV-h3RHU5CEB0d5DCSPwqQawr8EUOgFzttFu-g&amp;__tn__=-R">омітет виборців України</a>, посилаючись на звіт партії за ІІІ квартал 2019 року, що включає період із липня до вересня.</p>
      <p>“Відповідно до звіту «Слуги народу» про майно, доходи, витрати і зобов'язання фінансового характеру, в політичній партії офіційно не працює жодної особи. Так, у графі «працівники складу апарату партії» вказано цифру 0. Для порівняння: у ВО «Батьківщина» офіційно працює 73 особи, в «Європейській солідарності» – 46 осіб, в «Голосі» – 3, Радикальній партії Олега Ляшка – 20, «Самопомочі» – 264, «Українській стратегії Гройсмана» – 3”, – йдеться у повідомленні.</p>
      <p>У КВУ звертають увагу й на те, що «Слуга народу» не витрачала офіційно коштів на заробітну плату.</p>
      <p>“Всього за період липня-вересня партія витратила 240 млн грн, із них 0 грн – на заробітну плату”, – йдеться в публікації.</p>
      <p>Окрім того, за даними КВУ, у <a href="https://www.ukrinform.ua/tag-sluga-narodu">«Слуги народу»</a> не зареєстровано жодного місцевого осередку зі статусом юридичної особи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821706-razumkov-ne-bacit-peredumov-dla-pozacergovih-viboriv-radi.html">Разумков не бачить передумов для позачергових виборів Ради</a>
      </blockquote>
      <p>«Складно уявити парламентську політичну партію, в якій би працювали особи виключно на волонтерських засадах. Зокрема, партію, в якої немає оплачуваного на постійній основі бухгалтера, охорони, секретаря, працівників прес-служби та оргвідділу. Багаторічна практика вказує, що такі партії можуть здійснювати тіньову оплату праці – «в конвертах»», – заявив голова КВУ Олексій Кошель.</p>
      <p>За його словами, схожа ситуація і з місцевими осередками партій, які не мають статусу юридичних осіб. Загалом, Закон “Про політичні партії в Україні” дозволяє існування місцевих організацій без такого статусу. Проте, на думку експертів КВУ, це свідчить про централізований характер управління та може бути спробою тінізації партійного життя.</p>
      <p>“Зокрема, такі місцеві організації не здатні проводити повноцінну фінансову та господарську діяльність через відсутність рахунків у банках. Однак це також полегшує життя партіям, які не зобов’язати звітувати про діяльність осередків без статусу юросіб перед НАЗК”, – пояснює Кошель.</p>
      <p>Відповідно до даних Реєстру політичних партій, «Слугу народу» було офіційно зареєстровано 31 березня 2016 року.</p>
    </article>
  </body>
</html>