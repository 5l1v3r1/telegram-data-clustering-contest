<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27074/stoeckl-horngacher-i-jiroutek-dokonali-wyboru---sklady-norwegow-niemcow-i-czechow-na-ps-w-wisle/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-20T11:49:00+00:00"/>
    <meta property="og:title" content="Stoeckl, Horngacher i Jiroutek dokonali wyboru - składy Norwegów, Niemców i Czechów na PŚ w Wiśle"/>
    <meta property="og:description" content="Na dwa dni przed kwalifikacjami otwierającymi sezon Pucharu Świata 2019/20 poznaliśmy nazwiska norweskich i niemieckich skoczków, którzy pojawią się na obiekcie im. Adama Małysza. Na wiślańskiej arenie wystartuje sześciu Skandynawów i siedmiu podopiecznych byłego trenera reprezentacji Polski. Swoją drużynę ogłosili również Czesi."/>
  </head>
  <body>
    <article>
      <h1>Stoeckl, Horngacher i Jiroutek dokonali wyboru - składy Norwegów, Niemców i Czechów na PŚ w Wiśle</h1>
      <address>
        <time datetime="2019-11-20T11:49:00+00:00">20 Nov 2019, 11:49</time>
      </address>
      <p>
        <b>Na dwa dni przed kwalifikacjami otwierającymi sezon Pucharu Świata 2019/20 poznaliśmy nazwiska norweskich i niemieckich skoczków, którzy pojawią się na obiekcie im. Adama Małysza. Na wiślańskiej arenie wystartuje sześciu Skandynawów i siedmiu podopiecznych byłego trenera reprezentacji Polski. Swoją drużynę ogłosili również Czesi.</b>
      </p>
      <figure>
        <img src="https://www.skijumping.pl/content/images/news/powieksz/stoeckl_2019-09-03_15-40-48.jpg"/>
        <figcaption>Alexander Stoeckl</figcaption>
      </figure>
      <p>W szeregach Norwegów - aktualnych drużynowych mistrzów olimpijskich - największą niespodzianką jest nieobecność Halvora Egnera Graneruda. Uczestnik tegorocznych mistrzostw świata w narciarstwie klasycznym pozostanie w domu, gdzie będzie oczekiwał na inaugurację Pucharu Kontynentalnego w Vikersund. Jego zadaniem ma być wywalczenie dodatkowego miejsca startowego na 68. Turniej Czterech Skoczni.</p>
      <p>- Konieczność wytypowania szóstki spośród siódemki skoczków, którzy dobrze prezentowali się w poprzednim sezonie i tego lata, to swego rodzaju wyzwanie i luksus. Jednego z nich musiałem rozczarować, ale tak już jest. Padło na Halvora, który w trakcie absencji w Pucharze Świata musi utrzymać możliwie wysoką dyspozycję. Będzie trenował w domu, a następnie powalczy w Pucharze Kontynentalnym, aby powiększyć naszą kwotę startową. Zawsze istnieje jednak możliwość dokonania zmiany w drużynie, gdyby jeden z jej członków nie był w dobrej formie - zapewnia Stoeckl na łamach fis-ski.com.</p>
      <p>Wobec tego szansę pokazania się na polskiej ziemi otrzymają pozostali członkowie norweskiej kadry A na sezon 2019/20. Mowa o dotychczasowych liderach zespołu - Robercie Johanssonie, Johannie Andre Forfangu i Danielu Andre Tande, a także nowych twarzach w ekipie Stoeckla - Mariusie Lindviku, Robinie Pedersenie oraz Thomasie Aasenie Markengu, czyli tegorocznym mistrzu świata juniorów.</p>
      <p>
        <u>
          <b>Skład Norwegii na PŚ w Wiśle (HS134):</b>
        </u>
      </p>
      <p>- Robert Johansson (6. miejsce w PŚ 2018/19);</p>
      <p>- Johann Andre Forfang (8. miejsce w PŚ 2018/19);</p>
      <p>- Daniel Andre Tande (35. miejsce w PŚ 2018/19);</p>
      <p>- Robin Pedersen (41. miejsce w PŚ 2018/19);</p>
      <p>- Marius Lindvik (44. miejsce w PŚ 2018/19);</p>
      <p>- Thomas Aasen Markeng (67. miejsce w PŚ 2018/19).</p>
      <p>Na ostatniej prostej przed rozpoczęciem zmagań na śniegu wyboru dokonał też trener Stefan Horngacher, dla którego będzie to debiut w roli szkoleniowca niemieckiej kadry A w zawodach z cyklu Pucharu Świata. Głównymi postaciami jego grupy będą mistrz i wicemistrz świata z dużej skoczni - Markus Eisenbichler oraz Karl Geiger. Mocnymi punktami, jak zazwyczaj, powinno być Stephan Leyhe i Richard Freitag, a o niespodziankę pokuszą się Constantin Schmid, Moritz Baer i Pius Paschke. Ostatni z tego grona wywalczył sobie miejsce poprzez udane starty w Letnim Pucharze Kontynentalnym.</p>
      <p>
        <u>
          <b>Skład Niemiec na PŚ w Wiśle (HS134):</b>
        </u>
      </p>
      <p>- Markus Eisenbichler (7. miejsce w PŚ 2018/19);</p>
      <p>- Karl Geiger (10. miejsce w PŚ 2018/19);</p>
      <p>- Stephan Leyhe (11. miejsce w PŚ 2018/19);</p>
      <p>- Richard Freitag (21. miejsce w PŚ 2018/19);</p>
      <p>- Constantin Schmid (38. miejsce w PŚ 2018/19);</p>
      <p>- Pius Paschke (59. miejsce w PŚ 2018/19);</p>
      <p>- Moritz Baer (73. miejsce w PŚ 2018/19).</p>
      <p>Skład reprezentacji na zawody Pucharu Świata w Wiśle ogłosili również Czesi. Trener David Jiroutek zdecydował, iż na Skoczni im. Adama Małysza zaprezentują się Roman Koudelka, Viktor Polasek, Vojtech Stursa oraz Filip Sakala.</p>
      <p>Weekend ze skokami w Beskidzie Śląskim rozpocznie się w piątek, od oficjalnego treningu i kwalifikacji do niedzielnego konkursu indywidualnego. Na sobotę zaplanowano rywalizację drużynową, która otworzy 41. sezon Pucharu Świata.</p>
      <p>
        <b>
          <u>Skład Czech na PŚ w Wiśle (HS134):</u>
        </b>
      </p>
      <p>- Roman Koudelka (14. miejsce w PŚ 2018/19);</p>
      <p>- Viktor Polasek (42. miejsce w PŚ 2018/19);</p>
      <p>- Filip Sakala;</p>
      <p>- Vojtech Stursa.</p>
      <p>
        <u>
          <b>Program PŚ w Wiśle (HS134):</b>
        </u>
      </p>
      <p><b>Piątek, 22.11.2019</b><br/>12:00 - Odprawa techniczna<br/>16:30 - Oficjalny trening<br/>18:00 - Kwalifikacje</p>
      <p><b>Sobota, 23.11.2019</b><br/>15:00 - Seria próbna<br/>16:00 - Pierwsza seria konkursu drużynowego</p>
      <p><b>Niedziela, 24.11.2019</b><br/>10:30 - Seria próbna<br/>11:30 - Pierwsza seria konkursu indywidualnego</p>
      <hr/>
      <p>Dominik Formela, źródło: fis-ski.com + DSV</p>
    </article>
  </body>
</html>