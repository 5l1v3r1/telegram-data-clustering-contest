<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111512"/>
    <meta property="og:site_name" content="MGR Online"/>
    <meta property="article:published_time" content="2019-11-20T11:29:00+00:00"/>
    <meta property="og:title" content="12 ซีซันใกล้สิ้นสุด!! สถิติ &quot;เฮียมู&quot; คุมเต็มฤดูกาล วืดแชมป์แค่หนเดียว"/>
    <meta property="og:description" content="แดเนียล เลวี ประธาน ท็อตแนม ฮ็อตสเปอร์ สั่งปลด เมาริซิโอ โปเชตติโน กุนซือชาวอาร์เจนไตน์ แล้วเลือก โชเซ มูรินโญ ทำหน้าที่แทน ด้วยเหตุผลสำคัญ คือ ตามล่าแชมป์แรกของสโมสร นับตั้งแต่ฤดูกาล 2007-08โปเชตติโน วัย 47 ปี ปลุกปั้น ไก่เดือ"/>
  </head>
  <body>
    <article>
      <h1>12 ซีซันใกล้สิ้นสุด!! สถิติ "เฮียมู" คุมเต็มฤดูกาล วืดแชมป์แค่หนเดียว</h1>
      <address><time datetime="2019-11-20T11:29:00+00:00">20 Nov 2019, 11:29</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011537401.JPEG"/>
        <figcaption>สถิติ มูรินโญ คุมทีมเฉพาะซีซันแรก</figcaption>
      </figure>
      <p>แดเนียล เลวี ประธาน ท็อตแนม ฮ็อตสเปอร์ สั่งปลด เมาริซิโอ โปเชตติโน กุนซือชาวอาร์เจนไตน์ แล้วเลือก โชเซ มูรินโญ ทำหน้าที่แทน ด้วยเหตุผลสำคัญ คือ ตามล่าแชมป์แรกของสโมสร นับตั้งแต่ฤดูกาล 2007-08<br/><br/>โปเชตติโน วัย 47 ปี ปลุกปั้น "ไก่เดือยทอง" จากทีมกลางตาราง ทะลุถึงรอบชิงชนะเลิศ ยูฟา แชมเปียนส์ ลีก ด้วยเวลาเพียง 5 ปี (2014-2019) ภายใต้งบประมาณจำกัด ก่อนถูกขับพ้นตำแหน่งเพียง 5 เดือน หลังปราชัยแก่ ลิเวอร์พูล 0-2 ที่กรุงมาดริด <br/><br/>เทรนเนอร์ชาวโปรตุกีส ถูกดึงตัวสู่ถิ่น ท็อตแนม ฮ็อตสเปอร์ สเตเดียม ด้วยสัญญา 3 ปีครึ่ง เมื่อวันพุธที่ 20 พฤศจิกายนที่ผ่านมา หลัง เลวี หมดความอดทนกับการรอคอยความสำเร็จมายาวนาน <br/><br/>ท็อตแนมฯ ฉลองแชมป์ครั้งสุดท้าย รายการ ลีก คัพ เมื่อปี 2008 ทว่า มูรินโญ วัย 56 ปี กวาดถ้วยรางวัล 13 ใบ นับจากวันนั้น<br/><br/>ตามสถิติ เจ้าของสมญา "เดอะ สเปเชียล วัน" มักชูโทรฟีแชมป์ทุกสโมสร หากคุมทีมแบบเต็มตัว 1 ซีซัน ตั้งแต่เริ่มต้นอาชีพกับ เอฟซี ปอร์โต เดือนมกราคม 2002 และคว้าแชมป์ ยูฟา ยูโรปา ลีก (ยูฟา คัพ เดิม) ฤดูกาล 2002-03 ตามด้วย แชมเปียนส์ ลีก ฤดูกาล 2003-04 <br/><br/>ต่อมา มูรินโญ พิสูจน์ฝีมือกับยักษ์ใหญ่อย่าง เชลซี คว้าแชมป์ พรีเมียร์ ลีก กับ ลีก คัพ ฤดูกาล 2004-05 , อินเตอร์ มิลาน คว้าแชมป์ กัลโช เซเรีย อา ฤดูกาล 2008-09 และ รีล มาดริด คว้าแชมป์ โกปา เดล เรย์ ฤดูกาล 2010-11 <br/><br/>อย่างไรก็ตาม สถิติของ มูรินโญ สิ้นสุดลง หลังรีเทิร์นสู่ สแตมฟอร์ด บริดจ์ ฤดูกาล 2012-13 พ่ายเกม ยูฟา ซูเปอร์ คัพ , ตกรอบ 5 เอฟเอ คัพ กับ ลีก คัพ และจบอันดับ 3 พรีเมียร์ ลีก ก่อนกลับสู่เส้นทางแห่งความสำเร็จ พา แมนเชสเตอร์ ยูไนเต็ด คว้าแชมป์ ยูโรปา ลีก กับ ลีก คัพ ฤดูกาล 2016-17<br/><br/>ล่าสุด มูรินโญ มีเวลานานกว่าครึ่งซีซัน เพื่อให้นักเตะ สเปอร์ส ปรับตัวตามแท็คติก ก่อนภารกิจจะเริ่มต้นอย่างจริงจัง ฤดูกาล 2020-21 เพื่อยุติ 12 ซีซันที่รอคอยของกองเชียร์</p>
      <figure>
        <img src="https://mpics.mgronline.com/pics/Images/562000011537402.JPEG"/>
        <figcaption>เปรียบเทียบผลงาน โปเชตติโน-มูรินโญ</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000111512"/>
      </related>
    </article>
  </body>
</html>