<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23502550-fragmente-osoase-doua-cranii-gasite-camp-din-olt-30-kilometri-caracal.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T11:42:00+00:00"/>
    <meta property="og:title" content="Fragmente osoase şi două cranii, găsite pe un câmp din Olt, la 30 de kilometri de Caracal"/>
    <meta property="og:description" content="Fragmente osoase şi două cranii au fost găsite pe un câmp de lângă satul Mărgheni, judeţul Olt. A fost deschis un dosar penal pentru omor calificat asupra a două sau mai multe persoane,"/>
  </head>
  <body>
    <article>
      <h1>Fragmente osoase şi două cranii, găsite pe un câmp din Olt, la 30 de kilometri de Caracal</h1>
      <address><time datetime="2019-11-20T11:42:00+00:00">20 Nov 2019, 11:42</time> by <a rel="author">G.S.</a></address>
      <p><b>Fragmente osoase şi două cranii au fost găsite pe un câmp de lângă satul Mărgheni, judeţul Olt. A fost deschis un dosar penal pentru omor calificat asupra a două sau mai multe persoane, transmite Mediafax.<br/></b><br/>Potrivit unui comunicat al Parchetului de pe lângă Tribunalul Olt, pe rolul Parchetului s-a înregistrat marți seara un dosar penal pentru omor calificat, comis asupra a două sau mai multe persoane, după ce pe un câmp de lângă satul Mărgheni, comuna Brîncoveni, judeţul Olt, în zona cunoscută sub denumirea „ Odaia lui Soreaţă”, au fost găsite mai multe fragmente osoase şi două cranii.<br/><br/>„Ca urmare a aspectelor sesizate, o echipă operativă constituită din procurorul criminalist din cadrul Parchetului de pe lângă Tribunalul Olt şi comisari de poliţie din cadrul Serviciului Investigaţii Criminale Olt, s-au deplasat la locul indicat, iar în urma cercetării locului faptei au fost găsite mai multe oase şi fragmente osoase, precum şi două cranii. În urma examinării macroscopice, medicul legist din cadrul Serviciului de Medicină Legală Olt a apreciat că acestea sunt de natură umană”, arată Parchetul de pe lângă Tribunalul Olt.<br/><br/>Persoanele care au găsit fragmentele osoase au fost audiate şi s-a dispus o expertiză antropologică de către Institutul Naţional de Medicină Legală Bucureşti.<br/><br/>„În cauză se efectuează acte de urmărire penală cu sprijinul Direcţiei de Investigaţii Criminale din cadrul I.G.P.R. Bucureşti şi Institutului de Criminalistă din cadrul I.G.P.P.R Bucureşti”, anunță aceeași sursă.<br/><br/>Satul Mărgheni e situat la 30 de kilometri de Caracal.</p>
    </article>
  </body>
</html>