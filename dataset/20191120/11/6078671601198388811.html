<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/rodzhurs-hanks-fred-1618408.html"/>
    <meta property="og:site_name" content="Cross"/>
    <meta property="article:published_time" content="2019-11-20T11:27:00+00:00"/>
    <meta property="og:title" content="Как новият филм на Том Ханкс помогна на брака му? (Видео)"/>
    <meta property="og:description" content="Актьорът си е откраднал нещо от екранния си персонаж"/>
  </head>
  <body>
    <article>
      <h1>Как новият филм на Том Ханкс помогна на брака му? (Видео)</h1>
      <address>
        <time datetime="2019-11-20T11:27:00+00:00">20 Nov 2019, 11:27</time>
      </address>
      <p>Актьорът си е откраднал нещо от екранния си персонаж</p>
      <p>/КРОСС/ Скоро по екраните ще се появи една интересна история от миналото на много вече пораснали деца в Америка.</p>
      <p>Става въпрос за добрия водещ Фред Роджърс, който се превръща в приятел на всички малки зрители пред екрана. Филмът се казва „A Beautiful Day in the Neighborhood“ и разказва за запознанството между Роджърс и журналист, който трябва да напише материал за личността му.</p>
      <p>Постепенно новинарят Том Джунод (Матю Рис) опознава не само водещия Фред Роджърс, а самия човек зад екрана. Всъщност се оказва, че няма голяма разлика между двамата и усмивката и топлото отношение от телевизията се пренася и в истинския живот.</p>
      <p>Самият Ханкс казва, че ролята е съвсем различна от всички досега.</p>
      <p>„Мисля, че г-н Фред Роджърс е първата историческа роля, която играя, която не преминава през криза в професионалния или в личния си живот“, споделя актьорът в интервю пред филмовия фестивал в Торонто през септември тази година.</p>
      <p>Изглежда обаче, че „A Beautiful Day in the Neighborhood“ е помогнал и в личен план на Ханкс. Той споделя, че е „откраднал“ един от подходите, измислени от г-н Роджърс. Става въпрос за използването на рими, с които децата ще могат по-лесно да изразят точно какво чувстват в дадена ситуация.</p>
      <p>Разбира се, Ханкс и съпругата му Рита Уилсън не си говорят в рими, но актьорът признава, че след опознаването на личността на Фред Роджърс, е разбрал колко важно е изразяването на емоциите. </p>
      <p>„Когато със съпругата ми влезем в спор, което не се случва често, аз се опитвам да наложа мнението си. Но след снимките на филма, започнах да предлагам диалога като решение на всичките ни проблеми“, казва актьорът пред ET. </p>
      <figure>
        <img src="http://www.cross.bg/../../../photo_new_gallery/2019/11/20/79f00cab5562c347ef9fa02854aa9820.jpg"/>
      </figure>
      <p>Том Ханкс и Рита Уилсън са женени от 31 години и са една от двойките в Холивуд, която с времето доказва, че любовта побеждава всичко. Двамата имат две деца, родени през 1990-а и 1995 година. Той признава, че двамата прекарват свободното си време в готвене.</p>
      <p>„Правим супа заедно. Когато имаме свободен следобед и нищо не се случва, решаваме да готвим нещо. Отнема около 2-3 часа“, казва той. Много от хората веднага приеха избора Том Ханкс да влезе в ролята на Фред Роджърс, защото смятат, че актьорът е същият добряга като водещия.</p>
      <p>Въпреки че не се съгласява много с общественото мнение, актьорът признава, че споделя една обща черта с Роджърс. „Не позволявам на никого да се възползва от добротата ми и смятам, че Фред се е държал по същия начин“. </p>
      <p>„A Beautiful Day in The Neighborhood“ излиза по кината на 22 ноември. </p>
      <figure>
        <iframe src="https://www.youtube.com/embed/-VLEPhfEN2M" width="640" height="360" data-service="Youtube" scrolling="no"/>
      </figure>
      <p>&amp;feature=emb_logo</p>
    </article>
  </body>
</html>