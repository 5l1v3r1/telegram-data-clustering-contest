<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232519/"/>
    <meta property="og:site_name" content="Українська правда"/>
    <meta property="article:published_time" content="2019-11-20T11:57:18+00:00"/>
    <meta property="og:title" content="Рада при Зеленському закликала Портнова не прикриватися посвідченням журналіста"/>
    <meta property="og:description" content="Рада з питань захисту свободи слова і прав журналістів при президентові засудила тиск ексзаступника голови Адміністрації президента Януковича Андрія Портнова на програму розслідувань “Схеми” та закликала його не використовувати журналістське посвідчення."/>
  </head>
  <body>
    <article>
      <h1>Рада при Зеленському закликала Портнова не прикриватися посвідченням журналіста</h1>
      <address>
        <time datetime="2019-11-20T11:57:18+00:00">20 Nov 2019, 11:57</time>
      </address>
      <p>Рада з питань захисту свободи слова і прав журналістів при президентові засудила тиск ексзаступника голови Адміністрації президента Януковича Андрія Портнова на програму розслідувань "Схеми" та закликала його не використовувати журналістське посвідчення.</p>
      <p><b>Джерело:</b> "<a href="https://detector.media/community/article/172566/2019-11-20-rada-z-pitan-svobodi-slova-zasudila-tisk-na-skhemi-ta-zaklikala-portnova-ne-vikoristovuvati-zhurnalistske-posvidchennya/">Детектор медіа</a>", коментар секретаря ради Вадима Міського УП, телеграм-канал Портнова</p>
      <p><b>Текст заяви:</b> "Рада з питань захисту свободи слова і прав журналістів при президентові висловлює свою підтримку колегам з програми журналістських розслідувань "Схеми" (Радіо Свобода/Радіо Вільна Європа), засуджує розголошення персональних даних співробітників програми "Схеми", а також тиск і погрози на їхню адресу з боку колишнього народного депутата і ексзаступника Глави Адміністрації Президента Андрія Портнова".</p>
      <p><b>Деталі:</b> Члени ради наголосили, що оприлюднення персональних даних співробітників медіа ставить під загрозу їхнє життя і здоров’я, а погрози і тиск мають очевидні ознаки перешкоджання законній професійній діяльності журналістів.</p>
      <p>Рада також закликала Портнова не використовувати журналістське посвідчення та не наполягати на захисті його журналістських прав, бо він "насамперед є політиком та фаховим юристом".</p>
      <p>За словами секретаря ради Вадима Міського, ініціаторами даної заяви були Сергій Томіленко і Наталя Гуменюк. Її розглянули в електронному режимі 20 листопада. Підтримали заяву 9 з 15 членів ради.</p>
      <p>Він уточнив, що не підтримали рішення "представники каналів ZIK (Наталя Влащенко, утрималась) і 112 (Людмила Писанко, не голосувала), які у раді є, і декілька людей, які наразі закордоном і не брали участі у голосуванні".</p>
      <p>Зокрема, не брали участі у голосуванні Тетяна Лебедєва і Тарас Шевченко.</p>
      <p>За словами Міського, сподівання, що Портнов дослухається до цієї заяви, у ради немає, але це рішення мало на меті показати, що рада розцінює Портнова як не журналіста і засуджує його тиск.</p>
      <p>Він також розповів, що на минулому очному засіданні рада заслухала представників МВС і Нацполіції, які повідомили, що наразі у діях журналістів "Схем" не вбачають незаконного стеження за Портновим, бо це відбувалася у публічних місцях.  </p>
      <p>Сам Портнов у телеграмі написав, що "взяв заяву до уваги", але разом з тим сказав, що і надалі публікуватиме персональні дані журналістів і їхніх рідних, якщо помітить їх у радіусі 10 км.</p>
      <figure>
        <embed-post data-src="https://t.me/PortnovUA/1428" data-service="Telegram"/>
      </figure>
      <p>
        <b>Передісторія: </b>
      </p>
      <ul>
        <li>6 листопада президент Володимир Зеленський <a href="https://www.pravda.com.ua/news/2019/11/6/7231142/">утворив раду </a>з питань свободи слова та захисту журналістів як консультативно-дорадчий орган при президентові.</li>
        <li>Колишній голова Адміністрації президента часів Віктора Януковича, юрист Андрій Портнов писав у Telegram, що упіймав журналістів "Радіо Свобода" на стеженні за ним.</li>
        <li>Він <a href="https://www.pravda.com.ua/news/2019/11/7/7231236/">опублікував дані </a>про автомобілі журналістів, звинувачуючи їх у незаконному зборі інформації.</li>
        <li>Після заяв про тиск і перешкоджання журналістській діяльності сам Портнов назвав себе журналістом каналу "112 Україна" і пригрозив журналістам "Радіо Свобода" відповідальністю за перешкоджання його "законній професійній діяльності".</li>
        <li>Поліція розпочала кримінальне провадження за фактом погроз журналістам <a href="https://www.pravda.com.ua/news/2019/11/7/7231236/">"Радіо Свобода"</a> з боку Портнова.</li>
        <li>Після цього Нацполіція отримала заяву адвоката Андрія <a href="https://www.pravda.com.ua/news/2019/11/7/7231303/">Портнова </a>і розпочала кримінальне провадження щодо перешкоджання діяльності журналістів та порушення недоторканності приватного життя.</li>
        <li>Крім того провадження щодо <a href="https://www.pravda.com.ua/news/2019/11/18/7232272/">погроз від Портнова прокурорам</a> Генпрокуратури розслідує Служба безпеки.</li>
        <li>14 листопада в Офісі президента відбулося перше засідання Ради з питань свободи слова та захисту журналістів, де заслухали поліцію і МВС стосовно справ <a href="https://www.pravda.com.ua/news/2019/11/14/7231988/">за заявами журналістів</a> видання "Радіо Свобода" й ексзаступника голови Адміністрації президента Андрія Портнов.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/columns/2019/11/19/7232406/"/>
        <a href="https://www.eurointegration.com.ua/news/2019/11/19/7103190/"/>
        <a href="https://www.pravda.com.ua/news/2019/11/14/7231988/"/>
      </related>
    </article>
  </body>
</html>