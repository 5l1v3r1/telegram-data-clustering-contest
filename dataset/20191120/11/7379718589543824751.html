<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/20/francia-le-babysitter-in-sciopero-costrette-a-diffondere-i-nostri-dati-per-lavorare"/>
    <meta property="og:site_name" content="euronews"/>
    <meta property="article:published_time" content="2019-11-20T11:47:12+00:00"/>
    <meta property="og:title" content="Francia, le babysitter in sciopero: &quot;Costrette a diffondere i nostri dati per lavorare&quot;"/>
    <meta property="og:description" content="Dopo lo sciopero degli studenti e dei lavoratori, in Francia scendono in piazza anche gli assistenti all'infanzia."/>
  </head>
  <body>
    <article>
      <h1>Francia, le babysitter in sciopero: "Costrette a diffondere i nostri dati per lavorare"</h1>
      <address><time datetime="2019-11-20T11:47:12+00:00">20 Nov 2019, 11:47</time> by <a rel="author">Sandrine Amiel</a></address>
      <p>Dopo lo sciopero degli <a href="https://it.euronews.com/2019/11/14/francia-studente-si-e-dato-fuoco-precarieta-studentesca">studenti</a> e degli <a href="https://it.euronews.com/2019/11/14/la-collera-del-personale-sanitario-in-francia-macron-reagisce-ospedali">operatori sanitari</a>, anche le babysitter francesi sono scese in piazza per protestare contro una riforma del governo che denunciano essere "<b>coercitiva</b>".</p>
      <p>La riforma della discordia è un articolo della legge sul finanziamento per la "sicurezza sociale" del 2020, che mira a migliorare l'accesso dei genitori agli spazi di assistenza all'infanzia. In base alla legge, le baby-sitter <b>dovranno ora obbligatoriamente registrarsi</b><a href="https://monenfant.fr/">su un sito web gestito dal Fondo per gli assegni familiari</a>, specificando tra l'altro quanti bambini possono ospitare, la loro disponibilità sempre aggiornata e le loro tariffe.</p>
      <p>"Con il pretesto di facilitare i contatti con i genitori e i datori di lavoro, il governo ha scelto di adottare un metodo coercitivo e di controllo sui lavoratori", hanno affermato i sindacati motivando lo sciopero.</p>
      <p>Le babysitter <b>sono riluttanti a pubblicare i loro dati completi</b>, con informazioni sensibili come il loro indirizzo su un portale accessibile a tutti; ma il timore più grande, come spiegato a <i>Euronews</i> da Stephane Fustec, portavoce del sindacato CGT - tra le organizzazioni che hanno indetto lo sciopero - è che la diffusione dei dati aumenti la concorrenza e faccia diminuire i salari.</p>
      <p>Soprattutto, ha chiarito la sindacalista, lo sciopero "nasce da un grande senso di rabbia" nei confronti di "<b>logiche puramente di bilancio</b> che non dovrebbero essere applicate all'assistenza all'infanzia".</p>
      <p>La Francia, paese invidiato in tutto il mondo per il suo sistema di sostegno alla maternità, ha circa <b>318.000 assistenti</b> addetti all'infanzia, più comunemente noti come babysitter.</p>
      <p>Fustec ha dichiarato a <i>Euronews</i> che il numero esatto dei lavoratori che hanno partecipato alla protesta non è noto. In molti secondo lei non hanno scioperato per non creare disagi nelle famiglie in cui lavorano.</p>
      <p>All'inizio dell'anno, le baby-sitter <b>si erano già mobilitate contro un progetto di riforma</b> dei sussidi alla disoccupazione che le avrebbe danneggiate, una proposta poi abbandonata.</p>
      <p>"Il governo ha cercato di rassicurarci quando il Senato ha discusso il disegno di legge, ma noi rimaniamo scettici", ha chiarito Fustec.</p>
    </article>
  </body>
</html>