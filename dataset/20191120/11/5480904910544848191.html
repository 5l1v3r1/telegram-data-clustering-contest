<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-zrusil-rozsudek-v-kauze-pokus-vrazdy-bohateho-manzela-v-brne/1823183?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T11:55:00+00:00"/>
    <meta property="og:title" content="Soud zrušil rozsudek v kauze pokus vraždy bohatého manžela v Brně"/>
    <meta property="og:description" content="Olomouc - Olomoucký vrchní soud zrušil rozsudek brněnského krajského soudu, který poslal na 16 let dvojici milenců za pokus o vraždu manžela v brněnském lomu Hády. Kauza míří zpět k brněnskému krajskému soudu, který musí doplnit dokazování. Dvaasedmdesátiletého muže se podle obžaloby pokusil zabít devětadvacetiletý Josef Kopriva, který ho strčil se srázu. Podle Koprivy jej k tomu navedla devětatřicetiletá Eva Grycová, která to však po celou dobu procesu popírá."/>
  </head>
  <body>
    <article>
      <h1>Soud zrušil rozsudek v kauze pokus vraždy bohatého manžela v Brně</h1>
      <address><time datetime="2019-11-20T11:55:00+00:00">20 Nov 2019, 11:55</time> by <a rel="author" href="http://www.ctk.cz/" target="_blank">ČTK</a></address>
      <p>Olomouc - Olomoucký vrchní soud zrušil rozsudek brněnského krajského soudu, který poslal na 16 let dvojici milenců za pokus o vraždu manžela v brněnském lomu Hády. Kauza míří zpět k brněnskému krajskému soudu, který musí doplnit dokazování. Dvaasedmdesátiletého muže se podle obžaloby pokusil zabít devětadvacetiletý Josef Kopriva, který ho strčil se srázu. Podle Koprivy jej k tomu navedla devětatřicetiletá Eva Grycová, která to však po celou dobu procesu popírá.</p>
      <p>Odvolací soud dnešním rozhodnutím vyhověl námitkám obhajoby obžalované Grycové. Vrchní soud však zároveň zrušil návrh na její propuštění z vazby s odůvodněním, že nadále hrozí, že se vyhne trestnímu stíhání útěkem do zahraničí. "Vyhověli jsme námitkám obhajoby v tom, že skutkové zjištění soudem prvního stupně nebylo dostatečné pro to, aby mohlo být rozhodnuto o vině a trestu. Proto jsme rozsudek soudu prvního stupně zrušili a věc vrátili k dalšímu projednání s tím, že je potřeba doplnit dokazování," uvedl mluvčí soudu Stanislav Cik.</p>
      <p>Grycovou dnes hájili dva advokáti, rozhodnutí soudu přivítali. U soudu poukazovali například na to, že na rozdíl od tvrzení policie měla s manželem pěkný vztah a neměla důvod jej usmrtit. "Motivem obžalované mělo být opatření jmění z dědictví poškozeného v řádu desítek milionů korun. O výši majetku však nikde není jediný důkaz. Důkazy nebyly shromažďovány, jak měly být," uvedl obhájce Tomáš Sokol.</p>
      <p>Podporu měla obžalovaná dnes také u manžela, který se jednání zúčastnil a sledoval ho z pozice poškozeného. Zopakoval, že je přesvědčen o tom, že je jeho žena nevinná. "Já ji věřím, stojím za ní a věřím, že to neudělala. Miluju ji," uvedl napadený muž.</p>
      <p>Koprivův obhájce brojil proti přísné kvalifikaci i trestu. "Trest je nepřiměřeně přísný, podle nás jsou podmínky pro uložení trestu pod trestní sazbu," řekl. Kopriva u soudu uvedl, že nikoho křivě neobvinil a že má svědomí čisté. "Celá kauza mě velice mrzí. Bylo pro mě složité, co po mně chtěla. Je mi líto poškozeného, že má jiný názor na svou ženu," řekl.  </p>
      <p>Případ se stal v listopadu roku 2017. Úspěšného podnikatele vylákal obžalovaný do lomu Hády pod záminkou konzultace ohledně prodeje pozemků. Podle obžaloby ho tam strčil ze srázu, ale muž se zachytil kousek pod okrajem lomu. Kopriva se ho snažil skopnout a házel mu přitom i písek do očí. Vyrušili ho však kolemjdoucí, kteří nakonec muže drželi až do příjezdu policie.</p>
      <p>Kopriva se k činu přiznal, tvrdil však, že plán vymyslela Grycová, která si tak chtěla opatřit dědictví z manželova jmění. Údajně mu za čin slíbila odměnu 50 milionů korun. Obžalovaná však po celou dobu svůj podíl viny popírá a poukazuje na to, že proti ní neexistují důkazy. Tvrdí, že útok na jejího manžela má na svědomí pouze milenec, důvodem mohla být podle ní žárlivost.</p>
    </article>
  </body>
</html>