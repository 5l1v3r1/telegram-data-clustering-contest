<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462019/%E0%A6%A8%E0%A6%BE%E0%A6%B0%E0%A6%BE%E0%A7%9F%E0%A6%A3%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F-%E0%A6%A2%E0%A6%BE%E0%A6%95%E0%A6%BE-%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE-%E0%A6%B8%E0%A6%BF%E0%A6%B2%E0%A7%87%E0%A6%9F-%E0%A6%B0%E0%A7%81%E0%A6%9F%E0%A7%87-%E0%A6%AC%E0%A6%BE%E0%A6%B8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T11:27:00+00:00"/>
    <meta property="og:title" content="নারায়ণগঞ্জে পরিবহন ধর্মঘট ॥ ঢাকা-চট্টগ্রাম-সিলেট রুটে বাস চলাচল বন্ধ"/>
    <meta property="og:description" content="অনলাইন রিপোর্টার ॥ নতুন সড়ক পরিবহন আইন প্রণয়নের প্রতিবাদে এবং এর কিছু বিধান সংশোধনের দাবিতে নারায়ণগঞ্জে পরিবহন ধর্মঘটের ডাক দিয়েছেন শ্রমিকরা। পূর্বঘোষণা ছাড়া বাস চলাচল বন্ধ করে দেওয়ায় যাত্রীরা পড়েছেন চরম বিপাকে। বুধবার সকাল থেকে শ্রমিকদের আন্দোলন-ধর্মঘটে বন্ধ রয়েছে ঢাকা-নারায়ণগঞ্জ, ঢাকা-সিলেট, ঢাকা-চট্টগ্রাম মহাসড়কের প্রায় সব যান ..."/>
  </head>
  <body>
    <article>
      <h1>নারায়ণগঞ্জে পরিবহন ধর্মঘট ॥ ঢাকা-চট্টগ্রাম-সিলেট রুটে বাস চলাচল বন্ধ</h1>
      <address>
        <time datetime="2019-11-20T11:27:00+00:00">20 Nov 2019, 11:27</time>
      </address>
      <figure>
        <img src="http://www.dailyjanakantha.com/files/201911/1574252842_07.jpg"/>
      </figure>
      <p>অনলাইন রিপোর্টার ॥ নতুন সড়ক পরিবহন আইন প্রণয়নের প্রতিবাদে এবং এর কিছু বিধান সংশোধনের দাবিতে নারায়ণগঞ্জে পরিবহন ধর্মঘটের ডাক দিয়েছেন শ্রমিকরা। পূর্বঘোষণা ছাড়া বাস চলাচল বন্ধ করে দেওয়ায় যাত্রীরা পড়েছেন চরম বিপাকে।</p>
      <p>বুধবার সকাল থেকে শ্রমিকদের আন্দোলন-ধর্মঘটে বন্ধ রয়েছে ঢাকা-নারায়ণগঞ্জ, ঢাকা-সিলেট, ঢাকা-চট্টগ্রাম মহাসড়কের প্রায় সব যান চলাচল। অভ্যন্তরীণ ছোট কিছু যানবাহন ছাড়া তেমন কোনো গাড়ি চলাচল করতে দেখা যাচ্ছে না সড়কগুলোতে।</p>
      <p>সরেজমিনে দেখা যায়, নারায়ণগঞ্জের সাইনবোর্ড, সিদ্ধিরগঞ্জের শিমরাইল, কাঁচপুরসহ ঢাকা-সিলেট ও ঢাকা-চট্টগ্রাম মহাসড়কের বিভিন্নস্থানে অবস্থান নিয়েছেন পরিবহন শ্রমিকরা। তারা সড়কে যানবাহন চলাচলে প্রতিবন্ধকতা সৃষ্টি করছেন। এর মধ্যে নারায়ণগঞ্জের সাইনবোর্ড, সিদ্ধিরগঞ্জের শিমরাইল ও কাঁচপুরে দেখা গেছে, শ্রমিকরা বিভিন্ন পরিবহনের বাস দিয়ে রাস্তা আটকে যান চলাচল বন্ধ করে রেখেছেন।</p>
      <p>শ্রমিকরা নতুন আইনের দণ্ডকে ইঙ্গিত করে বলেন, গলায় এত বড় রশি নিয়ে সড়কে আমরা গাড়ি চালাব না। এ আইন সংশোধন করা না হলে সড়কে শৃঙ্খলা ফিরবে না।</p>
      <p>বন্ধন পরিবহনের চেয়ারম্যান আইয়ুব আলী বলেন, সকাল থেকেই বাস বন্ধ রয়েছে। মূলত এটি শ্রমিকদের পক্ষ থেকে ধর্মঘট। এখানে মালিকপক্ষের কোনো কিছু নেই।</p>
      <p>জেলা ট্রাফিক পুলিশের পরিদর্শক (প্রশাসন) মোল্লা তাসনিম হোসেন বলেন, ঢাকার অংশে যানবাহন প্রবেশ ও এখান থেকে বের হওয়া বন্ধ করে দিয়েছেন নারায়ণগঞ্জের শ্রমিকরা। সাইনবোর্ড এলাকাতে তারা এ প্রতিবন্ধকতা সৃষ্টি করেছেন। এছাড়া বাকি সড়কগুলোতে যানবাহন চলছে। তবে কম।</p>
      <p>প্রসঙ্গত, নতুন ‘সড়ক পরিবহন আইন-২০১৮’ সংশোধন না করার প্রতিবাদে দেশের বিভিন্ন জেলায় গত দুই দিন ধরে বাস চলাচল বন্ধ রেখেছেন শ্রমিকরা। শ্রমিকদের আকস্মিক এ ধর্মঘটে যাত্রীদের পোহাতে হচ্ছে সীমাহীন দুর্ভোগ।</p>
    </article>
  </body>
</html>