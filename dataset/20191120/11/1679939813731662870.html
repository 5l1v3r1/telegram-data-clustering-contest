<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/general-american-urmatorul-cel-mai-probabil-conflict-intre-rusia-si-nato-va-fi-in-marea-neagra_3059675.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T11:47:04+00:00"/>
    <meta property="og:title" content="GENERAL AMERICAN: Următorul cel mai probabil conflict între Rusia şi NATO va fi în Marea Neagră"/>
    <meta property="og:description" content="Europa ar trebui să devină mai interesată de securitatea Georgiei şi a Ucrainei, ţări riverane Mării Negre, susţine generalul (r) american Ben Hodges, care între 2014 şi 2017 a fost comandant al Forţelor terestre americane în Europa (USAREUR), subliniind"/>
  </head>
  <body>
    <article>
      <h1>GENERAL AMERICAN: Următorul cel mai probabil conflict între Rusia şi NATO va fi în Marea Neagră</h1>
      <address><time datetime="2019-11-20T11:47:04+00:00">20 Nov 2019, 11:47</time> by <a rel="author">PUBLIKA.MD</a></address>
      <p>Europa ar trebui să devină mai interesată de securitatea Georgiei şi a Ucrainei, ţări riverane Mării Negre, susţine generalul (r) american Ben Hodges, care între 2014 şi 2017 a fost comandant al Forţelor terestre americane în Europa (USAREUR), subliniind că viitorul summit NATO de la Londra ar trebui să acorde mai mult atenţie problemei legate de securitatea în regiunea Mării Negre, deoarece Alianţa Nord-Atlantică nu dispune de o prezenţă avansată sporită (Enhanced Forward Presence, eFP) adaptată acestei zone, potrivit agenţiei de presă ucrainene DSnews, citată de <a href="https://www.agerpres.ro/politica-externa/2019/11/20/urmatorul-cel-mai-probabil-conflict-intre-rusia-si-nato-va-fi-in-marea-neagra-general-american--406172">Agerpres</a>.<br/><br/>În acest context, el a subliniat importanţa regiunii Mării Negre în protejarea flancurilor estic şi sudic ale NATO. ' Este necesară o discuţie în cadrul Alianţei, care să ducă la formarea unei idei clare că regiunea Mării Negre este la fel de importantă pentru securitatea europeană ca Marea Baltică', a afirmat Ben Hodges.<br/><br/>'Cred că regiunea Mării Negre va fi cel mai probabil viitorul teatru de conflict. În orice caz, acesta este un spaţiu, unde noi (NATO) suntem în situaţie de rivalitate (cu Rusia). Ucraina are un rol esenţial în zona Mării Negre, de fapt, tocmai din această cauză Rusia a anexat Crimeea pentru că de acolo (din peninsulă) poate atinge 97% din coasta Mării Negre cu diverse tipuri de armament', a explicat Ben Hodges într-un interviu acordat la începutul săptămânii agenţiei de presă citate.<br/><br/><b>Potrivit acestuia, 'ruşii pot perturba navigaţia, pot crea probleme României în perimetrul zonelor ei economice exclusive, unde sunt resurse energetice, pot bloca accesul în Odesa', oraş-port în sudul Ucrainei.</b></p>
    </article>
  </body>
</html>