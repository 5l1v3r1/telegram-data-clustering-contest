<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592009/%E0%A6%AE%E0%A7%9F%E0%A6%A8%E0%A6%BE%E0%A6%A4%E0%A6%A6%E0%A6%A8%E0%A7%8D%E0%A6%A4-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%AC%E0%A7%87%E0%A6%A6%E0%A6%A8-%E0%A6%B8%E0%A7%8D%E0%A6%AA%E0%A6%B7%E0%A7%8D%E0%A6%9F-%E0%A6%95%E0%A6%B0%E0%A7%87-%E0%A6%B2%E0%A7%87%E0%A6%96%E0%A6%BE%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T11:32:00+00:00"/>
    <meta property="og:title" content="ময়নাতদন্ত প্রতিবেদন স্পষ্ট করে লেখার নির্দেশ"/>
    <meta property="og:description" content="ময়নাতদন্ত প্রতিবেদন স্পষ্ট করে লিখতে সংশ্লিষ্ট চিকিৎসকদের নির্দেশ দিয়েছেন হাইকোর্ট। পাশাপাশি হাতে লেখা প্রতিবেদনের সঙ্গে টাইপ করা প্রতিবেদন সংযুক্ত করারও নির্দেশ দেওয়া হয়েছে।এ-সংক্রান্ত একটি মামলার এক অপ্রাপ্তবয়স্ক আসামির জামিন শুনানিকালে বুধবার (২০ নভেম্বর) বিচারপতি ওবায়দুল হাসান ও..."/>
  </head>
  <body>
    <article>
      <h1>ময়নাতদন্ত প্রতিবেদন স্পষ্ট করে লেখার নির্দেশ</h1>
      <address><time datetime="2019-11-20T11:32:00+00:00">20 Nov 2019, 11:32</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/350x0x1/uploads/media/2018/01/18/2379d8b2f3ff1c12b5b7d07c5fa95692-5a604a4cc479c.jpg"/>
      </figure>
      <p>ময়নাতদন্ত প্রতিবেদন স্পষ্ট করে লিখতে সংশ্লিষ্ট চিকিৎসকদের নির্দেশ দিয়েছেন হাইকোর্ট। পাশাপাশি হাতে লেখা প্রতিবেদনের সঙ্গে টাইপ করা প্রতিবেদন সংযুক্ত করারও নির্দেশ দেওয়া হয়েছে।<br/>এ-সংক্রান্ত একটি মামলার এক অপ্রাপ্তবয়স্ক আসামির জামিন শুনানিকালে বুধবার (২০ নভেম্বর) বিচারপতি ওবায়দুল হাসান ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ এ নির্দেশ দেন।<br/>স্বাস্থ্য মন্ত্রণালয় সচিব ও স্বাস্থ্য অধিদফতরের মহাপরিচালকসহ সব সিভিল সার্জনকে এই নির্দেশ বাস্তবায়ন করতে বলা হয়েছে। <br/>কক্সবাজারের খুরুশখুল উচ্চ বিদ্যালয়ের অষ্টম শ্রেণির ছাত্র সাইফুল ইসলাম হত্যা মামলায় কক্সবাজার জেলা সদর হাসপাতালের আবাসিক মেডিক্যাল অফিসার ডা. সোলতান আহমদ সিরাজীর দেওয়া ময়নাতদন্ত প্রতিবেদন অস্পষ্ট (পড়ার অযোগ্য) হওয়ার পরিপ্রেক্ষিতে আদালত এই নির্দেশ দেন। এছাড়া জামিন আবেদনের শুনানি নিয়ে অপ্রাপ্তবয়স্ক আসামিকে ৬ মাসের জামিন দিয়েছেন হাইকোর্ট।<br/>আদালতে আসামির পক্ষে শুনানি করেন অ্যাডভোকেট দাস তপন কুমার। রাষ্ট্রপক্ষে ছিলেন ডেপুটি অ্যাটর্নি জেনারেল ব্যারিস্টার মো. সারওয়ার হোসেন বাপ্পী।<br/>এ হত্যা মামলার এজাহারে বলা হয়, সাইফুলের সঙ্গে তার এক সহপাঠীর কাটাকাটি হয়। এর জেরে ২০১৭ সালের ১৯ ফেব্রুয়ারি সাইফুলের ওপর ৫-৬ জন হামলা চালায়। আহত সাইফুলকে কক্সবাজারে জেলা হাসপাতালে ভর্তি করা হয়। পরদিন ২০ ফেব্রুয়ারি সে মারা যায়। ওই বছরের ২২ ফেব্রুয়ারি কক্সবাজার থানায় হত্যা মামলা করা হয়।<br/>এ মামলায় কারাবন্দি অপ্রাপ্তবয়স্ক ওই আসামি কক্সবাজার নারী ও শিশু নির্যাতন ট্রাইব্যুনালে জামিনের আবেদন করে। গত ১২ সেপ্টেম্বর ওই আবেদন খারিজ করেন আদালত। এরপর হাইকোর্টে জামিনের আবেদন করা হয়।</p>
      <footer>/বিআই/এইচআই/</footer>
    </article>
  </body>
</html>