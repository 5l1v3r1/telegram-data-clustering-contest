<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/zavera-de-andrei-gruzsniczki-premiera-mondiala-sambata-in-competitia-festivalului-international-de-film-de-la-cairo-1922403220592019111119175525"/>
    <meta property="og:site_name" content="News.ro"/>
    <meta property="article:published_time" content="2019-11-20T11:32:59+00:00"/>
    <meta property="og:title" content="„Zavera”, de Andrei Gruzsniczki, premiera mondială sâmbătă în competiţia Festivalului Internaţional de Film de la Cairo"/>
    <meta property="og:description" content="Lungmetrajul „Zavera”, regizat de Andrei Gruzsniczki, cu Dorian Boguţă, Şerban Pavlu şi Ioana Flora în distribuţie, va avea premiera mondială sâmbătă, în competiţia internaţională a celei de-a 41-a ediţii a Festivalului Internaţional de Film de la Cairo."/>
  </head>
  <body>
    <article>
      <h1>„Zavera”, de Andrei Gruzsniczki, premiera mondială sâmbătă în competiţia Festivalului Internaţional de Film de la Cairo</h1>
      <address><time datetime="2019-11-20T11:32:59+00:00">20 Nov 2019, 11:32</time> by <a rel="author">Patricia Marinescu</a></address>
      <p>
        <b>Lungmetrajul „Zavera”, regizat de Andrei Gruzsniczki, cu Dorian Boguţă, Şerban Pavlu şi Ioana Flora în distribuţie, va avea premiera mondială sâmbătă, în competiţia internaţională a celei de-a 41-a ediţii a Festivalului Internaţional de Film de la Cairo.</b>
      </p>
      <p>Cel de-al treilea lungmetraj al lui Andrei Gruzsniczki va fi proiectat la Grand Hall, de la ora locală 18.00. Filmul va rula şi duminică, la Cinema Karim 1.</p>
      <p>Festivalul de la Cairo, care are loc anul acesta în perioada 20 – 29 noiembrie, se numără printre evenimentele de gen de clasă A.</p>
      <p>În competiţia internaţională au fost selectate, între altele, producţii din Columbia, Brazilia, Iordania şi China. „Zavera” este singurul film românesc inclus aici.</p>
      <p>Juriul va acorda Golden Pyramid Award pentru cel mai bun film, Silver Pyramid Award – premiul special al juriului – pentru cel mai bun regizor, Bronze Pyramid Award pentru cel mai bun film de debut sau al doilea film, „Naguib Mahfouz” Award pentru cel mai bun scenariu, premii pentru cea mai bună actriţă şi cel mai bun actor şi „Henry Barakat” Award pentru contribuţia artistică. În plus, Federaţia Internaţională a Criticilor de Film (FIPRESCI) va premia un film din competiţia internaţională.</p>
      <p>Drama „Zavera” îl are în centru pe Ştefan Caragioiu (Dorian Boguţă), inginer constructor în vârstă de 50 de ani. Existenţa lui intră într-un blocaj odată cu moartea celui mai bun prieten al său, arhitectul Nic Papahonţu (Şerban Pavlu), de care e legat prin tot ce a făcut până acum. Nic reprezintă tot ceea ce şi-ar fi dorit Ştefan de la viaţă: carismă, talent, dezinvoltură, o mare cultură şi o ştiinţă a oamenilor. El moare accidental, iar Ştefan este obligat să deschidă ochii asupra vieţii din jurul lui şi să ia decizii. Descoperă că toate adevărurile în care a crezut până acum se clatină serios, inclusiv prietenia lui cu Nic.</p>
      <p>Din distribuţie mai fac parte Ioana Talaşman, Maria Talaşman, Medeea Marinescu, Ana Ioana Macaria, Liana Mărgineanu, Dan Tudor, Floriela Grapini, Viorel Iosif, Florentina Năstase, Coca Bloos, Ioan Isaiu, Ciprian-Valentin Lighean, Ilie Gâlea, Ioana Abur, Richard Bovnoczki, Irina Cornişteanu, Ioana Chiţu şi Silvia Năstase.</p>
      <figure>
        <iframe src="https://www.youtube.com/embed/J23NWk_GmW4" width="560" height="315" data-service="Youtube" scrolling="no"/>
      </figure>
      <p>Absolvent al Universităţii de Teatru şi Film din Bucureşti în 1994, Andrei Gruzsniczki a devenit regizor secund al lui Lucian Pintilie şi a fost implicat în proiectele „Terminus Paradis” şi „Niki Ardelean, colonel în rezervă”.</p>
      <p>Filmul de debut „Cealaltă Irina” a câştigat Marele Premiu şi Premiul FIPRESCI la CinePécs Moveast IFF 2008, a fost desemnat cel mai bun film românesc la Festivalul de Film Transilvania 2009 şi a primit Trofeul ANONIMUL în acelaşi an.</p>
      <p>Al doilea lungmetraj al lui, „Quod Erat Demonstrandum (Q.E.D.)”, a primit Premiul Special al Juriului (Festivalul de la Roma 2013), The Golden Taiga Award (IDFF Spirit of Fire 2014) şi Prix de Syndicat Francais de la Critique de Cinema (Arras IFF 2014).</p>
      <p>„Zavera” are la bază un scenariu dezvoltat în cadrul programului Script Development Workshop Sources 2 şi prezentat la Cinelink - work in progress (Sarajevo IFF, 2018), unde a obţinut premiul TRT.</p>
      <p>Următorul proiect cinematografic scris şi regizat de Andrei Gruzsniczki este „Emil” (titlu de lucru), care se află în etapa de post-producţie (selectat la MIA, Rome IFF 2018 şi prezentat în cadrul Glocal in Progress - San Sebastián IFF, 2019).</p>
      <p>Andrei Gruzsniczki a regizat „Zavera” după un scenariu pe care l-a scris împreună cu Mircea Stăiculescu, iar Lia Bugnar a fost consultat pentru scenariu. Imaginea este semnată de Tudor Vladimir Panduru, în timp ce Dana Bunescu s-a ocupat de montaj şi sound design. Muzica a fost compusă de Cristian Lolea, scenografia a fost realizată de Raluca Ioanovici, iar costumele, de Brânduşa Ioan. Machiajul şi coafura au fost realizate de Sandra Pătrăuceanu, respectiv Sorina Giurescu. Marius Obretin s-a ocupat de sunet. Producător este Alexandru Teodorescu.</p>
      <p>„Zavera” este o producţie Saga Film, cu sprijinul Centrului Naţional al Cinematografiei, în colaborare cu Societatea Română de Televiziune.</p>
      <p>Lungmetrajul va avea premiera în cinematografele din România pe 29 noiembrie, fiind distribuit de Bomb Film Production.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>