<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187370/"/>
    <meta property="og:site_name" content="Janam TV"/>
    <meta property="article:published_time" content="2019-11-20T11:32:46+00:00"/>
    <meta property="og:title" content="എതിരാളികളെ പേടിക്കാതെ കളിക്കുന്ന ടീമിനെയാണാവശ്യം: ഇഗര്‍ സ്റ്റിമാച്ച്"/>
    <meta property="og:description" content="മസ്‌ക്കറ്റ് : ലോകക്കപ്പ് ഫുട്‌ബോള്‍ യോഗ്യത നേടാന്‍ പേടിക്കാതെ കളിക്കണമെന്ന ഉപദേശവുമായി ഇന്ത്യന്‍ കോച്ച് ഇഗര്‍ സ്‌ററിമാച്ച്. ഒമാനെതിരെ തോല്‍വി ഏറ്റുവാങ്ങിയ"/>
  </head>
  <body>
    <article>
      <h1>എതിരാളികളെ പേടിക്കാതെ കളിക്കുന്ന ടീമിനെയാണാവശ്യം: ഇഗര്‍ സ്റ്റിമാച്ച്</h1>
      <address><time datetime="2019-11-20T11:32:46+00:00">20 Nov 2019, 11:32</time> by <a rel="author">Janam TV Web Desk</a></address>
      <p>മസ്‌ക്കറ്റ് : ലോകക്കപ്പ് ഫുട്‌ബോള്‍ യോഗ്യത നേടാന്‍ പേടിക്കാതെ കളിക്കണമെന്ന ഉപദേശവുമായി ഇന്ത്യന്‍ കോച്ച് ഇഗര്‍ സ്‌ററിമാച്ച്. ഒമാനെതിരെ തോല്‍വി ഏറ്റുവാങ്ങിയ ശേഷം മാധ്യമങ്ങളോട് സംസാരിക്കുകയായിരുന്നു അദ്ദേഹം.</p>
      <p>‘ഏതു ടീമിനോടും പേടിയില്ലാതെ കളിക്കുന്ന ഇന്ത്യന്‍ നിരയെയാണ് എനിക്കാവശ്യം. എതിരാളി ആരുമായിക്കൊള്ളട്ടെ ഏതുകളിയിലും നിങ്ങള്‍ക്ക് ജയിക്കാനുള്ള സാധ്യതയുണ്ട്. ആ അവസരം കൈക്കലാക്കുകയാണ് വേണ്ടത്’ ഇഗര്‍ പറഞ്ഞു.</p>
      <p>‘എതിരാളികളെ നോക്കി കളിമാറ്റുകയെന്നാല്‍ അതിനര്‍ത്ഥം നമ്മള്‍ ദുര്‍ബലരാണെന്നാണ്. അത് നാം തിരിച്ചറിയണം. നമ്മുടെ താരങ്ങളുടെ കഴിവനുസരിച്ചുള്ള തന്ത്രങ്ങളും കളിമികവുമാണ് നാം തയ്യാറാക്കുന്നതും കളിക്കുന്നതും, അത് മാറ്റരുത്.’ ഇഗര്‍ വ്യക്തമാക്കി.</p>
      <p>ഏഷ്യന്‍ യോഗ്യതാ റൗണ്ടില്‍ ഏകപക്ഷീയമായ ഒരു ഗോളിനാണ് ഇന്ത്യ ഒമാനോട് തോല്‍വി വഴങ്ങിയത്.രണ്ടാം പകുതിയില്‍ മികച്ച പ്രകടനം നടത്തിയിട്ടും ഗോളടിക്കാനാകാത്തതിന്റെ കാരണം നാം മനസ്സിലാക്കണമെന്നും ഇഗര്‍ പറഞ്ഞു. ഒമാന് വേണ്ടി ആദ്യപകുതിയുടെ 33-ാം മിനിറ്റിലാണ് മുഹ്‌സിന്‍ ഖസാനി ഒമാന്റെ ഗോള്‍ നേടിയത്.</p>
      <p>എതിര്‍ ഭാഗത്തേക്ക് അതിവേഗം മുന്നേറാന്‍ നമുക്കറിയാം. എന്നാല്‍ ബോക്‌സിനടുത്തെത്തുമ്പഴേക്കും തീരുമാനങ്ങള്‍ പാളുന്നു. കൃത്യതയും നഷ്ടമാകുന്നു. ഇഗര്‍ വിലയിരുത്തി.</p>
      <p>നിലവില്‍ ഒരു ജയവും ഒരു സമനിലയും രണ്ടു തോല്‍വിയുമടക്കം ആകെ 3 പോയിന്റുകള്‍മാത്രമാണ് ഇന്ത്യക്കുള്ളത്. 13 പോയിന്റുകളോടെ ഖത്തറാണ് ഈ-ഗ്രൂപ്പില്‍ മുന്നില്‍. ഇന്ത്യ നാലാംസ്ഥാനത്താണ്. ബംഗ്ലാദേശാണ് ഗ്രൂപ്പിലെ അവസാനസ്ഥാനക്കാര്‍.</p>
    </article>
  </body>
</html>