<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/fondi-e-polizze/614427/allianz-bank-fa-nuova-soluzione-candriam-per-i-cf"/>
    <meta property="og:site_name" content="bluerating"/>
    <meta property="article:published_time" content="2019-11-20T11:33:05+00:00"/>
    <meta property="og:title" content="Allianz Bank FA, nuova soluzione Candriam per i cf"/>
    <meta property="og:description" content="CANDRIAM e Allianz Bank Financial Advisors annunciano l’ampliamento della loro collaborazione avviata con successo già nel luglio scorso."/>
  </head>
  <body>
    <article>
      <h1>Allianz Bank FA, nuova soluzione Candriam per i cf</h1>
      <address><time datetime="2019-11-20T11:33:05+00:00">20 Nov 2019, 11:33</time> by <a rel="author">Hillary Di Lernia</a></address>
      <p><b>CANDRIAM</b>, multi-specialista europeo della gestione patrimoniale, pioniere da oltre 20 anni nell’ambito degli investimenti sostenibili con circa 125 miliardi di euro di asset in gestione – e <b>Allianz Bank Financial Advisors</b> – la Banca rete del Gruppo Allianz in Italia con 50 miliardi di euro di masse in gestione e circa 2.300 Financial Advisors (dati Assoreti al 30.09.2019) – annunciano l’ampliamento della loro collaborazione avviata con successo già nel luglio scorso.</p>
      <p>A partire da ottobre, infatti, CANDRIAM mette a disposizione esclusivamente dei Financial Advisors di Allianz Bank <i>Candriam ESG Solution</i>, un prodotto bilanciato flessibile basato su una strategia che investe in soluzioni di investimento proprie. La soluzione ha una forte impronta ESG e mira a cogliere le opportunità a lungo termine offerte dai quattro mega-trend individuati da CANDRIAM, destinati a generare trasformazioni radicali nell’economia globale: i cambiamenti ambientali e sociali, il progresso tecnologico, gli andamenti demografici e lo spostamento dell’assetto economico verso le economie emergenti.</p>
      <p>La nuova soluzione è disponibile all’interno dell’offerta delle polizze vita Unit Linked Challenge Pro e Challenge Private di Darta Saving Life Assurance dac, la compagnia irlandese interamente controllata dal Gruppo Allianz, e distribuite dai Financial Advisors di Allianz Bank. Le piattaforme Unit Linked Challenge Pro e Challenge Private avevano già accolto al proprio interno a luglio il fondo CANDRIAM Equities L Oncology Impact[2], fondo tematico altamente innovativo che offre agli investitori l’opportunità di puntare su società quotate che sviluppano prodotti e servizi per la cura del cancro in termini di diagnosi, profilazione e terapia e, contemporaneamente, mira a generare un impatto positivo diretto sul fronte sociale. Infatti, un massimo di 10% delle commissioni di gestione del fondo viene devoluto a sostegno delle attività di ricerca sul cancro svolte dai principali istituti europei attivi nel settore.</p>
      <p><b>Paola Pietrafesa, Amministratore Delegato di Allianz Bank Financial Advisors e Head of Insurance Products Life di Allianz S.p.A</b><b> </b>afferma<b>: <i>“</i></b><i>Siamo lieti di poter annunciare l’ampliamento della partnership con uno tra i più importanti gestori a livello globale nel settore degli investimenti sostenibili. Con CANDRIAM condividiamo quei valori di trasparenza, integrità, responsabilità sociale e ambientale che da sempre sono una delle prerogative dell’intero Gruppo Allianz, come testimoniato dalla nostra presenza al vertice – per quel che riguarda l’intero settore assicurativo – degli indici di sostenibilità più importanti al mondo, come il Dow Jones Sustainability Index.”</i></p>
      <p><b>Matthieu David, Head of Italian Branch e Global Head of Financial Institutions and Partnerships di CANDRIAM</b>, commenta: <i>“La stretta connessione tra i mega-trend che siamo convinti stiano plasmando il mondo e le nostre strategie gestionali, innovative e realmente orientate allo sviluppo sostenibile, ci ha consentito di avviare questa nuova importante collaborazione. L’ampliamento dell’accordo con Allianz Bank Financial Advisors è un ulteriore passo nel nostro processo di radicamento presso le reti distributive italiane, che già ha dato consistenti frutti lo scorso anno. Nel 2018, infatti, il 75,8% dei flussi in entrata di CANDRIAM in Italia è arrivato dai canali distributivi”.</i></p>
      <related>
        <a href="https://www.bluerating.com/mercati/613066/bluerating-awards-allianz-bank-fa-ecco-i-consulenti-finanziari-in-nomination"/>
        <a href="https://www.bluerating.com/mercati/587648/consulenti-lanno-doro-di-allianz-bank"/>
        <a href="https://www.bluerating.com/mercati/562074/consulenti-sentenza-storica-della-cassazione"/>
      </related>
    </article>
  </body>
</html>