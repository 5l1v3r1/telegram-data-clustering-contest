<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/editors-blogs/doulgeraki-aggela-blog/1560818/pou-1i-i-ellada-sti-hrisi-adiviotikon-kindunos-mikroviakis-adohis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T11:22:59+00:00"/>
    <meta property="og:title" content="ΠΟΥ: 1η η Ελλάδα στη χρήση αντιβιοτικών - Κίνδυνος μικροβιακής αντοχής"/>
    <meta property="og:description" content="Την εφαρμογή του νόμου ζητά ο ΠΙΣ Σε νούμερο ένα κίνδυνο για την Ελλάδα αποδεικνύεται η αλόγιστη χρήση αντιβιοτικών με σοβαρές επιπτώσεις..."/>
  </head>
  <body>
    <article>
      <h1>ΠΟΥ: 1η η Ελλάδα στη χρήση αντιβιοτικών - Κίνδυνος μικροβιακής αντοχής</h1>
      <address><time datetime="2019-11-20T11:22:59+00:00">20 Nov 2019, 11:22</time> by <a rel="author">Δουλγεράκη Αγγέλα</a></address>
      <p>Την εφαρμογή του νόμου ζητά ο ΠΙΣ<br/>Σε νούμερο ένα κίνδυνο για την Ελλάδα αποδεικνύεται η αλόγιστη χρήση αντιβιοτικών με σοβαρές επιπτώσεις για την υγεία των πολιτών.<br/>Με βάση τις προειδοποιήσεις του Παγκόσμιου Οργανισμού Υγείας (ΠΟΥ), η χώρα μας θα είναι η πρώτη στην Ευρώπη που θα αντιμετωπίσει σοβαρό πρόβλημα μικροβιακής αντοχής, καθώς εμφανίζεται να έχει σχεδόν διπλάσια χρήση αντιβιοτικών, σε σύγκριση με τον μέσο όρο που ισχύει στην Ε.Ε.<br/>Ο Πανελλήνιος Ιατρικός Σύλλογος (ΠΙΣ) ζητά την αυστηρή τήρηση της εθνικής νομοθεσίας, αλλά και την εφαρμογή των Ευρωπαϊκών Οδηγιών που προβλέπουν ότι όλα τα φάρμακα και ειδικά τα αντιβιοτικά, θα πρέπει να χορηγούνται στους ασθενείς μόνο όταν υπάρχει ιατρική συνταγή, όπως ισχύει εδώ και 46 χρόνια (ΦΕΚ 172 8.8.1973).</p>
      <p>«Υπό τις παρούσες συνθήκες αντιμετωπίζουμε τον κίνδυνο να μην έχουμε αντιβιοτικά για να αντιμετωπίσουμε τα ανθεκτικά μικρόβια στα αντιβιοτικά» επισημαίνει ο Γενικός Παθολόγος Νίκος Λαθουράκης, μέλος του ΙΣΗ στον 98.4 προσθέτοντας την αναγκαιότητα εφαρμογής του νόμου.<br/><br/>Με βάση τα στοιχεία:</p>
      <p>-Η Ελλάδα είναι η 1η χώρα σε κατανάλωση αντιβιοτικών στην Πρωτοβάθμια Φροντίδα Υγείας.</p>
      <p>-Τα αντιβιοτικά Κεφαλοσπορίνες, Αμοξικιλλίνη, τετρακυκλίνες και κινολόνες είναι πρώτα στη λίστα κατανάλωσης.</p>
      <p>-Στις κατηγορίες αυτές των αντιβιοτικών καταγράφεται διαχρονική αύξηση στη χρήση, με εξαίρεση τις κινολόνες για τις οποίες έχει θεσμοθετηθεί εδώ και χρόνια ως απαραίτητο στοιχείο η αιτιολογημένη συνταγή γιατρού. Γι’ αυτό και οι κινολόνες έρχονται στην 3η θέση κατανάλωσης.</p>
      <p>-Το ECDC (Ευρωπαϊκό Κέντρο Πρόληψης και Ελέγχου Νοσημάτων) καταγράφει σχεδόν διπλάσια χρήση αντιβιοτικών στη χώρα μας, σε σύγκριση με τον μέσο όρο που ισχύει στην Ε.Ε.</p>
      <p>-Οι κυριότερες λοιμώξεις για τις οποίες οι Έλληνες παίρνουν από το ράφι τα αντιβιοτικά είναι για το αναπνευστικό και για το ουροποιητικό σύστημα.</p>
      <figure>
        <iframe src="https://www.youtube.com/embed/5zzBoqYZjFo" width="640" height="360" data-service="Youtube" scrolling="no"/>
      </figure>
    </article>
  </body>
</html>