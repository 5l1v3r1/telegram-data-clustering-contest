<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zastupci-majitelu-aut-se-dovolali-v-kauze-dieselgate/1823162?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T11:21:00+00:00"/>
    <meta property="og:title" content="Zástupci majitelů aut se dovolali v kauze dieselgate"/>
    <meta property="og:description" content="Praha - Sporem českých majitelů aut a koncernu Volkswagen v takzvané kauze dieselgate se bude zabývat Nejvyšší soud. Firma Safe Diesel, která vlastníky vozů zastupuje, se dovolala proti rozhodnutí, podle kterého Volkswagen zatím nemusí platit odškodnění. ČTK to sdělil mediální zástupce společnosti Safe Diesel Ondřej Píša. Naftové vozy koncernu byly vybaveny softwarem, který sloužil k manipulaci s emisemi."/>
  </head>
  <body>
    <article>
      <h1>Zástupci majitelů aut se dovolali v kauze dieselgate</h1>
      <address><time datetime="2019-11-20T11:21:00+00:00">20 Nov 2019, 11:21</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Sporem českých majitelů aut a koncernu Volkswagen v takzvané kauze dieselgate se bude zabývat Nejvyšší soud. Firma Safe Diesel, která vlastníky vozů zastupuje, se dovolala proti rozhodnutí, podle kterého Volkswagen zatím nemusí platit odškodnění. ČTK to sdělil mediální zástupce společnosti Safe Diesel Ondřej Píša. Naftové vozy koncernu byly vybaveny softwarem, který sloužil k manipulaci s emisemi.</p>
      <p>Odvolací senát pražského městského soudu v říjnu zrušil verdikt, podle kterého měla firma zaplatit vlastníkům vozů 533 milionů korun. Případ poslal zpět Obvodnímu soudu pro Prahu 8, který naplánoval projednávání sporu na 22. listopadu. Jednání však kvůli dovolání odročil na neurčito. "Obvodní soud pro Prahu 8 nyní patrně vyčká, až některé významné otázky, včetně okolností vydání rozsudku pro uznání, budou přezkoumány Nejvyšším soudem České republiky," uvedl Píša.</p>
      <p>Volkswagen prohrál spor s majiteli aut v první instanci proto, že se v požadované lhůtě nevyjádřil k jejich žalobě. Soud tedy vynesl takzvaný rozsudek pro uznání. Pražský městský soud ale později uznal námitku koncernu, že dostal výzvu k vyjádření pouze česky, nikoli německy. Ve verdiktu našel odvolací senát i další pochybení. Odvolací senát se zabýval pouze procedurálními otázkami, samotný obsah žaloby ale neřešil.</p>
      <p>Spor se týká 2435 lidí zastupovaných firmou Safe Diesel, kteří žalobu podali do 7. září 2018. Nároky obvodní soud uznal ve výši 220.000 korun na jednoho zákazníka, spolu s úrokem z prodlení a s náklady řízení. Žalobu podala společnost Safe Diesel na Volkswagen a na společnost Škoda Auto. Na tu se ale rozsudek obvodního soudu nevztahoval. Škoda Auto nároky odmítá.</p>
      <p>V září Safe Diesel rozšířil žalobu o dalších 1900 vlastníků dotčených vozidel. Celkem ve sporu zastupuje už téměř 6000 klientů. Celková žalovaná částka tak dosahovala zhruba 1,3 miliardy korun.</p>
      <p>Částka 220.000 Kč je odvozena od modelu odškodnění v USA, kde VW už dříve dobrovolně vyplatil postiženým spotřebitelům až 10.000 dolarů a zároveň jim nabídl opravu či zpětný odkup vozidel s upravenými motory.</p>
      <p>Před čtyřmi lety americká Agentura pro životní prostředí obvinila koncern VW, že jeho turbodieselové motory jsou schopné obcházet homologační emisní měření. Řídicí jednotka motorů TDI o objemu od 1,2 do 2,0 litru poznala, když se vůz podrobuje emisnímu testu a přejde na ekologický režim, při kterém vůz produkuje výrazně nižší množství škodlivin. Celkově byly tyto motory namontovány v 11 milionech aut koncernu VW po celém světě, z toho je asi 1,2 milionu škodovek.</p>
    </article>
  </body>
</html>