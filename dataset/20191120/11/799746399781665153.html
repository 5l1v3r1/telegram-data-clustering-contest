<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103272/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T11:55:11+00:00"/>
    <meta property="og:title" content="В будинок народження Гітлера переїде австрійська поліція"/>
    <meta property="og:description" content="Будинок, де народився нацистський лідер Адольф Гітлер, стане поліцейським відділком."/>
  </head>
  <body>
    <article>
      <h1>В будинок народження Гітлера переїде австрійська поліція</h1>
      <address>
        <time datetime="2019-11-20T11:55:11+00:00">20 Nov 2019, 11:55</time>
      </address>
      <p>Будинок в австрійському місті Браунау-ам-Інн, де народився нацистський лідер Адольф Гітлер, стане поліцейським відділком.</p>
      <p>Про це повідомляє "Європейська правда" з посиланням на <a href="https://www.diepresse.com/">Die Presse</a>.</p>
      <p>Про рішення розмістити в будівлі поліцейський відділок МВС Австрії повідомило у вівторок ввечері.</p>
      <p>"Те, що у майбутньому будинок буде використовувати поліція, має стати безпомилковим сигналом того, що ця будівля більше ніколи не викличе спогадів про націонал-соціалізм", - заявив міністр внутрішніх справ Вольфганг Пешорн.</p>
      <p>Будинок необхідно перебудувати, тому в листопаді буде оголошено загальноєвропейський архітектурний конкурс на найкращий проєкт.</p>
      <p>Гітлер народився в орендованій квартирі в австрійському місті Браунау-ам-Інн на кордоні з Німеччиною в 1889 році. Після приходу до влади нацистів будинок викупила партія і використовувала його як свого роду культовий центр фашистів.</p>
      <p>Після війни будинок повернули початковим власникам й він служив як бібліотека, технікум та центр догляду за людьми з інвалідністю.</p>
      <p>Будинок залишався занедбаним протягом п'яти років, коли австрійський парламент врешті проголосував за його реквізицію у 2016 році, щоб він не став місцем паломництва неонацистів.</p>
      <p>Протягом багатьох років між колишньою власницею будинку та урядом тривав юридичний спір, у якому Верховний суд <b><a href="https://www.eurointegration.com.ua/news/2019/08/6/7099344/">поставив крапку</a></b> в серпні, ставши на бік уряду.</p>
      <related>
        <a href="https://www.eurointegration.com.ua/news/2019/08/6/7099344/"/>
      </related>
    </article>
  </body>
</html>