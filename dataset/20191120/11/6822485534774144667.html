<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T11:36:00+00:00"/>
    <meta property="og:title" content="آخرین وضعیت اعتراض‌ها به تغییر قیمت بنزین/ شهرها آرام شدند"/>
    <meta property="og:description" content="ایرنا نوشت: بر اساس مشاهدات، دیشب اغلب شهرهایی که از اوایل هفته صحنه ناآرامی‌ها بودند، شب آرامی را پشت سر گذاشتند و در چند مورد که تجمع گزارش شد، با ورود پلیس مشکل خاصی حادث نشد."/>
  </head>
  <body>
    <article>
      <h1>آخرین وضعیت اعتراض‌ها به تغییر قیمت بنزین/ شهرها آرام شدند</h1>
      <address>
        <time datetime="2019-11-20T11:36:00+00:00">20 Nov 2019, 11:36</time>
      </address>
      <p>شهرهایی که در چند روز گذشته شاهد اعتراض های مردمی به افزایش قیمت بنزین بودند، با روشن شدن صف بندی بین مردم و آشوبگران و نیز حضور پررنگ حافظان امنیت و نظم از ۴۸ ساعت گذشته روی آرامش به خود دیدند.</p>
      <p>ایرنا نوشت: بر اساس مشاهدات، دیشب اغلب شهرهایی که از اوایل هفته صحنه ناآرامی‌ها بودند، شب آرامی را پشت سر گذاشتند و در چند مورد که تجمع گزارش شد، با ورود پلیس مشکل خاصی حادث نشد.</p>
      <p>دیروز نیز اخباری از شناسایی و دستگیری سرکرده‌های اغتشاشگران در استان‌های ناآرام گزارش شد و در برخی استان‌ها مردم در اقدامی خودجوش در محکومیت اقدامات آشوبگران راهپیمایی کردند.</p>
      <p>البته با وجود بازگشت آرامش نسبتی به اغلب شهرها، هنوز اینترنت قطع است و به دلیل تخریب جایگاه‌های سوخت و بانک ها و برخی ساختمان‌های دولتی در مناطق ناآرام، کار سوخت‌گیری خودروها، انجام امور بانکی و اداری به کندی انجام می‌شود.</p>
      <p>این گزارش مروری بر آخرین خبرها از اعتراض به تغییر قیمت بنزین در ۲۴ ساعت گذشته است.</p>
      <p><b>شیراز</b>: به گفته معاون سیاسی، امنیتی و اجتماعی استانداری، از دیروز امنیت کامل بر فضای استان حاکم شده و شرایط کاملا عادی است؛ تمام مدارس استان فعالیت خود را آغاز کرده اند و مجموعه‌ها و بخش‌های خدمات رسان از جمله مترو و اتوبوسرانی نیز از روز گذشته مشغول خدمات رسانی به شهروندان هستند. در جریان ناآرامی‌های چند روز گذشته چهار مدرسه علمیه فارس و واحد جهاددانشگاهی شیراز آسیب دیدند.</p>
      <p><b>ماهشهر</b>: ماموران نیروی انتظامی بر اوضاع نقاطی که احتمال تجمع وجود دارد، مسلط هستند و به اغتشاشگران اجازه آسیب رساندن به تاسیسات و اموال عمومی را نمی دهند؛ در درگیری و تجمع های پراکنده در روزهای گذشته افرادی اقدام به آتش زدن لاستیک و برخی اموال عمومی کردند.</p>
      <p><b>دزفول</b>: کوی مدرس از مناطق حاشیه‌ای دزفول دیشب شاهد برگزاری برخی تجمعات بود که به درگیری اخلالگران با نیروی انتظامی انجامید.</p>
      <p><b>کرمانشاه</b>: حضور نیروهای نظامی و انتظامی برای مقابله با اغتشاشگران سبب شد تا شب گذشته شاهد ناآرامی در این شهر نباشیم.</p>
      <p><b>مشهد</b>: با اینکه در ۴۸ ساعت گذشته ناآرامی در مشهد گزارش نشده است، اما ماموران نیروی انتظامی در معابر مهم این شهر حضور داشتند تا راه اخلالگران را سد کنند.</p>
      <p><b>ورامین</b>: تخریب چند جایگاه سوخت در ورامین سبب شد تا مردم این منطقه در روزهای گذشته با مشکل سوختگیری خودروهای خود روبرو شوند که به گفته مسئولان با تأمین سوخت مورد نیاز جایگاه‌های عرضه بنزین شهرستان ورامین، به زودی این مشکل رفع می شود.</p>
      <p><b>کرج و فردیس</b>: آرامش به مناطق ناآرام استان البرز بویژه کرج، فردیس و محمدشهر بازگشته و نیروی انتظامی و بسیج برای تامین امنیت حضور پررنگ دارند؛ دیشب گزارشی از درگیری و اغتشاش در این مناطق دریافت نشد.</p>
    </article>
  </body>
</html>