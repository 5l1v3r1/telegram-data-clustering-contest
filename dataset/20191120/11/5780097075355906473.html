<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/20191120-%E1%9E%8F%E1%9E%BB%E1%9E%9B%E1%9E%B6%E1%9E%80%E1%9E%B6%E1%9E%9A-%E1%9E%90%E1%9F%83-%E1%9E%8A%E1%9E%80-%E1%9E%8F%E1%9E%BD%E1%9E%93%E1%9E%B6%E1%9E%91%E1%9E%B8%E1%9E%87%E1%9E%B6-%E1%9E%8F%E1%9F%86%E1%9E%8E%E1%9E%B6%E1%9E%84%E1%9E%9A%E1%9E%B6%E1%9E%9F%E1%9F%92%E1%9E%8F%E1%9F%92%E1%9E%9A-%E1%9E%96%E1%9E%B8%E1%9E%94%E1%9F%92%E1%9E%9A%E1%9E%98%E1%9E%BB%E1%9E%81-%E1%9E%94%E1%9E%80%E1%9F%92%E1%9E%9F%E1%9E%94%E1%9F%92%E1%9E%9A%E1%9E%86%E1%9E%B6%E1%9F%86%E1%9E%84"/>
    <meta property="og:site_name" content="RFI"/>
    <meta property="article:published_time" content="2019-11-20T11:46:21+00:00"/>
    <meta property="og:title" content="ប្រមុខ​បក្ស​ប្រឆាំងថៃ​ លោក ថាណាថន អស់​តំណែង​ ជា​តំណាងរាស្ត្រ"/>
    <meta property="og:description" content="តុលាការ​ធម្មនុញ្ញ​ថៃ​បាន​ចេញ​សាលក្រម​នៅ​ថ្ងៃពុធ​ទី ២០ វិច្ឆិកា ២០១៩ បិទ​បញ្ចប់​អាណត្តិ​ជា​តំណាង​រាស្ត្រ​នៅ​ក្នុង​សភា របស់​មហាសេដ្ឋី​ ថាណាថន ដែល​ជា​មេដឹកនាំបក្ស​ប្រឆាំង​ដ៏​ចំបង​នៅ​ប្រទេស​ថៃ។ ​តុលាការ​បានចោទ​ លោក ថាណាថន បាន​រំលោភ​ច្បាប់​បោះឆ្នោត​ ក្នុង​សម័យ​បើឆ្នោត​សភា​កាលពី​ខែ​មីនា..."/>
  </head>
  <body>
    <article>
      <h1>ប្រមុខ​បក្ស​ប្រឆាំងថៃ​ លោក ថាណាថន អស់​តំណែង​ ជា​តំណាងរាស្ត្រ</h1>
      <address><time datetime="2019-11-20T11:46:21+00:00">20 Nov 2019, 11:46</time> by <a rel="author">អៀង សុខម៉ិញ</a></address>
      <p>
        <b>តុលាការ​ធម្មនុញ្ញ​ថៃ​បាន​ចេញ​សាលក្រម​នៅ​ថ្ងៃពុធ​ទី ២០ វិច្ឆិកា ២០១៩ បិទ​បញ្ចប់​អាណត្តិ​ជា​តំណាង​រាស្ត្រ​នៅ​ក្នុង​សភា របស់​មហាសេដ្ឋី​ ថាណាថន ដែល​ជា​មេដឹកនាំបក្ស​ប្រឆាំង​ដ៏​ចំបង​នៅ​ប្រទេស​ថៃ។ ​តុលាការ​បានចោទ​ លោក ថាណាថន បាន​រំលោភ​ច្បាប់​បោះឆ្នោត​ ក្នុង​សម័យ​បើឆ្នោត​សភា​កាលពី​ខែ​មីនា ២០១៨។</b>
      </p>
      <p>“ចាប់​ពី​ថ្ងៃ​នេះ​លោក​ថាណាថន អស់​តួនាទី​​ជា​តំណាង​រាស្ត្រ” នេះ​ជា​សេចក្តី​ប្រកាស​របស់​ចៅក្រម​នៃ​តុលាការ​ធម្មនុញ្ញ ដើម្បី​ឱ្យ​តុលាការ​អាច​ដំណើរ​ការសនវការ​​​ជុំ​វិញ​បទ​ចោទ​ប្រកាន់​ថា​លោកថាណាថន​បានរំលោភ​ច្បាប់​ ដោយ​មាន​ភាគហ៊ុន​ក្នុង​ក្រុមហ៊ុន​ឃោសនា​ព័ត៌មាន ក្នុង​អំឡុង​ពេល​បោះឆ្នោត​”។​ ​​</p>
      <p>នៅ​ចំពោះ​មុខ​តុលាការ​ធម្មនុញ្ញ​ជា​លើក​ដំបូង កាលពី​ថ្ងៃ​សុក្រ​ លោក​ ថាណាថន បាន​អះអាងជា​ថ្មី​​អំពី​ភាព​បរិសុទ្ធ​របស់​លោក ដោយ​បញ្ជាក់​ថា ​ភាគហ៊ុន​​នោះ​ត្រូវ​បាន​លក់​ទៅ​ម្តាយ​​ តាំង​ពី​៥​ខែ​​មុន​ការ​បោះឆ្នោត​ម្ល៉េះ។ សម្រាប់​សកម្មជន​គាំទ្រ​ សំណុំ​រឿង​ក្តី​នេះ មាន​រឿង​នយោបាយ​សុទ្ធសាធ​ដែល​គេ​តាក់​តែង​ឡើង​ដើម្បី​កម្ចាត់​អ្នក​នយោបាយ​ដ៏​មាន​ប្រជាប្រិយភាព​ជាងគេ​តែ​ប៉ុណ្ណោះ។</p>
      <p>
        <a href="http://khmer.rfi.fr/asia/20190430-%E1%9E%90%E1%9F%83-%E1%9E%94%E1%9F%92%E1%9E%9A%E1%9E%98%E1%9E%BB%E1%9E%81%E1%9E%94%E1%9E%80%E1%9F%92%E1%9E%9F%E1%9E%94%E1%9F%92%E1%9E%9A%E1%9E%86%E1%9E%B6%E1%9F%86%E1%9E%84-%E1%9E%90%E1%9F%92%E1%9E%98%E1%9E%B8-%E1%9E%8A%E1%9F%8F%E1%9E%98%E1%9E%B6%E1%9E%93%E1%9E%94%E1%9F%92%E1%9E%9A%E1%9E%87%E1%9E%B6%E1%9E%94%E1%9F%92%E1%9E%9A%E1%9E%B7%E1%9E%99%E1%9E%97%E1%9E%B6%E1%9E%96-%E1%9E%80%E1%9F%86%E1%9E%96%E1%9E%BB%E1%9E%84%E1%9E%9A%E1%9E%84-%E1%9E%A0%E1%9E%B6%E1%9E%93%E1%9E%B7%E1%9E%97%E1%9F%90%E1%9E%99-%E1%9E%87%E1%9E%B6%E1%9E%94%E1%9F%8B%E2%80%8B%E1%9E%91%E1%9F%84%E1%9E%9F-%E2%80%8B%E1%9E%9A%E1%9F%86%E1%9E%9B%E1%9F%84%E1%9E%97%E2%80%8B%E1%9E%85%E1%9F%92%E1%9E%94%E1%9E%B6%E1%9E%94%E1%9F%8B%E2%80%8B%E1%9E%94%E1%9F%84">
          <b>សូមអាន ៖ ប្រមុខ​បក្ស​ប្រឆាំង​ថ្មី​ដ៏​មានប្រជាប្រិយភាព កំពុងរង​ហានិភ័យ​ជាប់ចោទ​​រំលោភ​​ច្បាប់​​បោះឆ្នោត</b>
        </a>
      </p>
      <p>ប្រសិន​បើ​តុលាការ​រក​ឃើញ​ថា​លោក​ពិត​ជា​រំលោភ​ច្បាប់​បោះឆ្នោត​មែន នោះ​លោក​ថាណាថន មិនត្រឹម​តែ​មិន​​អាច​បន្ត​​​ជីវិត​នយោបាយ​បាន​ទៀត​ទេ តែ​​លោក​ថែម​ទាំង​នឹង​ត្រូវ​រង​ការ​កាត់​​ទោស​ឱ្យ​ជាប់​ពន្ធនាគារ​រហូត​ដល់​១០​ឆ្នាំ​។ ​នេះ​មិនមែន​​ជា​លើក​ទី​មួយ​ទេ ដែល​បក្ស​នយោបាយ​ប្រឆាំង​ថៃ​រង​ក្តីក្តាំ​នៅ​តុលាការ។ តុលាការ​ធម្មនុញ្ញ ​ស្និទ្ធ​នឹង​រដ្ឋាភិបាល​កាន់​អំណាច ​ធ្លាប់​បានបំបិទ​សំឡេង​ប្រឆាំង​ ដោយ​បាន​​សម្រេច​រំលាយ​គណបក្ស​ថៃ​រក្សា​ជាតិ​ របស់​​អតីត​នាយក​រដ្ឋមន្ត្រី​ថៃ​ថាក់ស៊ីន​ តែ​ប៉ុន្មាន​ថ្ងៃ​​មុន​ការ​បោះឆ្នោត​សភា​។</p>
      <p>ក្នុង​វ័យ​៤០​ឆ្នាំ ជា​ប្រមុខ​បក្ស​អណាខុតម៉ៃ ដែល​ជាបាន​ក្លាយ​ជា​ចរន្ត​នយោបាយ​ធំ​លំដាប់​ទី​បី​ នៅក្នុង​ការ​បោះឆ្នោត​សភា​កាលពី​ខែ​មីនា លោក​ថាណាថន មិនរអា​នឹង​ធ្វើ​ការ​វាយប្រហារ​ក្រុម​យោធាទេ ព្រមទាំង​​ស្រែក​ទាមទារ​ឱ្យ​​ថៃ​កាត់​បន្ថយ​ចំណាយ​ផ្នែក​យោធា​និង​បិទ​បញ្ចប់​ការ​កេណ្ឌទ័ព​ថ្មី។ ជា​ករណី​​​ដ៏​កម្រ​ ​ គណបក្ស​អណាខុតម៉ៃនេះ​ហ៊ាន​ទាំង​រិះគន់​របប​រាជានិយម​ ដ៏​មាន​អំណាច​បំផុត​នៅ​ក្នុង​ប្រទេស​ផង។ ក្រៅ​អំពី​សំណុំ​រឿង​ចោទប្រកាន់​​រំលោភ​ច្បាប់​បោះឆ្នោត​នេះ លោក​ថាណាថន​ រង​ការ​ចោទ​ប្រកាន់​ជា​ច្រើន​ករណី​ទៀត៕</p>
      <p> </p>
    </article>
  </body>
</html>