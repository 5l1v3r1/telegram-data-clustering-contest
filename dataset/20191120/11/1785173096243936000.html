<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/mai-multe-fragmente-osoase-si-doua-cranii-umane-gasite-pe-un-camp-din-olt-1922403520002019111119175531"/>
    <meta property="og:site_name" content="News.ro"/>
    <meta property="article:published_time" content="2019-11-20T11:35:00+00:00"/>
    <meta property="og:title" content="Mai multe fragmente osoase şi două cranii umane, găsite pe un câmp din Olt"/>
    <meta property="og:description" content="Mai multe fragmente osoase şi două cranii au fost găsite pe un câmp din judeţul Olt, legiştii stabilind că acestea sunt de natură umană. Procurorii au început cercetările în acest caz."/>
  </head>
  <body>
    <article>
      <h1>Mai multe fragmente osoase şi două cranii umane, găsite pe un câmp din Olt</h1>
      <address><time datetime="2019-11-20T11:35:00+00:00">20 Nov 2019, 11:35</time> by <a rel="author">News.ro</a></address>
      <p>
        <b>Mai multe fragmente osoase şi două cranii au fost găsite pe un câmp din judeţul Olt, legiştii stabilind că acestea sunt de natură umană. Procurorii au început cercetările în acest caz.</b>
      </p>
      <p>Potrivit unui comunicat al Parchetului de pe lângă Tribunalul Olt, în 19 noiembrie, în jurul orei 18:30, pe un teren agricol de lângă satul Mărgheni, comuna Brîncoveni, judeţul Olt, în zona cunoscută sub denumirea "Odaia lui Soreaţă”, au fost găsite mai multe fragmente osoase şi un craniu.</p>
      <p>"Ca urmare a aspectelor sesizate, o echipă operativă constituită din procurorul criminalist din cadrul Parchetului de pe lângă Tribunalul Olt şi comisari de poliţie din cadrul Serviciului Investigaţii Criminale Olt s-au deplasat la locul indicat, iar în urma cercetării locului faptei au fost găsite mai multe oase şi fragmente osoase, precum şi două cranii. În urma examinării macroscopice, medicul legist din cadrul Serviciului de Medicină Legală Olt a apreciat că acestea sunt de natură umană”, se arată în comunicat.</p>
      <p>Sursa citată menţionează că în cadrul anchetei au fost audiate persoanele care au găsit fragmentele osoase şi a fost dispusă efectuarea unei expertize antropologice de către Institutul Naţional de Medicină Legală Bucureşti.</p>
      <p>De asemenea, pe rolul Parchetului de pe lângă Tribunalul Olt a fost deschis un dosar penal pentru săvârşirea infracţiunii de omor calificat, comisă asupra a două sau mai multe persoane.</p>
      <p>În cauză se efectuează acte de urmărire penală cu sprijinul Direcţiei de Investigaţii Criminale din cadrul I.G.P.R. Bucureşti şi Institutului de Criminalistă din cadrul I.G.P.P.R Bucureşti.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>