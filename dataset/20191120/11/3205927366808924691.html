<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294019-mia-frash-olh-h-oysia-hellip"/>
    <meta property="og:site_name" content="gavros.gr"/>
    <meta property="article:published_time" content="2019-11-20T11:38:00+00:00"/>
    <meta property="og:title" content="Μία φράση, όλη η ουσία…"/>
    <meta property="og:description" content="Η πλευρά του Ολυμπιακού, με μία κουβέντα, αποτύπωσε όλη την αλήθεια, για τη στάση της πλευράς Κόκκαλη, τα τελευταία χρόνια…"/>
  </head>
  <body>
    <article>
      <h1>Μία φράση, όλη η ουσία…</h1>
      <address>
        <time datetime="2019-11-20T11:38:00+00:00">20 Nov 2019, 11:38</time>
      </address>
      <p><i>«Με μεγάλη απογοήτευση αλλά χωρίς ίχνος έκπληξης, λάβαμε την επιστολή σας…»</i>. Κάπως έτσι αρχίζει η επιστολή-απάντηση της πλευράς του Ολυμπιακού (μέσω της ΘΡΥΛΟΣ ΑΕ), στην επιστολή-«ντροπή», την οποία απέστειλε η πλευρά του Σωκράτη Κόκκαλη (μέσω της INTRAKAT) και με την οποία ζητά να εκκενωθεί η έκταση 12,5 στρεμμάτων, στο Ρέντη, η οποία στεγάζει τα «σπλάχνα» του Ολυμπιακού και το «αύριο» του Συλλόγου: Την ακαδημία.</p>
      <p>Μία φράση, η οποία αποτυπώνει όλη την αλήθεια, για το τι πραγματικά συμβαίνει, τα τελευταία χρόνια, ανάμεσα στον Σωκράτη Κόκκαλη, τον Βαγγέλη Μαρινάκη και -φυσικά- τον Ολυμπιακό. Πολλοί είναι εκείνοι, οι οποίοι είχαν σταθεί απέναντι στην ΠΑΕ, κάνοντας λόγο για λανθασμένη προσέγγιση, στο θέμα της αντιμετώπισης του παλαιού προέδρου του Ολυμπιακού. Και εκείνοι, όμως, μετά τα χθεσινά, κατάλαβαν…</p>
      <p>Κατάλαβαν ότι η στάση της ΠΑΕ, απέναντι στον Σωκράτη Κόκκαλη, δεν είναι τυχαία, ούτε… προσωπική «μάχη» του ηγέτη του Συλλόγου, Βαγγέλη Μαρινάκη. Είναι θέμα που αφορά σε όλο τον Ολυμπιακό! Απέναντι στον Σύλλογο μπήκε και με τη… βούλα πλέον, ο Σωκράτης Κόκκαλης, ο οποίος με την κίνησή του αυτή, να ξεσπιτώσει την ακαδημία του Ολυμπιακού μεσούσης της αγωνιστικής περιόδου, έδειξε πως δεν ενδιαφέρεται για τίποτε άλλο, πέρα από τα οικονομικά του θέματα και την προάσπιση (;) της περιουσίας του.</p>
      <p>Είναι σαφές ότι κανείς δεν μπορεί να πει στον Σωκράτη Κόκκαλη, τι θα κάνει με τα οικόπεδά του, τις επιχειρήσεις και τις εταιρείες του. Μπορεί, ωστόσο, να κρίνει τις κινήσεις του, όπως και την στάση, την οποία έχει κρατήσει, τα τελευταία χρόνια, απέναντι στον Σύλλογο, τον οποίο κάποτε υπηρετούσε…</p>
      <p>Ενδεικτικά θυμίζουμε αυτά, τα οποία αναφέραμε και χθες, ώστε άπαντες, πλέον, να κάνουν την… σύνδεση των γεγονότων, μεταξύ τους…</p>
      <p>
        <i>1) Όταν το 2010 έφυγε από τη διοίκηση της ΠΑΕ Ολυμπιακός άφησε πίσω του χρέος ύψους 40 εκατ. ευρώ, ενώ οι άμεσες απαιτήσεις ανέρχονταν στα 25 εκατ. ευρώ. Ακόμη, έπρεπε να δοθούν 100 εκατ. ευρώ για την ανασύνταξη της ΠΑΕ και της ομάδας.</i>
      </p>
      <p>
        <i>2) Από την προπώληση της Καραϊσκάκης ΑΕ έβγαλε 15 εκατ. ευρώ.</i>
      </p>
      <p>
        <i>3) Ο Πέτρος Κόκκαλης άφησε χρέη ύψους 7 εκατ. ευρώ στον Ερασιτέχνη Ολυμπιακό.</i>
      </p>
      <p>
        <i>4) Για το οικόπεδο στου Ρέντη, ο Ολυμπιακός πλήρωνε ενοίκιο, ενώ επένδυσε και 500.000 ευρώ στις εγκαταστάσεις. Προσέξτε, πλήρωνε ενοίκιο για ένα οικόπεδο που του ανήκε και ο Κόκκαλης άλλαξε την ιδιοκτησία του, όπως αναφέρει η Θρύλος ΑΕ στην επιστολή απάντηση στην Ιντρακάτ.</i>
      </p>
      <p>
        <i>5) Ο Κόκκαλης ήταν σε σφιχτό εναγκαλισμό με την Κυβέρνηση των ΣΥΡΙΖΑΝΕΛ, παρά τον «άγριο» πόλεμο κατά του Ολυμπιακού. Απόδειξη η υποψηφιότητα του Πέτρου στις Ευρωεκλογές. Στις αρχές του 2016, σύμφωνα με δημοσιεύματα, η Ιντρακάτ είναι από τις εταιρείες που παίρνουν την ανάθεση για την κατασκευή των μεταφερόμενων οικίσκων (σ.σ. κοντέινερ) για τη διαμονή των προσφύγων.</i>
      </p>
      <p>
        <i>6) Η εταιρία ΙΝΤΡΑΚΟΜ Defense Electronics επί υπουργίας Πάνου Καμμένου στο Υπουργείο Εθνικής Άμυνας σύναψε συμβόλαια αξίας άνω των 150 εκατομμυρίων ευρώ για προμήθειες.</i>
      </p>
      <p>
        <i>7) Ο Κόκκαλης συνεργάστηκε με τον Μελισσανίδη για την «Αγιά Σοφιά», ενώ λένε ότι... βλέπει και το γήπεδο του ΠΑΟΚ, άρα συνεργασία και με τον Σαββίδη.</i>
      </p>
      <p>Επανερχόμαστε, όμως, στην αρχή του κειμένου, καταλήγοντας… <i>«Με μεγάλη απογοήτευση, αλλά χωρίς ίχνος έκπληξης…»</i>…</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294025-o-enas-xeiroteros-apo-ton-allon"/>
        <a href="https://www.gavros.gr/article/podosfairo/294026-h-o-rsquo-jogo-grafei-gia-santas-kai-olympiako-vid"/>
        <a href="https://www.gavros.gr/article/podosfairo/294015-deytero-synexomeno-eyrwpaiko-mats-me-allagh-proponhth"/>
        <a href="https://www.gavros.gr/article/podosfairo/294013-o-moyrinio-exei-eikona-apo-ton-olympiako-vid-pics"/>
      </related>
    </article>
  </body>
</html>