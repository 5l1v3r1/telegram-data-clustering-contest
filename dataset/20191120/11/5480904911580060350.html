<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/olympioniky-bude-zdobit-napis-ceska-republika-i-v-japonstine/1823182?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T11:54:00+00:00"/>
    <meta property="og:title" content="Olympioniky bude zdobit nápis Česká republika i v japonštině"/>
    <meta property="og:description" content="Praha - Grafický prvek v podobě gymnastické figury značící vítězný postoj a nápis Czech Republic na hrudi, pod kterým je jeho japonský ekvivalent, budou zdobit oblečení českých olympioniků příští rok na hrách v Tokiu. Český olympijský výbor představil hlavní motivy oblečení v Japonském informačním a kulturním centru v Praze."/>
  </head>
  <body>
    <article>
      <h1>Olympioniky bude zdobit nápis Česká republika i v japonštině</h1>
      <address><time datetime="2019-11-20T11:54:00+00:00">20 Nov 2019, 11:54</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Grafický prvek v podobě gymnastické figury značící vítězný postoj a nápis Czech Republic na hrudi, pod kterým je jeho japonský ekvivalent, budou zdobit oblečení českých olympioniků příští rok na hrách v Tokiu. Český olympijský výbor představil hlavní motivy oblečení v Japonském informačním a kulturním centru v Praze.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574246967_P201911200442901.jpg"/>
        </figure>
        <figure>
          <img src="https://i3.cn.cz/6/1574247090_P201911200446101.jpg"/>
        </figure>
        <figure>
          <img src="https://i3.cn.cz/6/1574247207_P201911200447801.jpg"/>
        </figure>
        <figure>
          <img src="https://i3.cn.cz/6/1574247424_P201911200451101.jpg"/>
        </figure>
      </slideshow>
      <p>V Riu měli sportovci na oblečení postavičku legendárního běžce Emila Zátopka. Před nadcházejícími hrami se očekávalo, že inspirací bude trojnásobná zlatá medailistka z Tokia 1964 Věra Čáslavská.</p>
      <p>"Věrka Čáslavská byla za svého života velice skromná, ani by si nepřála, aby byla pozornost upřena jen na ni, ale i na ostatní. Úspěšných gymnastů máme v historii daleko víc," vysvětlil předseda ČOV Jiří Kejval. Doplnil, že grafický prvek vznikl na počest československých olympijských medailistů včetně Čáslavské, ale také jako vzpomínka na gymnastické hrdiny v sokolském odboji za války.</p>
      <p>Český olympijský tým z oficiální kolekce zveřejnil bílé tričko a modrý batoh, které budou v prodeji pro fanoušky. Tričko má trikoloru v límečku, znak olympijského týmu na hrudi a na pravém rameni nápis Tokyo s červeným kruhovým polem.</p>
      <p>"V tomhle tričku poletím do Tokia, aby bylo jasný, odkud jsem a proč jsem tam přijel!" namlouval mistr světa ve vodním slalomu Jiří Prskavec důrazným hlasem reklamní spot před čtvrtečním odletem do Tokia na tréninkový kemp a test olympijské trati.</p>
      <p>Pošesté vytvořila kolekci firma Alpine Pro a podruhé se na jejím vzniku přímo podíleli i sami sportovci. Trojnásobný olympijský medailista Ondřej Synek měl na starosti funkční materiály. "Testoval jsem materiály. Trénoval jsem v nich, spal, běhal, chodil do sauny, pak jsem je pral a sušil. Stopoval jsem si, za jak dlouho uschnou, jak dlouho vydrží bez zápachu a všechno možné. Můžu slíbit, že sportovci budou mít v Tokiu to nejlepší, co momentálně je k dispozici," uvedl Synek.</p>
      <p>"Oproti předchozím letům udělal Ondra velmi dobrou práci, co se týče funkčnosti materiálů. Jsou příjemné a věřím, že v nám v Tokiu pomůžou zvládnou podmínky, které tam mají být pekelné," řekl šestadvacetiletý Prskavec. "Hlavně mi to musí být pohodlné a myslím, že to splňujou a dle mého názoru se povedly," dodal.</p>
      <p>Motiv i grafický prvek vytvořil akademický malíř Milan Jaroš, který se podílel na motivech pro olympiády v Londýně, v Soči, je autorem figurky Emila Zátopka v Riu i zlaté stovky z Pchjongčchangu. "Tvarově vychází figura ze znaků českého kubismu. Inspirací pro výtvarné řešení byla práce historicky slavného českého malíře a designéra Ladislava Sutnara," uvedl Jaroš. Upozornil, že gymnastický grafický prvek má ještě jeden skrytý význam, a to je písmeno T značící Tokio.</p>
      <p>Kolekce bude čítat 20 tisíc kusů pro sportovce, pro fanoušky pak téměř 190 tisíc kusů. Z každého prodaného trička s nápisem Czech Republic půjde část na Olympijskou nadaci, jež pomáhá sportovat sociálně znevýhodněným dětem.</p>
      <p>Zbývající kolekce bude představena příští rok v květnu. Kromě volnočasového a sportovního oblečení bude před olympiádou zveřejněna i nástupová kolekce se vzorem vyrobeným modrotiskem přímo pro českou výpravu.</p>
    </article>
  </body>
</html>