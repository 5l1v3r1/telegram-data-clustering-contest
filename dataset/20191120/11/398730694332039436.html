<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/erik-helmerson-arets-julklapp-ar-moralladan/"/>
    <meta property="og:site_name" content="DN.SE"/>
    <meta property="article:published_time" content="2019-11-20T11:08:39+00:00"/>
    <meta property="og:title" content="Erik Helmerson: Årets julklapp är morallådan"/>
    <meta property="og:description" content="För 25 år sedan var mobilen årets julklapp. Nu är det en låda som ser till att vi inte använder den."/>
  </head>
  <body>
    <article>
      <h1><a href="https://www.dn.se/av/erik-helmerson/">Erik Helmerson:</a> Årets julklapp är morallådan</h1>
      <address><time datetime="2019-11-20T11:08:39+00:00">20 Nov 2019, 11:08</time> by <a rel="author" href="https://www.dn.se/av/erik-helmerson/" target="_blank">Erik Helmerson</a></address>
      <p>
        <b>För 25 år sedan var mobilen årets julklapp. Nu är det en låda som ser till att vi inte använder den.</b>
      </p>
      <p>Årets julklapp är ofta en termometer i samhällsklimatet. När den började utses, åren kring 1990, handlade det om teknikoptimism: bakmaskinen, videokameran, cd-spelaren... År 2001 började gör-det-själv-trenden slå igenom, med verktyg och kokböcker.</p>
      <p><b>Kring 2011 kom livsstilsreligionen</b> in under granen och vi skulle ge bort färdigpackade matkassar, råsaftcentrifuger och träningsarmband. Nu är det klimatet och konsumtionsskammen som töjer ut tomtens säck; de tre senaste årens julklappar är elcykeln, det återvunna plagget och <a href="https://www.dn.se/ekonomi/tagresan-tippas-bli-arets-julklapp/">nu alltså mobillådan.</a></p>
      <p>Om Handelns utredningsinstitut, som utser julklappen, hade varit konsekvent och inte hetat Handelns i förnamn kunde det ha gått ett steg längre och utsett något som inte kräver någon konsumtion alls. Den goda gärningen, kanske, eller bidraget till Röda korset? Mobillådan är ett irriterande val av två skäl.</p>
      <blockquote>Nu är det klimatet och konsumtionsskammen som töjer ut tomtens säck.</blockquote>
      <p>Dels är det moralismen i att det skulle vara fel att ha sin telefon nära och använda den. Livet anses bli så oändligt mycket mer värdefullt bara mobilen är borta och hela familjen sitter och tindrar i kapp. 1994 var själva mobiltelefonen årets julklapp, det är ironiskt att vi 25 år senare behöver en ny julklapp för att inte använda den.</p>
      <p><b>Dels att man ska köpa </b>en särskilt tillverkad produkt för det enda ändamålet att placera sin telefon där. Jag är helt för konsumtion om det handlar om nyttigheter som så miljövänligt som möjligt ökar en tillväxt som kommer många till del. Här misstänker jag att de mobillådor som nu ges bort till moster Emmabritt till inte ringa grad kommer att vara tillverkade av en hostande kinesisk tolvåring och därefter hitflugna från Ningbo, levererade av en Postnordlastbil för att upphämtas på 63:ans tobak trettio kvarter bort.</p>
      <p>Kanske kunde årets julklapp i stället bli en skokartong där vi får lägga precis vad vi vill?</p>
    </article>
  </body>
</html>