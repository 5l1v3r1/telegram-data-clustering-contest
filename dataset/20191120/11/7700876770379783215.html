<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/il-cielo-sopra-kibera-diventa-film-la-prima-nazionale-a-milano/153337/"/>
    <meta property="og:site_name" content="VITA"/>
    <meta property="article:published_time" content="2019-11-20T11:30:00+00:00"/>
    <meta property="og:title" content="Il cielo sopra Kibera diventa film, la prima nazionale a Milano"/>
    <meta property="og:description" content="Un film prodotto da Ravenna Teatro/Teatro delle Albe ideato da Marco Martinelli e promosso dalla Fondazione AVSI in collaborazione con Kamera Film e Antropotopia, vede la collaborazione anche di Vita non profit magazine"/>
  </head>
  <body>
    <article>
      <h1>Il cielo sopra Kibera diventa film, la prima nazionale a Milano</h1>
      <address><time datetime="2019-11-20T11:30:00+00:00">20 Nov 2019, 11:30</time> by <a rel="author">Redazione</a></address>
      <p>
        <b>Un film prodotto da Ravenna Teatro/Teatro delle Albe ideato da Marco Martinelli e promosso dalla Fondazione AVSI in collaborazione con Kamera Film e Antropotopia, vede la collaborazione anche di Vita non profit magazine</b>
      </p>
      <p><b>THE SKY OVER KIBERA è un film d’arte: ci racconta la “messa in vita” della Divina Commedia nell’immenso slum di Nairobi, Kibera, dove il regista ha lavorato con 150 bambini e adolescenti</b>, reinventando il capolavoro dantesco in lingua inglese e swahili. E lo fa con la sua cifra poetica e visionaria, intrecciando alle riprese dello spettacolo altre immagini, sequenze girate appositamente nello slum per compiere l’operazione alchemica di trasformare il teatro in cinema. Tre adolescenti di Nairobi offrono volto e voce a Dante, Virgilio e Beatrice: sono le guide che conducono lo spettatore nel labirinto di <i>Kibera</i>, dove la “selva oscura” in cui si perde il poeta è più che una semplice metafora: in swahili, Kibera significa “selva”. Attorno a loro un coro brulicante di corpi recita il tumulto dell’essere insieme belve e dannati, ladri e assassini, diavoli e politici corrotti e poeti che indicano le vie della salvezza: tra canti e recitazione, corse frenetiche e danze scatenate, i 150 protagonisti danno vita a un affresco ricco di commovente poesia, a ulteriore conferma dell’universalità del capolavoro dantesco.</p>
      <p><b>Nel docu-film che verrà presentato in prima nazionale al Filmmaker Festival di Milano (23 novembre ore 20.30 presso il Cinema Beltrade) </b>tre ragazzi danno volto e voce a Dante, Beatrice e Virgilio e sono la guida in questo viaggio poetico nella baraccopoli, “selva oscura” di povertà, conflitto, violenza in cui si rivela la dimensione universale, e oltre il tempo, della parola dantesca. Alle riprese dello spettacolo Martinelli mescola altre visioni, dettagli di luoghi, colori, cercando a sua volta una “traduzione” libera del teatro nell'immagine che non si limita a filmarne il gesto ma vuole creare una dimensione indipendente capace di restituirne la sfida, la forza, l'energia. In quella favola antica i ragazzi circondati da un coro di assassini, diavoli, politici corrotti, poeti ritrovano le proprie paure e trovano lo spazio per esprimere i propri desideri.</p>
      <p>
        <a href="http://www.vita.it/it/story/2018/10/15/la-divina-commedia-messa-in-vita-dai-ragazzi-dello-slum-di-kibera/253/">Qui il racconto fatto da Vita dello spettacolo a Nairobi.</a>
      </p>
      <p>Un film prodotto da Ravenna Teatro/Teatro delle Albe ideato da Marco Martinelli e promosso dalla Fondazione AVSI in collaborazione con Vita non profit magazine, Kamera Film, Antropotopia.</p>
      <p><i>soggetto</i> Marco Martinelli <i>e</i> Ermanna Montanari<br/><i>consulente alla sceneggiatura</i> Riccardo Bonacina<br/><i>musica originale</i> Daniele Roccato<br/><i>assistente alla regia</i> Laura Redaelli<br/><i>montaggio</i> Francesco Tedde <br/><i>post-produzione</i> Antropotopia<br/><i>organizzazione generale</i> Marcella Nonni <i>e</i> Silvia Pagliano<br/><i>distribuzione</i> Maria Martinelli<br/><i>consulenza e relazioni con la stampa</i> Rosalba Ruggeri<br/><i>produttore esecutivo</i> Alessandro Cappello</p>
      <p><i>produzione</i> Ravenna Teatro/Teatro delle Albe <br/><i>in collaborazione con</i> Fondazione AVSI, Vita non profit magazine, Kamera Film, Antropotopia</p>
      <figure>
        <img src="http://i.cdn-vita.it/blobs/full/3/6/9/9/36992700-6cc9-4e1a-a52d-204c89dac60e.jpg?_637098472613149638"/>
      </figure>
      <related>
        <h4>Contenuti correlati</h4>
        <a href="http://www.vita.it/it/article/2019/11/09/i-quattro-vincitori-del-premio-al-volontariato-costruttori-del-bene-co/153240/"/>
        <a href="http://www.vita.it/it/article/2019/09/18/il-cielo-sopra-kibera-anteprima-mondiale-a-nairobi/152698/"/>
        <a href="http://www.vita.it/it/article/2019/07/02/video-su-il-cielo-sopra-kibera-da-nairobi-a-milano/152086/"/>
        <a href="http://www.vita.it/it/article/2018/09/21/il-cielo-sopra-kibera-la-divina-commedia-nello-slum/149110/"/>
        <a href="http://www.vita.it/it/article/2018/06/19/perche-porto-dante-a-kibera/147268/"/>
      </related>
    </article>
  </body>
</html>