<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.ua/news/466935-u-chomu-osoblivist-olimpiyskoi-mtb-trasi-v-yaponii-poyasnyuie-yana-belomoina"/>
    <meta property="og:site_name" content="СПОРТ.UA"/>
    <meta property="article:published_time" content="2019-11-20T01:32:00+00:00"/>
    <meta property="og:title" content="У чому особливість олімпійської MTB траси в Японії – пояснює Яна Беломоіна"/>
    <meta property="og:description" content="Українська спортсменка випробувала олімпійську трасу в Японії й ось, що вона про неї думає ⋆ Другие виды на Sport.ua"/>
  </head>
  <body>
    <article>
      <h1>У чому особливість олімпійської MTB траси в Японії – пояснює Яна Беломоіна</h1>
      <address>
        <time datetime="2019-11-20T01:32:00+00:00">20 Nov 2019, 01:32</time>
      </address>
      <figure>
        <img src="https://pic.sport.ua/images/news/0/11/134/orig_466935.jpg"/>
        <figcaption>
          <cite>© redbullcontentpool.com. Яна Беломоина</cite>
        </figcaption>
      </figure>
      <p>Ми розпитали Red Bull спортсменку Яну Беломоіну про враження від траси, а також про інші особливості, на які доведеться звертати увагу під час підготовки до Олімпіади.</p>
      <p>
        <b>Технічна характеристика</b>
      </p>
      <p><b>Локація</b> – MTB-парк на півострові Ідзу</p>
      <p><b>Довжина кола</b> – 4 км</p>
      <p><b>Перепад висот</b> – 180 м</p>
      <p>
        <b>Акліматизація й погодний фактор підготовки</b>
      </p>
      <p>Усі велоспортивні змагання на Олімпіаді-2020 проходитимуть не в Токіо, а на півострові Ідзу, що в трьох годинах їзди від столиці. Яна пояснює, що велику роль під час підготовки і безпосередньо на змаганнях відіграватимуть погодні умови.</p>
      <p>
        <i>«Кажуть, що в період Олімпіади буде дуже спекотно, тому важливо правильно адаптуватися до старту. У Японії велика вологість, там інакше переноситься спека. От навіть на початку жовтня, у цей період, коли ми були, декілька днів піднімалася температура і було складно дихати. Таке відчуття, наче тобі не вистачає повітря.</i>
      </p>
      <p>
        <i>Тому на наступний рік потрібно буде грамотно порахувати, за скільки часу до старту туди летіти. Якщо календар змагань дозволить прилетіти туди заздалегідь, зможемо звикнути до клімату і часового поясу. Якщо перед Олімпіадою плануватиму якийсь старт, то навпаки – краще прилетіти за декілька днів до гонки, щоб організм не встиг відчути зміни часового поясу і клімату».</i>
      </p>
      <p>Іншим важливим компонентом будуть пориви вітру, які на трасі трапляються доволі часто. За словами Яни, такі сильні пориви вітру пояснюються розташуванням MTB-парку на півострові: його продуває.</p>
      <p>
        <b>Особливості траси й перше катання на ній</b>
      </p>
      <p>Трасу на півострові Ідзу сконструювали навмисне під Олімпійські ігри-2020, тому під час тестового івенту спортсмени справді вперше знайомилися зі змагальним колом. Беломоіна розповідає, що це не вперше олімпійські траси проєктують навмисне під ці змагання.</p>
      <p>«Кажуть, що трасу в Японії будували півроку, навезли дуже багато різного каміння. Я віднесу цю трасу до штучних – і це взагалі особливість олімпійських трас. Для мене Ігри-2020 будуть третіми в кар’єрі, і всі олімпійські траси, на яких я змагалася, були побудовані штучно: так було в Лондоні-2012, Ріо-2016 і тепер у Токіо-2020. А от інші траси, особливо в рамках Кубка світу, проводять у лісах, де більшість перешкод природні. У цьому найбільша різниця між трасами».</p>
      <p>На вивчення траси в спортсменів було три дні, а потім вони вийшли на старт. На думку Яни, цього часу недостатньо для повноцінного вивчення кола.</p>
      <p>«У перший день ми могли пройти трасу пішки, а наступні два дні – їздити. Часу для обкатки було не так багато: півтори години, а наступного дня ще дві з половиною. На таку технічну трасу, де потрібно призвичаїтися до всіх перешкод, – це дуже мало часу. Ми точно не встигли накатати її до впевненості проходження всіх моментів».</p>
      <p>Перед стартом на Олімпіаді у спортсменів буде 4 дні для вивчення траси: один день – на піший підйом, три – для катання.</p>
      <p>
        <b>Технічні особливості траси</b>
      </p>
      <p>Загальна оцінка</p>
      <p>«Мабуть, це найтехнічніша траса з усіх, на яких я коли-небудь їздила. Аналогічну думку висловлюють багато інших спортсменів: тут складно як у фізичному плані, так і в технічному. У перший день пішої прогулянки ми були дуже здивовані побачити кам’яні спуски та підйоми, які зробили організатори. Були моменти, коли навіть хлопці засумнівалися, наскільки реально проїхати якийсь спуск».</p>
      <p>Елемент, що найбільше запам’ятався</p>
      <p>«Величезний трамплін з приземленням на камені. Відверто кажучи, я подужала його не одразу, було складно психологічно впоратися зі страхом. У нас є дві лінії для подолання таких складних елементів: «лінія А» (найшвидша, але найнебезпечніша й найтехнічніша) і «лінія B» (легша, але значно довша). Лідери завжди ризикують, бо кожна секунда може стати вирішальною. Тому цей трамплін не можна об’їжджати, якщо ти хочеш розраховувати на п’єдестал, – потрібно стрибати».</p>
      <p>Падіння, травми й концентрація</p>
      <p>«Траса справді дуже небезпечна, розслабитися немає часу, і навіть підйоми засипані величезним камінням. Як у гонці, так і на тренуваннях було багато падінь. Ще до старту впали Кейт Кортні (чемпіонка світу-2018 і переможниця Кубка світу-2019) і Єнні Ріссведс (олімпійська чемпіонка-2016), тому вони навіть не виходили на старт. А після 10 хвилин у гонці серйозно впала чемпіонка світу-2019 Полін Ферран-Прево – вона не фінішувала».</p>
      <p>На тестовому івенті Яна Беломоіна показала 16-ий результат, а перемогу здобула швейцарка Йоланда Нефф, яка майже на дві хвилини випередила найближчу суперницю.</p>
      <p>Жіноча олімпійська гонка з крос-кантрі відбудеться на цій трасі в MTB-парку на півострові Ідзу 28 липня 2020 року. За день до цього на старт вийдуть чоловіки.</p>
      <p>Источник — <a href="https://sport.ua/">Sport.ua</a></p>
      <related>
        <h4>Материалы по теме</h4>
        <a href="https://sport.ua/news/452144-belomoina-stala-vitse-chempionkoy-evropy-po-mauntinbayku"/>
        <a href="https://sport.ua/news/449403-yana-belomoina-zavoevala-bronzu-na-etape-kubka-mira-po-mauntenbayku"/>
        <a href="https://sport.ua/news/445479-ukrainka-belomoina-vyigrala-mauntinbayk-gonku-v-polshe"/>
        <a href="https://sport.ua/news/443316-yana-belomoina-zavoevala-bronzu-na-etape-kubka-mira"/>
      </related>
    </article>
  </body>
</html>