<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ministr-infrastrukturi-anonsuvav-likvidaciyu-dp-avtomobilni-dorogi-ukrayini-330256_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T01:39:00+00:00"/>
    <meta property="og:title" content="Міністр інфраструктури анонсував ліквідацію ДП &quot;Автомобільні дороги України&quot;"/>
    <meta property="og:description" content="Криклій також заявив про необхідність позбавлення Укравтодору функції інспекції доріг."/>
  </head>
  <body>
    <article>
      <h1>Міністр інфраструктури анонсував ліквідацію ДП "Автомобільні дороги України"</h1>
      <h2>Криклій також заявив про необхідність позбавлення "Укравтодору" функції інспекції доріг.</h2>
      <address>
        <time datetime="2019-11-20T01:39:00+00:00">20 Nov 2019, 01:39</time>
      </address>
      <p>Міністерство інфраструктури планує ліквідувати Державне акціонерне <b><a href="https://dt.ua/UKRAINE/avtomobilni-dorogi-ukrayini-zakuplyat-200-odinic-zimovoyi-zbiralnoyi-tehniki-235545_.html">підприємство "Автомобільні дороги України"</a></b> і передати його функції приватному сектору, повідомив глава міністерства Олександр Криклій.</p>
      <p>"З наступного року, після зимового періоду, плануємо ліквідувати "Автомобільні дороги України". Його функції можна буде передати приватному сектору, який не пов'язаний із бюрократичними процедурами і зможе оперативно закуповувати найкращу техніку", - розповів міністр інфраструктури на брифінгу у вівторок, 19 листопада.</p>
      <p>Криклій назвав "нормальною європейською практикою" утримання та експлуатацію доріг приватними компаніями, а також поскаржився на неефективність і корупцію в регіональних відділення "Укравтодору".</p>
      <p>"У нас який облавтодор візьми - він збитковий, постійно не вистачає грошей, у використанні держмайна присутній корупційний фактор", - констатував міністр.</p>
      <p>Він також повідомив про плани позбавити "Укравтодор" функції інспекції доріг, будівництво та ремонт яких він замовляє.</p>
      <p>"Укравтодор" - замовник послуг. Інспекційна функція повинна бути окремо, щоб не виникав конфлікт інтересів. Тому що виходить так: сам замовляю - сам перевіряю, що не є дієвим інструментом", - пояснив Криклій.</p>
      <aside>Засновником ПАТ "ДАК Автомобільні дороги України" є держава в особі "Укравтодору". До завдань держкомпанії відноситься виконання робіт з експлуатаційного утримання 170 тисяч кілометрів автомобільних доріг загального користування державного і місцевого значення. Компанія також займається ремонтом автодоріг, мостів, інших елементів дорожньої інфраструктури. До складу компанії входять 33 дочірніх підприємства.</aside>
      <p>Згідно з п'ятирічною програмою Кабміну, уряд Олексія Гончарука планує <b><a href="https://dt.ua/ECONOMICS/uryad-zaplanuvav-privatizaciyu-soten-i-likvidaciyu-tisyachi-derzhpidpriyemstv-324993_.html">приватизувати кілька сотень і ліквідувати кілька тися ч</a><b><a href="https://dt.ua/ECONOMICS/uryad-zaplanuvav-privatizaciyu-soten-i-likvidaciyu-tisyachi-derzhpidpriyemstv-324993_.html">державних підприємств</a>,</b></b> які вважає неефективними. Проєкт держбюджету-2020 передбачає <b><a href="https://dt.ua/ECONOMICS/proekt-derzhbyudzhetu-2020-peredbachaye-6-mlrd-grn-vid-privatizaciyi-328533_.html">6 млрд грн доходів від "великої" приватизації</a></b> і стільки ж від "малої".</p>
      <p>Верховна Рада <b><a href="https://dt.ua/ECONOMICS/parlament-zatverdiv-zakonoproekt-pro-privatizaciyu-derzhmayna-266463_.html">ухвалила закон про приватизацію </a></b>18 січня 2018 року. Документ передбачає розподіл об'єктів на дві групи - об'єкти великої приватизації та об'єкти малої приватизації.</p>
      <p>До об'єктів великої приватизації відносяться єдині майнові комплекси державних та комунальних підприємств та пакетів акцій акціонерних товариств, де більше 50% акцій володіє держава, а також вартість активів яких згідно фінансової звітності за останній рік перевищує 250 млн гривень. Інші об'єкти віднесені до об'єктів малої приватизації.</p>
      <p>Детальніше про приватизацію та оренду держмайна читайте в матеріалі Юлії Самаевой <b><a href="https://dt.ua/interview/maksim-nefodov-velika-privatizaciya-ce-velika-problema-300694_.html">"Максим Нефьодов: "Велика приватизація — це велика проблема"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>