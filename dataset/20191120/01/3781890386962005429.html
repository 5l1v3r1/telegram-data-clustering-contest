<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742580"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T01:38:00+00:00"/>
    <meta property="og:title" content="วุฒิสภาสหรัฐเห็นชอบห้ามขายแก๊สน้ำตาให้ตำรวจฮ่องกง"/>
    <meta property="og:description" content="ที่ประชุมวุฒิสภาสหรัฐมีมติเอกฉันท์ 'สนับสนุนสิทธิมนุษยชนและประชาธิปไตย' ในฮ่องกง ที่รวมถึงการห้ามบริษัทในอเมริกาส่งออกแก๊สน้ำตาและกระสุนยางให้กับตำรวจปราบจลาจลของฮ่องกง"/>
  </head>
  <body>
    <article>
      <h1>วุฒิสภาสหรัฐเห็นชอบห้ามขายแก๊สน้ำตาให้ตำรวจฮ่องกง</h1>
      <address>
        <time datetime="2019-11-20T01:38:00+00:00">20 Nov 2019, 01:38</time>
      </address>
      <p>
        <b>ที่ประชุมวุฒิสภาสหรัฐมีมติเอกฉันท์ "สนับสนุนสิทธิมนุษยชนและประชาธิปไตย" ในฮ่องกง ที่รวมถึงการห้ามบริษัทในอเมริกาส่งออกแก๊สน้ำตาและกระสุนยางให้กับตำรวจปราบจลาจลของฮ่องกง</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 19 พ.ย. ว่าวุฒิสภาสหรัฐมีมติเป็นเอกฉันท์เมื่อวันอังคาร ผ่านร่างกฎหมายเป็นของตัวเองเกี่ยวกับสถานการณ์ในฮ่องกง โดยร่างกฎหมายฉบับดังกล่าวว่าด้วย "การพิทักษ์สิทธิมนุษยชนและประชาธิปไตยฮ่องกง" ที่รวมถึงการห้ามผู้ประกอบการของสหรัฐส่งออกสินค้าทางทหารและอุปกรณ์ในการควบคุมฝูงชน ที่รวมถึงแก๊สน้ำตาและกระสุนยาง ให้แก่สำนักงานตำรวจฮ่องกง<br/> </p>
      <figure>
        <iframe data-src="https://twitter.com/HongKongFP/status/1196958543775240193?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม การที่ร่างกฎหมายของวุฒิสภามีเนื้อหาหลายส่วนแตกต่างจากชุดร่างกฎหมายของสภาผู้แทนราษฎร ซึ่งเห็นชอบด้วยมติเอกฉันท์เมื่อเดือนที่แล้วและส่งต่อมาให้ หมายความว่าทั้งสองสภาต้องร่วมกัน "ปรับปรุง" เนื้อหาของร่างกฎหมายให้รวมเป็นฉบับเดียวกัน หลังจากนั้นนำร่างกฎหมายเข้าสู่การพิจารณาและการลงมติโดยทั้งสองสภาอีกครั้ง เมื่อร่างกฎหมายได้รับการอนุมัติจึงนำส่งไปที่ทำเนียบขาว เพื่อให้ประธานาธิบดีโดนัลด์ ทรัมป์ พิจารณาเป็นครั้งสุดท้าย และถือเป็น "ขั้นตอนสำคัญที่สุด" เนื่องจากจนถึงตอนนี้ผู้นำสหรัฐยังไม่เคยวิจารณ์ร่างกฎหมายนี้อย่างเปิดเผย หลายฝ่ายจึงมองว่า "ยากที่จะคาดเดา" ว่าทรัมป์จะลงนามรับหรือหรือจะวีโต้ปัดตกร่างกฎหมาย<br/> </p>
      <figure>
        <iframe data-src="https://twitter.com/tictoc/status/1196458105040707585?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191120/news_UEZXaNUylV085132_533.jpg?v=20191120100?v=9487"/>
      </figure>
      <p>ด้านสถานเอกอัครราชทูตจีนประจำกรุงวอชิงตันยังสงวนท่าทีต่อมติของวุฒิสภาในเรื่องนี้ แต่สำนักงานตำรวจฮ่องกงเคยประกาศเมื่อเดือนที่แล้วเช่นกัน เกี่ยวกับการสั่งซื้อแก๊สน้ำตาจำนวนมากจากบริษัทในแผ่นดินใหญ่ โดยส่วนใหญ่เป็นรุ่น "จิ้งอัน เคเอฟ-302-20 ซีเอส" ซึ่งเป็นแก๊สน้ำตาแบบขว้าง รุ่นเดียวกับที่ใช้งานในกองทัพปลดปล่อยประชาชนจีน ( พีแอลเอ ) โดยแก๊สน้ำตารุ่นนี้สร้างควันได้เร็วกว่าแก๊สน้ำตา "แบบปกติ" ซึ่งมีรายงานว่าภายในเวลาเพียง 1.2 วินาที  ส่วนแก๊สน้ำตาจากตะวันตกรวมถึงสหรัฐและสหราชอาณาจักร ใช้เวลาประมาณ 1.5 วินาทีในการผลิตควัน.<br/><br/><b>เครดิตภาพ : AP</b></p>
    </article>
  </body>
</html>