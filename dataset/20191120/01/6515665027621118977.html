<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3361047/u-spomen-na-prerano-preminulog-studenta-nagrada-za-mlade-fizicare-nosice-ime-po-mihajlu-sporicu"/>
    <meta property="og:site_name" content="kurir.rs"/>
    <meta property="article:published_time" content="2019-11-20T01:55:00+00:00"/>
    <meta property="og:title" content="U SPOMEN NA PRERANO PREMINULOG STUDENTA: Nagrada za mlade fizičare nosiće ime po Mihajlu Sporiću"/>
    <meta property="og:description" content="Mihajlo Sporić bio je student fizike na Triniti koledžu Univerziteta Kembridž, a preminuo je 7. novembra 2019. godine u 22. godini, posle duže bolesti"/>
  </head>
  <body>
    <article>
      <h6 class="kicker">inicijativa</h6>
      <h1>U SPOMEN NA PRERANO PREMINULOG STUDENTA: Nagrada za mlade fizičare nosiće ime po Mihajlu Sporiću</h1>
      <address>
        <time datetime="2019-11-20T01:55:00+00:00">20 Nov 2019, 01:55</time>
      </address>
      <p>
        <b>Mihajlo Sporić bio je student fizike na Triniti koledžu Univerziteta Kembridž, a preminuo je 7. novembra 2019. godine u 22. godini, posle duže bolesti</b>
      </p>
      <p>Ministarstvo prosvete, nauke i tehnološkog razvoja, Matematička gimnazija i Društvo fizičara pokrenuli su inicijativu da se ustanovi nagrada koja će nositi ime po preminulom mladom studentu fizike Mihajlu Sporiću.</p>
      <p>Kako se navodi u saopštenju ministarstva, nagrada će se dodeljivati učenicima koji su na kraju srednje škole ostvarili najbolje rezultate na takmičenjima iz fizike.</p>
      <p>Mihajlo Sporić bio je student fizike na Triniti koledžu Univerziteta Kembridž, a preminuo je 7. novembra 2019. godine u 22. godini, posle duže bolesti.</p>
      <p>On je završio Matematičku gimnaziju u Beogradu, a nosilac je Vukove diplome i Svetosavske nagrade. Osvojio je mnogobrojne nagrade na domaćim i međunarodnim takmičenjima iz fizike, astronomije i astrofizike.</p>
      <p>Mihajlo je jedini učenik Matematičke gimnazije koji je u jednoj školskoj godini osvojio zlatne medalje na tri međunarodna takmičenja.</p>
      <p>Sporić će biti sahranjen u četvrtak, 21. novembra, u 13 časova u Aleji zaslužnih građana na Novom groblju u Beogradu, zahvaljujući ličnoj inicijativi premijerke Srbije Ane Brnabić.</p>
      <p>Podsetimo, predsednica Vlade je pre nekoliko dana uputila pismo Gradu Beogradu s molbom da ovaj mladi fizičar bude sahranjen u Aleji zaslužnih građana.</p>
      <p>Komemoracija Mihajlu biće održana istog dana u 11 časova u Matematičkoj gimnaziji u Beogradu.</p>
      <p>
        <b>Kurir.rs/ Foto: privatna arhiva</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3357077/predosetio-je-kraj-magla-je-sve-gusca-nebo-krvari-ovo-su-stihovi-koje-je-genije-mihajlo-sporic-napisao-sluteci-da-mu-je-smrt-sve-blize"/>
        <a href="https://www.kurir.rs/vesti/drustvo/3357043/roditelji-cekaju-dozvolu-za-prenos-tela-komemoracija-studentu-mihajlu-sporicu-u-matematickoj-gimnaziji"/>
        <a href="https://www.kurir.rs/vesti/drustvo/3356183/ovo-im-je-bilo-zajednicko-nebojsu-glogovca-i-mihajla-sporica-povezuje-jedan-dirljiv-trenutak-iz-2016-godine-potresno-video"/>
      </related>
    </article>
  </body>
</html>