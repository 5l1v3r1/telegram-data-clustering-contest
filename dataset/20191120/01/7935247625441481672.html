<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursaya-bakan-mujdelerine-erdogan-bakisi-bursa-aliyor-15609yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-20T01:00:00+00:00"/>
    <meta property="og:title" content="Bursa’ya Bakan müjdelerine Erdoğan bakışı: Bursa alıyor"/>
    <meta property="og:description" content="Her salı… Genel kurul çalışmaları yanında siyasi partilerin Grup toplantılarına evsahipliği yapan TBMM’de dün biraz daha farklı..."/>
  </head>
  <body>
    <article>
      <h1>Bursa’ya Bakan müjdelerine Erdoğan bakışı: Bursa alıyor</h1>
      <address><time datetime="2019-11-20T01:00:00+00:00">20 Nov 2019, 01:00</time> by <a rel="author">Ahmet Emin Yılmaz</a></address>
      <p>Her salı… Genel kurul çalışmaları yanında siyasi partilerin <b>Grup </b>toplantılarına evsahipliği yapan <b>TBMM’</b>de dün biraz daha farklı yoğunluk vardı.</p>
      <p>O da…</p>
      <p><b>AK Parti Grup Toplantısı’</b>nda konuşan <b>Cumhurbaşkanı Recep Tayyip Erdoğan’</b>ın üst kata çıkıp rahatsızlığı nedeniyle bir süredir <b>Meclis </b>çalışmalarına katılamayan, <b>Grup Toplantısı</b> da yapmayan <b>MHP Genel Başkanı Devlet Bahçeli</b> ile görüşmesiydi.</p>
      <p><b>TBMM’</b>nin bir balkonunda gerçekleşen <b>sohbet </b>sonrası <b>Cumhurbaşkanı Erdoğan</b> yeniden alt kata indiğinde karşısında <b>Bursa heyetini</b> buldu.</p>
      <p>Başta…</p>
      <figure>
        <img src="https://www.olay.com.tr/d/other/1.-yazi-icin-cumhurbaskani-recep-tayyip-erdogan,-hakan-cavusoglu,-bursa-heyeti-tbmm-meclis-bulusmasi.jpg"/>
      </figure>
      <p>
        <b>Bursa Milletvekili </b>
      </p>
      <p>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> olmak üzere <b>AK Parti Bursa </b>milletvekilleri, <b>İl Başkanı Ayhan Salman, Büyükşehir Belediye Başkanı Alinur Aktaş </b>ile ilçelerin <b>AK Parti’</b>li belediye başkanları bir anda <b>Cumhurbaşkanı’</b>nın çevresini sardılar.</p>
      <p>Söze de…</p>
      <p>Geçmiş dönem <b>Başbakan Yardımcısı</b> olan <b>Çavuşoğlu</b> girdi:</p>
      <p>
        <b>“Sabah Gençlik ve Spor Bakanımızla birlikteydik. Bakanlık olarak Bursa’da yapacakları yatırımlarla ilgili protokol imzaladık. Sayın Bakanımız Dr. Mehmet Kasapoğlu’na teşekkür ediyorum, merkez ve ilçelerimize yapacağı yatırımla Bursa’yı sporun merkezi haline getireceğiz.”</b>
      </p>
      <p>Devam etti:</p>
      <p>
        <b>“Yine Çevre ve Şehircilik Bakanımız Sayın Murat Kurum’u geçenlerde Bursa’mızda ağırladık. Yapmak istediğimiz tüm projelere Bakanlık olarak destek verdi. Bursa’nın tarihi değerlerini ortaya çıkarıp daha yaşanabilir bir kent olması için Bakanlık olarak da bazı yükümlülükler üstlendi.”</b>
      </p>
      <p>Sözlerini…</p>
      <p>
        <b>“Sizin bilginiz dahilinde Sayın Bakanlarımızın Bursa’mıza ilgilerini ve desteklerini görmekten mutluluk duyuyoruz. Bu imkanı bize sağladığınız için teşekkür ediyoruz.”</b>
      </p>
      <p>Anlatılanları…</p>
      <p>Gülümseyerek dinleyen <b>Cumhurbaşkanı Erdoğan </b>ise şunu söyledi:</p>
      <p>
        <b>“Bursa bizim için önemli. Hizmetleri Bursa alıyor.”</b>
      </p>
      <p>Bunun üzerine…</p>
      <p><b>Çavuşoğlu</b> önümüzdeki sürece ilişkin bilgi verdi:</p>
      <p>
        <b>“Daha fazla ne yapabiliriz diye sürekli çalışıyoruz. Bunlar için de fırsat buldukça gelip size bilgi arz edeceğiz, ama sıkıştığımız yerde de yardım talep edeceğiz.”</b>
      </p>
      <p> </p>
      <p>
        <b>Cumhurbaşkanı Salman’la ne konuştu?</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-ak-parti-il-baskani-ayhan-salman-ve-cumhurbaskani-recep-tayyip-erdogan,-hakan-cavusoglu.png"/>
      </figure>
      <p>Önce… <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> sabah imzalanan <b>Gençlik ve Spor Bakanlığı </b>ile yatırım protokolü ve <b>Çevre ve Şehircilik Bakanı Murat Kurum’</b>un <b>Bursa</b> ziyaretiyle ilgili bilgilendirme yaptı.</p>
      <p>Ardından…</p>
      <p><b>Cumhurbaşkanı Recep Tayyip Erdoğan</b> yanındaki <b>AK Parti İl Başkanı Ayhan Salman’</b>la kısa bir konuşma yaptı.</p>
      <p>Karşıdan izleyenler <b>ne konuştuklarını</b> çok merak ettilerse de, <b>Salman’ın yüzünün gülmesinden</b> de anlam çıkardılar.</p>
      <p> </p>
      <p>
        <b>CHP Bursa Milletvekili Özkan hakkında Meclis’e sürpriz fezleke geldi</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-chp-bursa-milletvekili-prof.-dr.-yuksel-ozkan.jpg"/>
      </figure>
      <p>Haberde… <b>HDP’</b>li bazı milletvekillerinin dokunulmazlıklarının kaldırılması için<b> TBMM’ye</b> <b>fezleke</b> <b>geldiği</b> yazıyordu, ama <b>CHP Bursa Milletvekili Prof. Dr. Yüksel Özkan’</b>ın o listede yer alması tam bir sürpriz oldu.</p>
      <p><b>Yüksel Hoca’</b>yı tanırız, <b>Bursa</b> da tanıyor. <b>Bulgaristan </b>göçmeni olan <b>Prof. Dr. Özkan </b>yıllarca <b>Bal-Göç Genel Başkanı</b> olarak mücadele verdi. <b>HDP’</b>li milletvekilleriyle aynı ortamda olmaz. Dokunulmazlık kaldırılmasını gerektirecek birlikte eylem de yapmaz.</p>
      <p>Açıp sorduğumuzda <b>işin gerçeğini</b> de öğrendik.</p>
      <p>Meğer…</p>
      <p>4 yıl önce görev yaptığı <b>Yüksek İhtisas Hastanesi’</b>nde bir doktor arkadaşıyla <b>karşılıklı dava</b> açmışlar. Mahkeme <b>“Yüksel Özkan’a ceza verilmesine gerek olmadığına”</b> hükmediyor. Karşı taraf bu kararı <b>İstinaf Mahkemesi’</b>ne götürüp itiraz ediyor.</p>
      <p><b>Prof. Dr. Yüksel Özkan</b> o süreçte milletvekili seçilince yargılama duruyor. <b>HDP’</b>li milletvekilleriyle birlikte <b>Meclis’</b>e gelen <b>fezleke</b> işte bu.</p>
      <p> </p>
      <p>
        <b>Bozbey’den Kılıçdaroğlu’na ziyaret</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-mustafa-bozbey-ve-kemal-kilicdaroglu-gorusmesi.jpg"/>
      </figure>
      <p>31 Mart yerel seçiminde <b>CHP’</b>nin <b>Bursa Büyükşehir’</b>deki adayıydı. 1978’den bu yana ilk kez <b>CHP</b> seçimi kazanmaya yaklaştı, ama sonuca ulaşılamadı.</p>
      <p>İşte…</p>
      <p>O süreçteki <b>CHP Adayı</b> olan <b>Mustafa Bozbey </b>belediyecilikle ilgili programlar kapsamında <b>Ankara’</b>daydı. <b>TBMM’</b>de <b>Grup Toplantısı’</b>na katıldı, ardından <b>CHP Genel Başkanı Kemal Kılıçdaroğlu</b> ile görüştü.</p>
      <p>Çıkışta da…</p>
      <p><b>“Burs a ile ilgili konularda görüş alışverişi yaptık. Bursa’yı çok yakından takibe devam ettiğini, daha fazla ağırlık vereceklerini söyledi”</b> dedi.</p>
      <p> </p>
      <p>
        <b>Ülkü Ocakları’ndan ‘Çevrecilik milliyetçiliktir’ sloganlı çevre temizliği</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-ulku-ocaklari-arabayatagi-mezarligi-cevre-temizligi.jpg"/>
      </figure>
      <p>Açıkçası… Gördüğümüzde biz de şaşırdık. Çünkü, genel olarak <b>çevre</b> konusunda mücadele verenler arasında <b>sol yapılar</b> daha öne çıkıyor. Bugüne kadar <b>milliyetçi</b> söylemli yapıların, dahası <b>Ülkü Ocakları’</b>nın çevreci bir eylem gerçekleştirdiklerini anımsamıyoruz.</p>
      <p>İşte…</p>
      <p>O kırılma noktası, kendisi de <b>Bursalı</b> olan <b>Ülkü Ocakları Genel Başkanı Dr. Sinan Ateş’</b>in başlattığı proje ve gösterdiği hedefle <b>Bursa’</b>da yaşandı.</p>
      <p>Çıkış noktasını ise…</p>
      <p><b>Dr. Ateş’</b>in bir süre önce <b>“Çevrecilik milliyetçiliktir”</b> sloganıyla başlattığı <b>çevreci hareket</b> oluşturdu.</p>
      <p><b>Ülkü Ocakları Bursa İl Başkanı Cahit Özdemir</b> ise bu çalışmayı eyleme dönüştürdü ve <b>Arabayatağı Mezarlığı’</b>nda <b>Ülkücü Gençlik</b> olarak çevre temizliği yapıldı.</p>
      <p><b>Özdemir’</b>in yanı sıra <b>Ülkü Ocakları İl </b>yönetiminin de katıldığı çevre temizliği <b>Arabayatağı’</b>nda da büyük ilgi ve destek gördü. <b>Ülkücü </b>gençler bu çalışmayı kentin değişik noktalarında sürdürme kararı aldılar.</p>
      <p> </p>
      <p>
        <b>Halef-selef başkanlar buluştu</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-yildirim-belediye-baskani-oktay-yilmaz-ve-ismail-hakki-edebali.jpg"/>
      </figure>
      <p>
        <b>İsmail Hakkı Edebali </b>
      </p>
      <p>2014-2019 döneminde <b>AK Parti’</b>den seçilip <b>Yıldırım Belediye Başkanı </b>olarak hizmet etti. 31 Mart seçimiyle birlikte de <b>AK Parti Adayı</b> olarak seçilen <b>Oktay Yılmaz </b>belediye başkanlığını devraldı.</p>
      <p>Kamuoyunda…</p>
      <p>İki belediye başkanı arasında <b>soğukluk</b> olduğuna dair bir algı vardı.</p>
      <p>Ne var ki…</p>
      <p><b>Yıldırım Belediye Başkanı Oktay Yılmaz</b> görevi devraldığı eski başkan <b>İsmail Hakkı Edebali’</b>yi işyerinde ziyaret ederek <b>o algıyı</b> sildi.</p>
      <p>Halef-selef iki başkan <b>Yıldırım’</b>ı konuştular.</p>
    </article>
  </body>
</html>