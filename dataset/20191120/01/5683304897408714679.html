<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/20/kerala-crime-branch-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T01:01:00+00:00"/>
    <meta property="og:title" content="ബെഹ്റയ്ക്കു വിശ്വാസം ക്രൈംബ്രാഞ്ച്; പെറ്റിക്കേസ് വേണ്ടെന്നു തച്ചങ്കരി"/>
    <meta property="og:description" content="സംസ്ഥാന പൊലീസ് മേധാവി ലോക്നാഥ് ബെഹ്റയ്ക്കു ലോക്കൽ പൊലീസിനെക്കാൾ വിശ്വാസം ക്രൈംബ്രാഞ്ചിൽ. കഴിഞ്ഞ ഒരു വർഷത്തിനിടെ ഡിജിപി നേരിട്ട് 750 കേസുകൾ.kerala police. cbi. crime branch. tomin thachankari. loknath behera. crime branch dgp. dgp. .Kerala News. Malayalam News. Manorama Online"/>
  </head>
  <body>
    <article>
      <h1>ബെഹ്റയ്ക്കു വിശ്വാസം ക്രൈംബ്രാഞ്ച്; പെറ്റിക്കേസ് വേണ്ടെന്നു തച്ചങ്കരി</h1>
      <address><time datetime="2019-11-20T01:01:00+00:00">20 Nov 2019, 01:01</time> by <a rel="author">ജി.വിനോദ്</a></address>
      <p>തിരുവനന്തപുരം ∙ സംസ്ഥാന പൊലീസ് മേധാവി ലോക്നാഥ് ബെഹ്റയ്ക്കു ലോക്കൽ പൊലീസിനെക്കാൾ വിശ്വാസം ക്രൈംബ്രാഞ്ചിൽ. കഴിഞ്ഞ ഒരു വർഷത്തിനിടെ ഡിജിപി നേരിട്ട് 750 കേസുകൾ ക്രൈംബ്രാഞ്ചിനു കൈമാറി. ഇതിനു പുറമേ സർക്കാർ ഉത്തരവു പ്രകാരം 50 കേസുകളും കോടതി വഴി 20 കേസുകളുമെത്തി.</p>
      <p>എന്നാൽ പെറ്റിക്കേസുകൾ ക്രൈംബ്രാഞ്ച് അന്വേഷിക്കേണ്ടെന്ന നിലപാടിൽ ഇത്തരത്തിലുള്ള ഇരുനൂറ്റിയൻപതിലേറെ കേസുകൾ ലോക്കൽ പൊലീസിലേക്കു മടക്കാൻ ക്രൈംബ്രാഞ്ച് മേധാവി ടോമിൻ തച്ചങ്കരി, ബെഹ്റയ്ക്കു റിപ്പോർട്ട് നൽകി. ഓരോ കേസും എന്തുകൊണ്ടു ക്രൈംബ്രാഞ്ച് അന്വേഷിക്കേണ്ടതില്ലെന്ന കാരണവും വ്യക്തമാക്കി. ഇത്തരം കൂടുതൽ കേസുകൾ ഉണ്ടോയെന്നു പരിശോധിക്കാൻ യൂണിറ്റ് മേധാവികൾക്കു നിർദേശവും നൽകി.</p>
      <p>ഇനി ക്രൈംബ്രാഞ്ചിന് ഏതെങ്കിലും കേസ് കൈമാറിയാൽ 15 ദിവസത്തിനുള്ളിൽ പ്രാഥമിക അന്വേഷണം നടത്തും. അല്ലാത്തവ ലോക്കൽ പൊലീസിലേക്കു മടക്കും. കേസുകളുടെ ബാഹുല്യം അന്വേഷണത്തെ പ്രതികൂലമായി ബാധിക്കുന്നതായും ക്രൈംബ്രാഞ്ച് ഉന്നതർ വിലയിരുത്തി.</p>
      <p>5 വർഷത്തിൽ കൂടുതൽ ക്രൈംബ്രാഞ്ചിൽ തുടരുന്ന കോൺസ്റ്റബിൾ, എസ്ഐ റാങ്കിലെ 96 പേരെയും 37 ഡ്രൈവർമാരെയും മാതൃ യൂണിറ്റിലേക്കു മടക്കി. പകരം എഴുത്തുപരീക്ഷയുടെയും അഭിമുഖത്തിന്റെയും അടിസ്ഥാനത്തിൽ ഇത്രയും പേരെ നിയമിച്ചു. 3 വർഷം മാറ്റമുണ്ടാകില്ല.</p>
      <p>
        <b>ക്രൈം ബ്രാഞ്ച് അംഗബലം </b>
      </p>
      <p>825 അന്വേഷണ ഉദ്യോഗസ്ഥർ, 65 സിഐമാർ, 42 ഡിവൈഎസ്പിമാർ.</p>
      <p>
        <b>നിലവിൽ ക്രൈംബ്രാഞ്ചിലുള്ള കേസുകൾ: 2800</b>
      </p>
      <p>ഒരു ഉദ്യോഗസ്ഥനു വർഷം 28 – 60 കേസുകൾ. സിബിഐ ഉദ്യോഗസ്ഥൻ ഒരു വർഷം നോക്കുന്നത് ശരാശരി 2 കേസും വിജിലൻസ് ഉദ്യോഗസ്ഥൻ 4 കേസും.</p>
      <p>
        <b>സംയുക്ത അന്വേഷണം ഇനിയില്ല</b>
      </p>
      <p>ക്രൈംബ്രാഞ്ചിലെയും ലോക്കൽ പൊലീസിലെയും ഉദ്യോഗസ്ഥരെ കൂട്ടിച്ചേർത്തുള്ള പ്രത്യേക അന്വേഷണ സംഘം ഇനിയില്ല. ഉദ്യോഗസ്ഥരെ ഇത്തരം സംഘത്തിൽ ഉൾപ്പെടുത്തുന്നതു ക്രൈംബ്രാഞ്ച് കേസുകളുടെ അന്വേഷണത്തെ പ്രതികൂലമായി ബാധിക്കുന്നുവെന്നു ടോമിൻ തച്ചങ്കരി, ബെഹ്റയെ അറിയിച്ചിരുന്നു.</p>
      <p>നിലവിൽ സംസ്ഥാനത്തു ക്രൈംബ്രാഞ്ച് നേതൃത്വം നൽകുന്ന പതിനാലും ലോക്കൽ പൊലീസ് നേതൃത്വം നൽകുന്ന പന്ത്രണ്ടും പ്രത്യേക അന്വേഷണ സംഘങ്ങളുണ്ട്.</p>
    </article>
  </body>
</html>