<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187156/"/>
    <meta property="og:site_name" content="Janam TV"/>
    <meta property="article:published_time" content="2019-11-20T01:24:15+00:00"/>
    <meta property="og:title" content="ശബരിമലയില്‍ പ്രത്യേക നിയമനിര്‍മാണം വേണം; മറ്റ് ക്ഷേത്രങ്ങളുമായി താരതമ്യം ചെയ്യരുത്; സുപ്രീംകോടതി"/>
    <meta property="og:description" content="ന്യൂഡല്‍ഹി: ശബരിമല ഭരണ നിര്‍വ്വഹണത്തിന് പ്രത്യേക നിയമം വേണമെന്ന് സുപ്രീംകോടതി. പന്തളം രാജകൊട്ടാരം സമര്‍പ്പിച്ച ഹര്‍ജിയിലാണ് സുപ്രീംകോടതിയുടെ പരാമര്‍ശം."/>
  </head>
  <body>
    <article>
      <h1>ശബരിമലയില്‍ പ്രത്യേക നിയമനിര്‍മാണം വേണം; മറ്റ് ക്ഷേത്രങ്ങളുമായി താരതമ്യം ചെയ്യരുത്; സുപ്രീംകോടതി</h1>
      <address><time datetime="2019-11-20T01:24:15+00:00">20 Nov 2019, 01:24</time> by <a rel="author">Janam TV Web Desk</a></address>
      <p>ന്യൂഡല്‍ഹി: ശബരിമല ഭരണ നിര്‍വ്വഹണത്തിന് പ്രത്യേക നിയമം വേണമെന്ന് സുപ്രീംകോടതി. പന്തളം രാജകൊട്ടാരം സമര്‍പ്പിച്ച ഹര്‍ജിയിലാണ് സുപ്രീംകോടതിയുടെ പരാമര്‍ശം. ഇക്കാര്യത്തില്‍ ഇന്ന് തന്നെ മറുപടി നല്‍കണമെന്ന് സുപ്രീം കോടതി ആവശ്യപ്പെട്ടു. ജസ്റ്റിസ് എന്‍ പി രമണ അധ്യക്ഷനായ ബെഞ്ചാണ് വാദം കേട്ടത്.</p>
      <p>വര്‍ഷത്തില്‍ 50 ലക്ഷണത്തോളം തീര്‍ത്ഥാടകരാണ് ശബരിമലയില്‍ എത്തുന്നത്. അതുകൊണ്ട് തന്നെ മറ്റ് ക്ഷേത്രങ്ങളുമായി ശബരിമലയെ എങ്ങനെയാണ് താരതമ്യം ചെയ്യുന്നതെന്ന് കോടതി സര്‍ക്കാരിനോട് ചോദിച്ചു. ശബരിമലയ്ക്ക് വേണ്ടി മാത്രമായി ഒരു നിയമം കൊണ്ടുവരുന്നതിന് എന്താണ് തടസമെന്ന് ചോദിച്ച കോടതി ശബരിമലയ്ക്ക് മാത്രമായി നിയമം കൊണ്ടുവരേണ്ട സാഹചര്യമുണ്ടെന്നും പറഞ്ഞു.</p>
      <p>കേസില്‍ സര്‍ക്കാരിന് വേണ്ടി മുതിര്‍ന്ന അഭിഭാഷകന്‍ ജയ്ദീപ് ഗുപ്തയാണ് ഹാജരായിരുന്നത്. എന്നാല്‍ ഇന്ന് അദ്ദേഹം എവിടെയാണെന്ന് കോടതി ചോദിച്ചു. ജയ്ദീപ് ഗുപ്തയോട് ഹാജരാകാന്‍ ആവശ്യപ്പെട്ട കോടതി ഇന്ന് തന്നെ ഹര്‍ജി വീണ്ടും പരിഗണിക്കാനായി മാറ്റിവച്ചിരിക്കുകയാണ്. മറ്റ് കേസുകള്‍ പരിഗണിച്ച ശേഷം ഇന്ന് കേസ് കോടതി വീണ്ടും പരിഗണിക്കും.</p>
      <p>തിരുവിതാംകൂര്‍ ദേവസ്വം ബോര്‍ഡിന് കീഴിലുള്ള എല്ലാ ക്ഷേത്രങ്ങളിലെയും ഭരണ നിര്‍വ്വഹണത്തിനായി പ്രത്യേക ബോര്‍ഡ് രൂപീകരിക്കാന്‍ സംസ്ഥാന സര്‍ക്കാര്‍ തീരുമാനിച്ചിരുന്നു. ഇതിനെ ചോദ്യം ചെയ്തുകൊണ്ടാണ് പന്തളം രാജകുടുംബം സുപ്രീംകോടതിയില്‍ ഹര്‍ജി സമര്‍പ്പിച്ചത്.</p>
    </article>
  </body>
</html>