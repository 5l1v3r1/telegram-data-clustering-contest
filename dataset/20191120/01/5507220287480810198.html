<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187152/"/>
    <meta property="og:site_name" content="Janam TV"/>
    <meta property="article:published_time" content="2019-11-20T01:08:58+00:00"/>
    <meta property="og:title" content="അന്വേഷണത്തില്‍ വീഴ്ച പറ്റി, വാളയാറില്‍ തുടരന്വേഷണം അനിവാര്യം; സര്‍ക്കാര്‍ ഹൈക്കോടതിയില്‍ അപ്പീല്‍ നല്‍കി"/>
    <meta property="og:description" content="പാലക്കാട്: വാളയാര്‍ കേസില്‍ തുടരന്വേഷണം ആവശ്യപ്പെട്ട് സംസ്ഥാന സര്‍ക്കാര്‍ ഹൈക്കോടതിയില്‍ അപ്പീല്‍ നല്‍കി. കേസിന്റെ പ്രാഥമിക അന്വേഷണത്തില്‍ വീഴ്ച പറ്റി."/>
  </head>
  <body>
    <article>
      <h1>അന്വേഷണത്തില്‍ വീഴ്ച പറ്റി, വാളയാറില്‍ തുടരന്വേഷണം അനിവാര്യം; സര്‍ക്കാര്‍ ഹൈക്കോടതിയില്‍ അപ്പീല്‍ നല്‍കി</h1>
      <address><time datetime="2019-11-20T01:08:58+00:00">20 Nov 2019, 01:08</time> by <a rel="author">Janam TV Web Desk</a></address>
      <p>പാലക്കാട്: വാളയാര്‍ കേസില്‍ തുടരന്വേഷണം ആവശ്യപ്പെട്ട് സംസ്ഥാന സര്‍ക്കാര്‍ ഹൈക്കോടതിയില്‍ അപ്പീല്‍ നല്‍കി. കേസിന്റെ പ്രാഥമിക അന്വേഷണത്തില്‍ വീഴ്ച പറ്റി. പ്രതികളെ വെറുതെ വിട്ട നടപടിയില്‍ പുനര്‍ വിചാരണയും തുടരന്വേഷണവും വേണമെന്നാവശ്യപ്പെട്ടാണ് അപ്പീല്‍ നല്‍കിയത്. അന്വേഷണത്തില്‍ വീഴ്ച വരുത്തിയ ഉദ്യോഗസ്ഥര്‍ക്കെതിരെ നടപടി ഉണ്ടാകുമെന്നും സര്‍ക്കാര്‍ അപ്പീലില്‍ പറയുന്നു.</p>
      <p>വാളയാര്‍ കേസില്‍ പ്രതികളെ വെറുതെ വിട്ടതിനെതിരെ പെണ്‍കുട്ടികളുടെ മാതാപിതാക്കളും ഹൈക്കോടതിയില്‍ അപ്പീല്‍ നല്‍കിയിരുന്നു. കേസന്വേഷണത്തിലും വിചാരണയിലും പ്രോസിക്യൂഷന്‍ നടപടിയിലും ഗുരുതരമായ വീഴ്ചകള്‍ സംഭവിച്ചിട്ടുണ്ടെന്നും പുനര്‍ വിചാരണ വേണമെന്നും ആവശ്യപ്പെട്ടാണ് അപ്പീല്‍ സമര്‍പ്പിച്ചത്.</p>
      <p>ആദ്യ കുട്ടിയുടെ പോസ്റ്റ് മോര്‍ട്ടം റിപ്പോര്‍ട്ടില്‍ പീഡനത്തിന്റെ തെളിവുകള്‍ കൃത്യമായി രേഖപ്പെടുത്തിയിട്ടും പോലീസ് ഇക്കാര്യത്തില്‍ അന്വേഷണം നടത്തിയിരുന്നില്ല. രാഷ്ട്രീയ സമ്മര്‍ദ്ദത്തിന് വഴങ്ങി കേസ് അട്ടിമറിച്ചെന്നും ജില്ലാ ശിശു ക്ഷേമ സമിതിയും പ്രോസിക്യൂഷനും പ്രതികളെ സഹായിച്ചുവെന്നും പരാതിയില്‍ പറഞ്ഞിരുന്നു.</p>
      <p>പ്രതികളെ വെറുതെ വിട്ടതിനെതിരെ ശക്തമായ പ്രതിഷേധമാണ് സംസ്ഥാനത്ത് ഉയര്‍ന്നത്. വിവിധ രാഷ്ട്രീയ പാര്‍ട്ടികളും സമൂഹ സംഘടനകളും പ്രതിഷേധവും സമരപരിപാടികളുമായി രംഗത്തെത്തിയിരുന്നു.</p>
    </article>
  </body>
</html>