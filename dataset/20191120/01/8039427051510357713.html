<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=959463"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T01:46:47+00:00"/>
    <meta property="og:title" content="నియంతృత్వం ఆపండి!"/>
    <meta property="og:description" content="ADVT"/>
  </head>
  <body>
    <article>
      <h1>నియంతృత్వం ఆపండి!</h1>
      <address>
        <time datetime="2019-11-20T01:46:47+00:00">20 Nov 2019, 01:46</time>
      </address>
      <figure>
        <img src="https://ajnews.andhrajyothy.com/AJNewsImages//ajadds//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఎస్పీజీ భద్రత పునరుద్ధరించండి..</b>
        </li>
        <li>
          <b>లోక్‌సభలో కాంగ్రెస్‌ సభ్యుల ఆందోళన</b>
        </li>
      </ul>
      <p><b>న్యూఢిల్లీ, నవంబరు 19: </b>సోనియాగాంధీ, రాహుల్‌ గాంధీ, ప్రియాంకలకు ఎస్పీజీ భద్రతను ఉపసంహరించడంపై కాంగ్రెస్‌ సభ్యులు ఆగ్రహించారు. ఈ విషయంపై మంగళవారం లోక్‌సభలో ఆందోళనకు దిగారు. కశ్మీర్‌లో నేషనల్‌ కాన్ఫరెన్స్‌ నేత, మాజీ సీఎం ఫరూక్‌ అబ్దుల్లా నిర్బంధానికి వ్యతిరేకంగా ఆ పార్టీ సభ్యులూ ఆందోళన చేశారు. ఉదయం ప్రశ్నోత్తరాల సమయం మొదలుకాగానే కాంగ్రెస్‌, నేషనల్‌ కాన్ఫరెన్స్‌ సభ్యులు వెల్‌లోకి దూసుకొచ్చారు. ‘ప్రతీకార రాజకీయాలు ఆపండి.. నియంతృత్వం నశించాలి.. మాకు న్యాయం చేయండి’ అంటూ పెద్దఎత్తున నినాదాలు చేశారు. తమ తమ స్థానాలకు వెళ్లాలని సభాపతి ఓం బిర్లా పదే పదే విజ్ఞప్తి చేసినా వారు వినిపించుకోలేదు. వెల్‌లోకి రావడంపై స్పీకర్‌ తీవ్ర ఆగ్రహం వ్యక్తంచేశారు. ఇక నుంచి ఎవరైనా వెల్‌లోకి వస్తే చర్యలు తీసుకుంటానని హెచ్చరించారు. గందరగోళం నడుమే ప్రశ్నోత్తరాలను కొనసాగించారు. డీఎంకే సభ్యులు కూడా తమ సీట్లపై నిలబడి నినాదాలు చేశారు. టీఎంసీ ఎంపీలూ ఆందోళనలో పాలుపంచుకున్నారు. అయితే, వారేం చెప్పారో గందరగోళంలో వినిపించలేదు.</p>
      <p> </p>
      <p>
        <b>‘జలియన్‌’ ట్రస్టు నుంచి కాంగ్రెస్‌ ఔట్‌</b>
      </p>
      <p>జలియన్‌ వాలాబాగ్‌ జాతీయ స్మారక కేంద్రాన్ని నడిపే ట్రస్టు నుంచి కాంగ్రె్‌సకు ఉద్వాసన పలికారు. కాంగ్రెస్‌ పార్టీ అధ్యక్షుడు/అధ్యక్షురాలికి ఈ ట్రస్టులో శాశ్వత సభ్యత్వం ఇచ్చే నిబంధనను తొలగిస్తూ రాజ్యసభలో మంగళవారం ఒక బిల్లును ఆమోదించారు. ఈ బిల్లు ప్రకారం ట్రస్టులో నామినేటెడ్‌ సభ్యులను తొలగించే అధికారం కేంద్రానికి దఖలు పడింది. జలియన్‌ వాలాబాగ్‌ నేషనల్‌ మెమోరియల్‌ సవరణ బిల్లుకు లోక్‌సభ గత ఆగస్టులోనే ఆమోదముద్ర వేసింది. ప్రస్తుతం ఇంతవరకు ఈ ట్రస్టుకు ప్రధాని అధ్యక్షత వహిస్తుండగా... కేంద్ర సాంస్కృతిక మంత్రి, కాంగ్రెస్‌ అధ్యక్షుడు, లోక్‌సభలో ప్రతిపక్ష నాయకుడు, పంజాబ్‌ గవర్నర్‌, ముఖ్యమంత్రి సభ్యులుగా ఉంటారు. వీరిలో కాంగ్రెస్‌ అధ్యక్షుడిని తప్పించారు.</p>
      <p> లోక్‌సభలో ప్రధాన ప్రతిపక్షం లేకపోవడంతో.. అతిపెద్ద విపక్షం నేతకు బిల్లులో అవకాశం కల్పించారు. బిల్లును వ్యతిరేకించిన కాంగ్రెస్‌ సభ్యులపై కేంద్ర పర్యాటక, సాంస్కృతిక మంత్రి ప్రహ్లాద్‌సింగ్‌ పటేల్‌ మండిపడ్డారు. కాంగ్రెస్‌ నేతలు ఎంత మంది ఎన్నిసార్లు జలియన్‌వాలాబాగ్‌ స్మారకాన్ని సందర్శించారు.. ఎంత మొత్తం దానికి విరాళంగా ఇచ్చారని నిలదీశారు. కాగా, సోనియాగాంధీ, ఆమె కుటుంబ సభ్యుల భద్రతకు సహకరించాలని కోరుతూ రాష్ట్రాలు, యూటీలకు సీఆర్‌పీఎఫ్‌ లేఖ రాసింది. దేశంలోని వీవీఐపీలకు వర్తించనున్న కొత్త ప్రొటోకాల్‌ గురించి అందులో పేర్కొంది. దీనికోసం ఒక బెటాలియన్‌ మేర బలగాలను పెంచుకోవడానికి కేంద్రాన్ని అనుమతి కోరనున్నట్లు అధికార వర్గాలు పేర్కొన్నాయి. ప్రస్తుతం నాలుగు బెటాలియన్ల బలగాలు వీవీఐపీల భద్రతా విధులు నిర్వహిస్తున్నాయి. </p>
      <p>
        <b>2021లో 16 భాషల్లో జనగణన</b>
      </p>
      <p>దేశవ్యాప్తంగా 2021లో 16 భాషల్లో జనగణన చేపడతామని కేంద్ర సహాయ మంత్రి నిత్యానంద రాయ్‌ చెప్పారు. జనగణనలో మొదటిసారి డిజిటల్‌ సాంకేతికతను వినియోగించనున్నారు. దీనిపై వచ్చిన ఓ ప్రశ్నకు లోక్‌సభలో నిత్యానంద రాయ్‌ సమాధానమిచ్చారు. జనగణనను రెండు దశల్లో చేపడతామని చెప్పారు. 2020 ఏప్రిల్‌ నుంచి సెప్టెంబరు వరకు ఇళ్ల జాబితా గుర్తింపు ప్రక్రియ, 2021 ఫిబ్రవరి 09-28 మధ్య జనగణన నిర్వహిస్తామన్నారు.</p>
      <p> </p>
      <p>
        <b>పది సంస్థలకే ఫోన్ల ట్యాపింగ్‌ అధికారం: కిషన్‌రెడ్డి</b>
      </p>
      <p>అనుమానితుల ఫోన్లు ట్యాపింగ్‌ చేసే అధికారం పది కేంద్ర సంస్థలకు మాత్రమే ఇచ్చామని ప్రభుత్వం తెలిపింది. కేంద్ర హోంశాఖ సహాయ మంత్రి జి కిషన్‌రెడ్డి మంగళవారం లోక్‌సభలో ఈ విషయం ప్రకటించారు. దేశ సార్వభౌమాధికారం, సమగ్రతను కాపాడే లక్ష్యంతోనే ఐటీ చట్టం కింద ఈ అనుమతి ఇచ్చామని ఆయన తెలిపారు. సీబీఐ, ఈడీ, ఐబీ, రా, సీబీడీటీ, డీఆర్‌ఐ మరో నాలుగు సంస్థలకు ఈ అధికారం ఇచ్చామని కిషన్‌రెడ్డి చెప్పారు.</p>
    </article>
  </body>
</html>