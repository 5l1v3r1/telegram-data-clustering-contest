<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursali-insaatcilar-cok-temkinli-15606yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-20T01:00:00+00:00"/>
    <meta property="og:title" content="Bursalı inşaatçılar çok temkinli"/>
    <meta property="og:description" content="İnşaat sektörü karışık sinyaller veriyor.Faiz indirimleri, kampanyalar ve destekler konut piyasasının dipten çıkışını tetiklemiş durumda.Son..."/>
  </head>
  <body>
    <article>
      <h1>Bursalı inşaatçılar çok temkinli</h1>
      <address><time datetime="2019-11-20T01:00:00+00:00">20 Nov 2019, 01:00</time> by <a rel="author">Feridun Eyüpoğlu</a></address>
      <p>İnşaat sektörü karışık sinyaller veriyor.</p>
      <p>Faiz indirimleri, kampanyalar ve destekler konut piyasasının dipten çıkışını tetiklemiş durumda.</p>
      <p>Son aylarda yüksek satış rakamları<b> stokların erimesine katkı</b> sunmaya başladı.</p>
      <p>
        <b>Ancak ilk 10 ay itibarıyla geçen yılın hala gerisindeyiz.</b>
      </p>
      <p>Kasım ve aralık aylarındaki ivme yıl sonu itibarıyla 2018’in yaklanmasını sağlayabilir.</p>
      <p>Yani iyimser senaryoda konut piyasası <b>2019’u sıfır büyüme ile kapatma şansına</b> sahip!</p>
      <p>Sektörün yeni projelere kaynak ayırmasını sağlayacak hızlanma içinse bir müddet beklememiz şart görünüyor.</p>
      <p>Çünkü talep artışının istikrarlı bir hale gelebilmesi <b>genel ekonomik manzaranın daha iyi bir görüntü vermesine</b> bağlı.</p>
      <p>Ekonomi iyileştikçe artacak olan talebin yaratabileceği <b>paradoksal bir durum</b> da söz konusu!</p>
      <p>Nasıl mı?</p>
      <p>
        <b>Talebin yükselmesi maliyet artışlarının fiyatlara yansıma sürecini de hızlandıracaktır.</b>
      </p>
      <p>Sonuçta fiyat artışları konut talebindeki yükselişi bir süreliğine de olsa frenleme vazifesi görebilir.</p>
      <p>Nitekim son istatistikler maliyet faktörünün daha az etkili olduğu <b>ikinci el konutlara yönelimin arttığını</b> şimdiden söylüyor.</p>
      <p>Yani inşaat sektörünün 2020’deki büyüme hızının tatminkar seviyeye gelmesi zaman alacaktır!</p>
      <p>
        <b>İyileşmeyi hızlandırabilecek argümansa bankalarda 200 milyar dolara dayanmış olan döviz mevduatının çözülmesi.</b>
      </p>
      <p>Çünkü bozdurulan dövizin gideceği yerlerden biri de kesinlikle konut piyasası olacaktır.</p>
      <p>Vatandaşın dövize olan merakından vazgeçmesi ise pek kolay görünmüyor.         </p>
      <p>Döviz, üretici için de tüketici için de enflasyondan korunma aracı haline gelmiş durumda.</p>
      <p>
        <b>Kur ataklarını hafızalardan silemeyenlerin korkularıyla beslenen bir döviz mevduatı söz konusu!</b>
      </p>
      <p>Dolarize bir toplum olduk neticede.</p>
      <p>İnşaat sektörü de bütün bu gerçeklerden hareketle <b>yeni projelere daha temkinli</b> yaklaşıyor.</p>
      <p>TÜİK’in dün açıkladığı yapı ruhsatlarına yönelik verileri bu temkinli duruşu teyit etmekte.</p>
      <p>
        <b>Türkiye genelinde yerel yönetimlerin verdiği yapı ruhsatları 2019’un ilk dokuz ayında 2018’in aynı dönemine göre bina sayısında yüzde 57,1, yüzölçümünde yüzde 58 gerileme kaydetti.</b>
      </p>
      <p>Yapı izni alan projelerin değeri yüzde 48,9, daire sayısı ise yüzde 63,8 azaldı.</p>
      <p>
        <b>Yani sektörün yeni proje üretme isteği ekonomik durgunluktan nasibini fazlasıyla almış!</b>
      </p>
      <p>Peki Bursalı inşaatçılar nasıl bir performans sergilemiş bu dönemde?</p>
      <p> </p>
      <p>
        <b>İnşaat izinleri çakıldı</b>
      </p>
      <p> </p>
      <p>Bursa’da 2019’un ilk 9 aylık döneminde <b>sadece bin 77 bina</b> için yapı ruhsatı alınmış.</p>
      <p>Belediyelerce inşaat izni verilen bu projelerin toplam yüzölçümü ise <b>bir milyon 173 bin 635</b> metrekare.</p>
      <p>
        <b>Söz konusu ruhsatların kapsadığı daire sayısı 3 bin 535, toplam değer ise 2 milyar lira olarak kayıtlara geçmiş.</b>
      </p>
      <p>2018’in eş dönemine baktığımızda ise Bursa’da <b>2 bin 797 </b>bina için yapı ruhsatı alındığını görüyoruz.</p>
      <p>
        <b>Toplam yüzölçümünün 4 milyon 95 bin 83 metrekarelik alan için alınan yapı ruhsatlarının içerdiği projeler 16 bin 290 daireyi kapsamaktaydı.</b>
      </p>
      <p>Ve toplam değerse 5 milyar 655 milyon TL seviyesindeydi.</p>
      <p>
        <b>Her iki dönemi karşılaştırdığımızda yapı ruhsatı alınan bina sayısında yüzde 61,5, yüzölçümünde ise yüzde 71’lik azalmayla karşılaşıyoruz!</b>
      </p>
      <p>Daire ise yüzde 78 gibi yüksek bir oranda gerilerken toplam değer yüzde 64,6 seviyesinde düşmüş görünüyor.</p>
      <p>
        <b>Sözün özü; Bursa’daki inşaat sektörü temsilcileri ülke geneline göre çok daha ‘temkinli’ bir duruş sergilemekte.</b>
      </p>
    </article>
  </body>
</html>