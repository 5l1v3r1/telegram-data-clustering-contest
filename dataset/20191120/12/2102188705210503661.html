<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653925/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T12:25:00+00:00"/>
    <meta property="og:title" content="Україна вимагатиме від РФ 1,2 мільярда компенсації за порти в Криму"/>
    <meta property="og:description" content="Адміністрація морських портів України готує вимогу до уряду Росії про виплату понад 1,24 млрд гривень компенсації збитків, понесених внаслідок тимчасової окупації території АР Крим."/>
  </head>
  <body>
    <article>
      <h1>Україна вимагатиме від РФ 1,2 мільярда компенсації за порти в Криму</h1>
      <address>
        <time datetime="2019-11-20T12:25:00+00:00">20 Nov 2019, 12:25</time>
      </address>
      <p>Адміністрація морських портів України готує вимогу до уряду Росії про виплату понад 1,24 млрд гривень компенсації збитків, понесених внаслідок тимчасової окупації території АР Крим.</p>
      <p>Про це <a href="http://www.uspa.gov.ua/pres-tsentr/novini/novini-ampu/17314-ampu-vimagatime-vid-rosiji-ponad-1-24-mlrd-grn-kompensatsiji-za-vtrachene-majno-v-krimskikh-portakh">повідомляє</a> пресслужба держпідприємства.</p>
      <p>"Вартість державного майна, яке було закріплене за філіями АМПУ та незаконно привласнене самопроголошеною владою Криму, складає понад 1,24 млрд грн.</p>
      <p>Це вже другий шлях, який АМПУ використовує, щоб отримати компенсацію за збитки, понесені у Криму. Раніше держпідприємство надавало вичерпну інформацію щодо власних активів на півострові Міністерству юстиції України, яке подавало загальний позов у Європейський суд з прав людини", - йдеться у повідомленні.</p>
      <p>"Цього разу ми використовуємо положення Угоди про заохочення та взаємний захист інвестицій. Перший крок – це направлення вимог щодо компенсації збитків безпосередньо до уряду РФ. Якщо протягом півроку ми не отримаємо відповіді, ця справа перейде на розгляд до міжнародного арбітражу", - підкреслив керівник АМПУ Райвіс Вецкаганс.</p>
      <p>Відповідне письмове звернення до уряду РФ планують надіслати до кінця 2019 року.</p>
      <p>Зазначається, що інтереси АМПУ у спорі з Росією представлятиме юридична компанія Covington&amp;BurlingLLP, яка має досвід захисту інтересів суб’єктів господарювання у міжнародних публічно-правових арбітражних інституціях.</p>
      <p>За даними АМПУ, з 2014 року судноплавство в Азовському морі скоротилася більш ніж в два рази, а порти втратили майже половину вантажів. Українські морські порти недоотримали близько 6 млрд грн доходу.</p>
      <p>Економічна правда</p>
    </article>
  </body>
</html>