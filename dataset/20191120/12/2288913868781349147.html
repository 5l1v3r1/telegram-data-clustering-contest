<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727076"/>
    <meta property="og:site_name" content="De Standaard"/>
    <meta property="article:published_time" content="2019-11-20T12:41:00+00:00"/>
    <meta property="og:title" content="Ex-wereldkampioen Sebastien Ogier verlaat Citroën, Franse constructeur laat WK Rally in 2020 schieten"/>
    <meta property="og:description" content="De Fransman Sébastien Ogier, die tussen 2013 en 2018 zes keer de wereldtitel rally pakte, zal aan het einde van het seizoen Citroën verlaten. Dat heeft het..."/>
  </head>
  <body>
    <article>
      <h1>Ex-wereldkampioen Sebastien Ogier verlaat Citroën, Franse constructeur laat WK Rally in 2020 schieten</h1>
      <address>
        <time datetime="2019-11-20T12:41:00+00:00">20 Nov 2019, 12:41</time>
      </address>
      <p>
        <b>De Fransman Sébastien Ogier, die tussen 2013 en 2018 zes keer de wereldtitel rally pakte, zal aan het einde van het seizoen Citroën verlaten. Dat heeft het Franse merk laten weten. Door het vertrek van Ogier heeft de Franse autoconstructeur besloten het WK Rally volgend jaar te laten schieten.</b>
      </p>
      <p>Ogier was sinds het begin van het seizoen bij Citroën aan de slag en had een contract voor twee jaar. De 35-jarige Fransman mikte op een nieuwe wereldtitel, maar moest tevreden zijn met de derde stek. De Est Ott Tänak pakte de zege, voor Thierry Neuville (Hyundai).</p>
      <p>Citroën maakte nadien bekend het WK rally in 2020 te laten schieten. “Na de beslissing van Ogier om Citroën Racing na dit seizoen te verlaten, heeft Citroën besloten om zijn sportieve rallyprogramma voor 2020 stop te zetten, bij gebrek aan een kopman volgend jaar”, klinkt het op Twitter. Citroën veroverde acht wereldtitels bij de constructeurs (2003, 2004, 2005, 2008, 2009, 2010, 2011 en 2012).</p>
      <p>Het is wachten op meer uitleg van het team en op een aankondiging van Ogier en/of zijn nieuwe team waar hij volgend seizoen zal rijden. Tijdens de rally van Catalonië haalde Andrea Kaiser, de echtgenote van Sébastien Ogier, via Twitter zwaar uit naar Citroën Racing. “Er valt niet zoveel te zeggen over Citroën Racing. Jullie moesten zich schamen dat een wereldkampioen in zo’n wagen moet zitten. #Shitroen.”</p>
    </article>
  </body>
</html>