<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919176/%D8%B1%D9%81%D8%B9-%D9%85%D8%AD%D8%AF%D9%88%D8%AF%DB%8C%D8%AA-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%DA%A9%D9%86%D8%A7%D8%B1-%D8%AD%D9%81%D8%B8-%D8%A7%D9%85%D9%86%DB%8C%D8%AA-%D9%85%D9%88%D8%B1%D8%AF-%D8%AA%D9%88%D8%AC%D9%87-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:04:51+00:00"/>
    <meta property="og:title" content="رفع محدودیت اینترنت در کنار حفظ امنیت مورد توجه قرار گیرد"/>
    <meta property="og:description" content="یک عضو کمیسیون صنایع و معادن مجلس شورای اسلامی از شورای عالی امنیت ملی و وزارت کشور خواست ضمن حفظ آرامش و امنیت، رفع محدودیت اینترنت را هم مورد توجه قرار دهند."/>
  </head>
  <body>
    <article>
      <h6 class="kicker">زرآبادی:</h6>
      <h1>رفع محدودیت اینترنت در کنار حفظ امنیت مورد توجه قرار گیرد</h1>
      <address><time datetime="2019-11-20T12:04:51+00:00">20 Nov 2019, 12:04</time> by <a rel="author">الهه حمیدی کیا</a></address>
      <p>یک عضو کمیسیون صنایع و معادن مجلس شورای اسلامی از شورای عالی امنیت ملی و وزارت کشور خواست ضمن حفظ آرامش و امنیت، رفع محدودیت اینترنت را هم مورد توجه قرار دهند.</p>
      <p>حمیده زرآبادی در گفت‌وگو با ایسنا اظهار کرد: طبیعتا اگر حتی قطعی اینترنت برای برقراری امنیت در یک بازه زمانی کوتاه اتفاق افتاده، اینکه بخواهیم با قطعی اینترنت امنیت را برقرار کنیم به صورت مستمر شدنی نیست و به هر حال باید محدودیت‌های اعمال شده را برداریم.</p>
      <p>وی افزود: اگر این تعبیر را داشته باشیم که اینترنت در ایجاد ناامنی‌ها سهم داشته، پس لابد با وصل شدن آن هم بیم افزایش ناامنی می‌رود. ما در عین حال که تدابیر امنیتی را داریم و باید از ناامنی جلوگیری کنیم باید کاری کنیم که نارضایتی بیشتر نشود.</p>
      <p>نماینده مردم قزوین در مجلس یادآور شد: در چند روز گذشته خیلی از کسانی که کسب و کارشان در بستر اینترنت بوده کارشان مختل شده، کسانی که کارهای پژوهشی و دانشگاهی انجام می‌دادند هم کارشان با اختلال مواجه شده و حتی خیلی‌ها روال عادی زندگی‌شان دچار اشکال شده است.</p>
      <p>زرآبادی ادامه داد: کارکنان خیلی از ادارات در این چند روز در محل کار خود حضور می‌یابند اما بخشی از کارشان انجام نمی شود، همچنین مشکل قطعی اینترنت در حوزه خبرگزاری‌ها بیشتر خودش را نشان می‌دهد و با توجه به عدم دسترسی آنها به برخی منابع اشکالاتی در این زمینه نیز به وجود آمده است.</p>
      <p>وی با انتقاد از عدم شفافیت در زمینه دسترسی به اینترنت گفت: بعضا دیده می‌شود که در زمان قطعی اینترنت عده‌ای به اینترنت دسترسی دارند، اما مشخص نیست دسترسی آنها بر چه اساسی است. آیا خبرنگاران یا افراد سیاسی اینترنت دارند؟ برخی هم نه سیاسی هستند و نه خبرنگار اما به اینترنت دسترسی دارند. مشکل اینجاست که لیست کسانی که دسترسی به اینترنت دارند به صورت شفاف اعلام نشده است.</p>
      <p>این نماینده مجلس خاطرنشان کرد: در برخی از نقاط کشور از ابتدا هم مشکل امنیتی وجود نداشته اما قطعی اینترنت موجب نارضایتی و حتی ضرر به فعالین این حوزه و خصوصاً فعالان اقتصادی شده که این امر اضطرابی را به جامعه منتقل می‌کند.</p>
      <p> زرآبادی در پایان گفت: درخواست ما از شورای عالی امنیت ملی و وزارت کشور این است که ضمن حفظ آرامش و امنیت حتماً به موضوع برقراری اینترنت توجه کنند، امیدواریم زودتر در این زمینه تصمیم‌گیری شود.</p>
      <p>انتهای پیام</p>
    </article>
  </body>
</html>