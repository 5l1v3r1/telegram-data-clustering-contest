<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560828/exisotiki-apozimiosi-hristougenniatikos-bonamas-me-epipleon-13-ekatommuria-euro/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T12:29:00+00:00"/>
    <meta property="og:title" content="Εξισωτική αποζημίωση: Χριστουγεννιάτικος μποναμάς με... επιπλέον 13 εκατομ. ευρώ"/>
    <meta property="og:description" content="Πότε εκτιμάται ότι θα δοθούν τα ποσά"/>
  </head>
  <body>
    <article>
      <h1>Εξισωτική αποζημίωση: Χριστουγεννιάτικος μποναμάς με... επιπλέον 13 εκατομ. ευρώ</h1>
      <address>
        <time datetime="2019-11-20T12:29:00+00:00">20 Nov 2019, 12:29</time>
      </address>
      <p>
        <b>Πότε εκτιμάται ότι θα δοθούν τα ποσά</b>
      </p>
      <p>Καλά νέα για τους κτηνοτρόφους, καθώς ανακοινώθηκαν και επισήμως τα αυξημένα κονδύλια για την <a href="https://www.neakriti.gr/article/kriti/1559872/exisotiki-apozimiosi-oi-agrotes-tha-kanoun-giortes-me-gemata-portofolia/">εξισωτική του 2019.</a></p>
      <p>Συγκεκριμένα, υπεγράφη τροποποίηση της απόφασης έγκρισης των κονδυλίων από το υπουργείο Αγροτικής Ανάπτυξης και Τροφίμων.</p>
      <p>Σύμφωνα με την τροποποιητική αυτή απόφαση, τα κονδύλια που θα διατεθούν για την εξισωτική του 2019 υπολογίζονται σε 253 εκατ. ευρώ, ενώ στην προκήρυξη είχαν προβλεφθεί 240 εκατ. ευρώ.</p>
      <p>Πρόκειται για το Μέτρο 13 για τις “Ενισχύσεις σε περιοχές που χαρακτηρίζονται από φυσικά ή άλλα ειδικά μειονεκτήματα”.</p>
      <p>Η πληρωμή εκτιμάται ότι θα γίνει έως τα τέλη του ερχόμενου Δεκεμβρίου, όπως λέει το υπουργείο Αγροτικής Ανάπτυξης και Τροφίμων.</p>
      <p>Την περασμένη χρονιά η πίστωση στους λογαριασμούς 332.479 δικαιούχων με την εξισωτική έτους 2018 είχε γίνει την Παρασκευή 21 Δεκεμβρίου 2018 και, σύμφωνα με πληροφορίες από τον ΟΠΕΚΕΠΕ και ανθρώπους που γνωρίζουν καλά τα θέματα των πληρωμών και του ΟΣΔΕ, αυτό είναι εφικτό να γίνει και φέτος.</p>
      <p>Δηλαδή να πληρωθεί η εξισωτική μεταξύ 19 και 24 του μήνα, αν και όπως ανέφερε ο υπουργός Αγροτικής Ανάπτυξης και Τροφίμων, κ. Μάκης Βορίδης, σε ανακοίνωσή του με αφορμή την πληρωμή της πρώτης δόσης ενιαίας ενίσχυσης στις 24 του προηγούμενου μήνα, η εξισωτική θα πληρωθεί μέχρι το τέλος του έτους.</p>
      <p>
        <b>Αναλυτικά η ανακοίνωση: του Υπουργείου:</b>
      </p>
      <p>
        <i>«Με απόφαση του Υπουργού Αγροτικής Ανάπτυξης και Τροφίμων, Μάκη Βορίδη αυξάνεται κατά 13 εκατομμύρια ευρώ το συνολικό ποσό που θα διατεθεί για την  Εξισωτική Αποζημίωση των αγροτών.</i>
      </p>
      <p>
        <i>Μετά την απόφαση του κ. Βορίδη, το συνολικό ποσό που θα διατεθεί στους δικαιούχους ανέρχεται στα 253 εκατομμύρια ευρώ και θα κατευθυνθεί στο μέτρο 13 για την ενίσχυση ορεινών, μειονεκτικών και περιοχών με ειδικά φυσικά μειονεκτήματα.</i>
      </p>
      <p>
        <i>Με τη συγκεκριμένη απόφαση του Υπουργού διασφαλίζεται η πληρωμή του συνόλου των δικαιούχων σε ολόκληρη την επικράτεια της Ελλάδας».</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1559872/exisotiki-apozimiosi-oi-agrotes-tha-kanoun-giortes-me-gemata-portofolia/"/>
        <a href="https://www.neakriti.gr/article/oikonomia/oikonomia-ellada/1545368/exisotiki-apozimiosi-2019-mehri-18-iouniou-oi-aitiseis/"/>
      </related>
    </article>
  </body>
</html>