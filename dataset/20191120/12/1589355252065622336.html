<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/nie-je-uplne-v-poriadku-ale-presiel-slovensky-rozpocet-dostal-od-ek-zelenu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T12:52:00+00:00"/>
    <meta property="og:title" content="Nie je úplne v poriadku, ale prešiel. Slovenský rozpočet dostal od EK zelenú"/>
    <meta property="og:description" content="Najhoršie spomedzi všetkých Komisia zhodnotila rozpočty Francúzska, Španielska, Belgicka a Talianska"/>
  </head>
  <body>
    <article>
      <h1>Nie je úplne v poriadku, ale prešiel. Slovenský rozpočet dostal od EK zelenú</h1>
      <address><time datetime="2019-11-20T12:52:00+00:00">20 Nov 2019, 12:52</time> by <a rel="author">TASR</a></address>
      <p>
        <b>Rozpočet Slovenska na budúci rok nie je podľa Európskej komisie (EK) úplne v súlade s požadovanými pravidlami. Aj napriek tomu ho však Komisia akceptovala a dala mu zelenú. Pri hodnotení štrukturálneho salda, ako aj výdavkového pravidla EK identifikovala riziko odchýlenia. Zároveň však vyzdvihla, že dlh SR je bezpečne pod hranicou 60 percent HDP. Informoval o tom tlačový odbor Ministerstva financií (MF) SR.</b>
      </p>
      <p>Pokles ekonomického rastu, externé prostredie a množstvo „predvolebnej“ legislatívy podľa rezortu financií spôsobili, že rozpočet Slovenska na budúci rok nie je z pohľadu EK úplne v súlade s požadovanými pravidlami. Komisia ho však napriek tomu akceptovala.</p>
      <p>„Je to úplne pochopiteľné a vzhľadom na aktuálnu situáciu sme podobné hodnotenie Komisie očakávali. Mojím cieľom je, aby bol rozpočet schválený a nerobili sa v ňom už ďalšie zmeny, ktoré by znamenali zvýšenie deficitu na budúci rok. Stále máme zdravé verejné financie a ak sa neprejaví ‚predvolebná kreativita‘ poslancov Národnej rady SR, dosiahne budúcoročný deficit 0,49 percenta HDP,“ poznamenal v súvislosti s hodnotením minister financií Ladislav Kamenický (Smer-SD).</p>
      <related>
        <a href="https://www.etrend.sk/ekonomika/pellegrini-o-zakone-roka-vyrovnany-rozpocet-nemoze-byt-fetis.html"/>
        <a href="https://www.etrend.sk/ekonomika/dlh-hdp-rozpocet-komentar.html"/>
      </related>
      <p>O návrhu rozpočtu verejnej správy na najbližšie tri roky budú poslanci parlamentu rokovať už na najbližšej schôdzi, ktorá sa začne 26. novembra 2019. EK hodnotí, tak ako každý rok, návrhy rozpočtových plánov jednotlivých krajín eurozóny.</p>
      <p>MF SR priblížilo, že hodnotenie Komisie dáva jednotlivým krajinám informácie o tom, kde sú možné riziká v nedodržaní pravidiel. Avšak ani toto hodnotenie EK podľa rezortu financií nemusí dávať skutočný obraz o tom, ako sa napokon plán tej ktorej krajiny naplní či nenaplní.</p>
      <p>Varovanie pre nedostatky v rozpočte dostali okrem Slovenska aj ďalšie krajiny. Zásadné námietky mal Brusel voči rozpočtom Talianska, Francúzska, Španielska a Belgicka. Únia krajinám vyčíta to, že sa nedostatočne snažia obmedziť či znížiť vysoký verejný dlh. Menšie výhrady odzneli aj na adresu rozpočtov Fínska, Portugalska a Slovinska.</p>
    </article>
  </body>
</html>