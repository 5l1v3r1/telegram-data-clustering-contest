<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821987-goncaruk-ocikue-na-progres-u-peremovinah-iz-mvf-do-kinca-roku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T12:28:00+00:00"/>
    <meta property="og:title" content="Гончарук очікує на прогрес у перемовинах із МВФ до кінця року"/>
    <meta property="og:description" content="Прем'єр-міністр України Олексій Гончарук очікує на прогрес у перемовинах з Міжнародним валютним фондом (МВФ) у цьому році."/>
  </head>
  <body>
    <article>
      <h1>Гончарук очікує на прогрес у перемовинах із МВФ до кінця року</h1>
      <h2>Прем'єр-міністр України Олексій Гончарук очікує на прогрес у перемовинах з Міжнародним валютним фондом (МВФ) у цьому році.</h2>
      <address>
        <time datetime="2019-11-20T12:28:00+00:00">20 Nov 2019, 12:28</time>
      </address>
      <p>Про це він сказав під час брифінгу після засідання уряду, відповідаючи на запитання, чи очікує він остаточних домовленостей про нову програму співпраці з МВФ за результатами візиту місії фонду, повідомляє кореспондент Укрінформу.</p>
      <p>"Я вважаю, що ми дуже наблизились до досягнення домовленості з нашими колегами, на робочому рівні звичайно... Я оптимістично налаштований щодо термінів і думаю, що прогрес буде точно вже цього року", - сказав Гончарук.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821688-posli-g7-vislovili-pidtrimku-novoi-programi-spivpraci-ukraini-z-mvf.html">Посли G7 висловили підтримку нової програми співпраці України з МВФ</a>
      </blockquote>
      <p>Він також вважає, що робота з МВФ має величезний прогрес за останні два місяці: "Ми набагато краще розуміємо один одного, я очікую, що ця робота дасть результати найближчим часом".</p>
      <p>Гончарук також зауважив, що в практиці досягнення домовленості з Міжнародним валютним фондом є безпрецедентним, коли така домовленість досягається протягом двох місяців, і це нормально, коли перемовини тривають пів року-рік.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821483-ukraina-mae-zakinciti-spivpracu-z-mvf-u-2023-roci-markarova.html">Україна має закінчити співпрацю з МВФ у 2023 році — Маркарова</a>
      </blockquote>
      <p>Як повідомляв Укрінформ, місія Міжнародного валютного фонду на чолі з Роном ван Роденом 14 листопада розпочала свою роботу в Києві. Місія МВФ продовжує обговорення з представниками української влади нової програми, що підтримуватиметься Міжнародним валютним фондом.</p>
      <p>У Нацбанку вважають, що Україні слід укласти нову довгострокову програму співпраці з Міжнародним валютним фондом на загальну суму 5-10 млрд дол. Перший транш нової програми <a href="https://www.ukrinform.ua/tag-mvf">МВФ</a>, за прогнозами НБУ, може надійти до кінця 2019 року. Національний банк очікує, що він становитиме близько 2 млрд дол.</p>
    </article>
  </body>
</html>