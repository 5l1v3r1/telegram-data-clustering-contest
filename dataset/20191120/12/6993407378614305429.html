<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-swedbank-rozsliduvannya-ssha-rosija/30282567.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T12:01:59+00:00"/>
    <meta property="og:title" content="У США розслідують пов’язані з Росією підозрілі транзакції Swedbank – ЗМІ"/>
    <meta property="og:description" content="Американські регулятори розслідують підозрілі фінансові операції банку Swedbank, пов’язані з російським виробником зброї, концерном «Калашников», повідомляє 20 листопада шведський громадський мовник S"/>
  </head>
  <body>
    <article>
      <h1>У США розслідують пов’язані з Росією підозрілі транзакції Swedbank – ЗМІ</h1>
      <address>
        <time datetime="2019-11-20T12:01:59+00:00">20 Nov 2019, 12:01</time>
      </address>
      <p>Американські регулятори розслідують підозрілі фінансові операції банку Swedbank, пов’язані з російським виробником зброї, концерном «Калашников», повідомляє 20 листопада <a href="https://www.svt.se/special/swedbank/kalashnikov/">шведський громадський мовник SVT</a>.</p>
      <p>За цими даними, один із основних акціонерів «Калашникова», російський олігарх на ім'я Іскандер Махмудов, можливо, спрямував понад 1 мільйон євро (1,1 мільйона доларів США, близько 27 мільйонів гривень) на рахунки своїх партнерів у зареєстрованому в США підрозділі Kalashnikov USA.</p>
      <p>Перекази здійснювали естонські підрозділи Swedbank, вказує SVT. Вони нібито сталися після 2014 року, коли США наклали фінансові санкції на кілька великих російських державних компаній у відповідь на анексію Москвою українського Криму.</p>
      <p>Американські регулятори зараз розглядають, чи не порушив Swedbank санкції, здійснюючи ці транзакції.</p>
      <p>У лютому журналісти-розслідувачі SVT опублікували внутрішній звіт, в якому вивчали інші звинувачення у відмиванні грошей проти Swedbank. Ці викриття спричинили звільнення керівника банку та відставки голови та членів правління.</p>
      <p>Тим часом, внутрішній звіт Swedbank нібито виявив мільйони доларів у підозрілих угодах із участю Михайла Абизова, колишнього міністра уряду Росії.</p>
      <p>Призначений у 2012 році тодішнім президентом Дмитром Медведєвим головним радником, Абизов був заарештований у Росії на початку 2019 року та звинувачений у розкраданні та інших злочинах.</p>
      <p>Абизов використовував мережу офшорних компаній, щоб перемістити майже 800 мільйонів доларів США, насамперед через рахунки Swedbank, згідно з <a href="https://www.occrp.org/en/investictions/swedbanks-high-risk-secrets">повідомленням</a>, отриманим SVT та Центром досліджень корупції та організованої злочинності (OCCRP).</p>
      <p>Цей звіт став результатом внутрішнього розслідування Swedbank щодо естонської філії банку.</p>
      <p>Рахунки Абизова у Сведбанку були закриті у 2017 році.</p>
      <p>За даними OCCRP, один менеджер естонської філії Swedbank відповідав за більшість операцій в інтересах Абизова. Одразу після звільнення менеджера зі Swedbank він став керівником компанії на Кіпрі, що належить Абизову, повідомляє OCCRP.</p>
      <p>Ці повідомлення є останніми в серії публікацій про роль великих європейських банків, зокрема їхніх балтійських підрозділів, які нібито мають справу з великими обсягами підозрілих грошових переказів, значна частина яких походить із Росії.</p>
      <p>Найбільший кредитор Данії, Danske Bank, перебуває під слідством у кількох країнах, включно зі США, Данією, Великою Британією та Естонією через підозрілі виплати на загальну суму 200 мільярдів євро (220 мільярдів доларів).</p>
    </article>
  </body>
</html>