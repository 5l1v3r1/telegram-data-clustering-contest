<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592085/%E0%A6%95%E0%A6%BE%E0%A6%89%E0%A6%A8%E0%A7%8D%E0%A6%B8%E0%A6%BF%E0%A6%B2%E0%A6%B0-%E0%A6%B8%E0%A6%BE%E0%A6%88%E0%A6%A6%E0%A7%87%E0%A6%B0-%E0%A6%AC%E0%A6%BF%E0%A6%B0%E0%A7%81%E0%A6%A6%E0%A7%8D%E0%A6%A7%E0%A7%87-%E0%A6%A6%E0%A7%81%E0%A6%A6%E0%A6%95%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T12:59:00+00:00"/>
    <meta property="og:title" content="কাউন্সিলর সাঈদের বিরুদ্ধে দুদকের মামলা"/>
    <meta property="og:description" content="অবৈধ জুয়া ও ক্যাসিনো ব্যবসায় জড়িত থাকার অভিযোগে আলোচিত ঢাকা দক্ষিণ সিটি করপোরেশনের (ডিএসসিসি) ৯ নম্বর ওয়ার্ডের বরখাস্ত কাউন্সিলর এ কে এম মমিনুল হক সাঈদের বিরুদ্ধে মামলা করেছে দুর্নীতি দমন কমিশন (দুদক)। এ মামলায় তার বিরুদ্ধে সাড়ে ৪ কোটি ৪৭ লাখ ৬৬ হাজার ২৬১ টাকার অবৈধ সম্পদ অর্জনের অভিযোগ..."/>
  </head>
  <body>
    <article>
      <h1>কাউন্সিলর সাঈদের বিরুদ্ধে দুদকের মামলা</h1>
      <address><time datetime="2019-11-20T12:59:00+00:00">20 Nov 2019, 12:59</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/350x0x1/uploads/media/2019/11/20/0d5e37774496e53380d88c2762cd94ea-5dd539f410130.jpg"/>
        <figcaption>এ কে এম মমিনুল হক সাঈদ (ছবি: সংগৃহীত)</figcaption>
      </figure>
      <p>অবৈধ জুয়া ও ক্যাসিনো ব্যবসায় জড়িত থাকার অভিযোগে আলোচিত ঢাকা দক্ষিণ সিটি করপোরেশনের (ডিএসসিসি) ৯ নম্বর ওয়ার্ডের বরখাস্ত কাউন্সিলর এ কে এম মমিনুল হক সাঈদের বিরুদ্ধে মামলা করেছে দুর্নীতি দমন কমিশন (দুদক)। এ মামলায় তার বিরুদ্ধে সাড়ে ৪ কোটি ৪৭ লাখ ৬৬ হাজার ২৬১ টাকার অবৈধ সম্পদ অর্জনের অভিযোগ আনা হয়েছে।<br/>বুধবার (২০ নভেম্বর) দুদকের সমন্বিত জেলা কার্যালয় ঢাকা-১-এ মামলাটি হয় বলে জানিয়েছেন সংস্থাটির উপপরিচালক (জনসংযোগ) প্রণব কুমার ভট্টাচার্য্য। এ মামলার বাদী দুদক প্রধান কার্যালয়ের সহকারী পরিচালক মো. আতাউর রহমান সরকার।<br/>মামলার এজাহারে বলা হয়, রাজধানীর দিলকুশার মেসার্স বৈশাখী এন্টারপ্রাইজের মালিক সাঈদ অবৈধ সম্পদ ভোগ-দখলে রেখে দুর্নীতি দমন কমিশন আইন, ২০০৪-এর ২৭(১) ধারাসহ দুর্নীতি প্রতিরোধ আইন, ১৯৪৭-এর ৫(২) ধারায় শাস্তিযোগ্য অপরাধ করেছেন। <br/>প্রসঙ্গত, গত ১৮ সেপ্টেম্বর রাজধানীর ফকিরাপুলে ইয়ংমেনস ক্লাব, ওয়ান্ডারার্স ক্লাব, গুলিস্তানের মুক্তিযোদ্ধা সংসদ ক্রীড়াচক্র ও বনানীর গোল্ডেন ঢাকা ক্লাবে অভিযান চালায় র্যা ব। এই চারটি ক্লাবের মধ্যে ওয়ান্ডারার্স ক্লাব চালাতেন যুবলীগের বিতর্কিত নেতা সাঈদ। যুবলীগের ঢাকা মহানগর দক্ষিণ কমিটির এই যুগ্ম সম্পাদক বিদেশে পলাতক আছেন বলে জানিয়েছে আইনশৃঙ্খলা বাহিনী।</p>
      <footer>/ডিএস/এইচআই/</footer>
    </article>
  </body>
</html>