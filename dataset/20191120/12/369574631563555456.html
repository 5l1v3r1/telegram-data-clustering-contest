<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/vrchni-soud-potvrdil-trest-18-5-roku-vezeni-za-vrazdu-ditete/r~dc156e7c0b8b11ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T12:01:03+00:00"/>
    <meta property="og:title" content="Soud potvrdil trest 18,5 roku vězení za vraždu dítěte na Chodově, je pravomocný"/>
    <meta property="og:description" content="Vražda se stala 4. března v bytě v Horynově ulici v Praze 11 v době, kdy byla matka dítěte na večerní směně v práci."/>
  </head>
  <body>
    <article>
      <h1>Soud potvrdil trest 18,5 roku vězení za vraždu dítěte na Chodově, je pravomocný</h1>
      <address>
        <time datetime="2019-11-20T12:01:03+00:00">20 Nov 2019, 12:01</time>
      </address>
      <p>Nejdůležitější výroky verdiktu městského soudu byly odvolacím soudem potvrzeny a nabývají právní moci. "Výroky z rozsudku soudu prvního stupně - výrok o vině, výrok o trestu odnětí svobody a zařazení pro jeho výkon, výrok o náhradě škody - zůstaly beze změny a jsou nyní pravomocné," sdělila mluvčí Vrchního soudu v Praze Simona Heranová.</p>
      <p>Vražda se stala 4. března v bytě v Horynově ulici v Praze 11 v době, kdy byla matka dítěte na večerní směně v práci. Po návratu domů našla žena svou dceru mrtvou na zemi, Nácar spal o kus dál pod stolem. Přivolaní policisté a záchranáři muži následně naměřili v krvi 3,25 promile alkoholu.</p>
      <p>Sedmadvacetiletý Nácar později řekl policii, že při hlídání holčičky vypil lahev rumu a načal další. Dítě při tom vykoupal a nakrmil. Když se pak "zničehonic" probudil vedle dívky na gauči, vzal ze stolu dva kuchyňské nože a napadl ji. Podle znalců by holčičku vzhledem k charakteru ran nezachránila ani okamžitá lékařská pomoc.</p>
      <p>Vyučený zámečník trvá na tom, že si okolnosti útoku nepamatuje. Má dlouhodobě problémy s alkoholem a i podle svědků už v minulosti míval po napití výpadky paměti. V dospívání také užíval heroin, pervitin a marihuanu. Z alkoholismu se několik měsíců ambulantně léčil v Mělníku, po přestěhování do Prahy už ale léčbu nenastoupil.</p>
      <p>Nácar nebyl dříve trestně stíhaný. S družkou se seznámil, když byla v pátém měsíci těhotenství. Uvedl, že mu nikdy nevadilo, že není biologickým otcem dítěte. Společně bydleli nejprve u jeho, poté u partnerčiných rodičů. V soužití ale narůstaly problémy, a tak se pár necelý měsíc před vraždou přestěhoval do podnájmu. Soudkyně vztah popsala jako "složitý a komplikovaný, až toxický". Partneři podle ní opakovaně řešili různé konflikty.</p>
    </article>
  </body>
</html>