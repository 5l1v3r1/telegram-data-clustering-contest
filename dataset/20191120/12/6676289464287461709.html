<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/george-karam-patron-restaurant-beirut-cautat-politie-326434.html"/>
    <meta property="og:site_name" content="Observator"/>
    <meta property="article:published_time" content="2019-11-20T12:32:00+00:00"/>
    <meta property="og:title" content="Patronul restaurantului Beirut, condamnat pentru moartea a trei fete, căutat de Poliţie"/>
    <meta property="og:description" content="George Karam, patronul restaurantului Beirut din Constanţa, condamnat definitiv la închisoare pentru moartea a trei fete în incendiul din aprilie 2014, este căutat de Poliţie."/>
  </head>
  <body>
    <article>
      <h1>Patronul restaurantului Beirut, condamnat pentru moartea a trei fete, căutat de Poliţie</h1>
      <address><time datetime="2019-11-20T12:32:00+00:00">20 Nov 2019, 12:32</time> by <a rel="author">Alin Tarnovschi</a></address>
      <p>
        <b>
          <b>George Karam, patronul restaurantului Beirut din Constanţa, condamnat definitiv la închisoare pentru moartea a trei fete în incendiul din aprilie 2014, este căutat de Poliţie.</b>
        </b>
      </p>
      <p>Curtea de Apel Constanţa l-a condamnat definitiv pe Karam, ieri, 19 noiembrie 2019, la opt ani şi o lună de închisoare cu executare.</p>
      <p>După aflarea sentinţei definitive, patronul restaurantului Beirut urma să fie încarcerat şi avea două opţiuni: să se predea la o secţie de Poliţie, ori să fie preluat de acasă.</p>
      <p>Totuşi, potrivit unor surse, George Karam şi-a închis telefoanele, nu s-a predat, iar poliţiştii nu au reuşit să îl depisteze.</p>
      <p>Astfel, el este căutat de Poliţie pentru a fi încarcerat.</p>
      <p>George Karam a fost condamnat definitiv la opt ani şi o lună de închisoare pentru <a href="https://observator.tv/eveniment/sentinta-definitiva-incendiu-restaurant-beirut-constanta-326345.html">incendiul de la restaurantul Beirut</a> din aprilie 2014 în care trei tinere au murit arse de vii.</p>
      <p>Nicoleta Cengher (22 de ani), Nicoleta Vasiliţeanu (23 de ani) şi Mihaela Tucă (24 de ani) şi-au pierdut viaţa în mansarda restaurantului cuprins de flăcări.</p>
      <p>În aceaaşi sentinţă definitivă, judecătorii l-au obligat pe Karam, dar şi pe ceilalţi inculpaţi din dosar, la plata unor despăgubiri de 854.000 de euro.</p>
    </article>
  </body>
</html>