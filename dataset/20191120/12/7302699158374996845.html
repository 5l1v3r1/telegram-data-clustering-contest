<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111534"/>
    <meta property="og:site_name" content="MGR Online"/>
    <meta property="article:published_time" content="2019-11-20T12:13:00+00:00"/>
    <meta property="og:title" content="อย่าฝันหวานเศรษฐกิจ’63"/>
    <meta property="og:description" content="ประมาณการเป้าหมายอัตราการเติบโตทางเศรษฐกิจหรือจีดีพีปี 2562 ถูกปรับลดมาตลอด จากต้นปีหน่วยงานภาครัฐบาลประเมินกันว่า จะโตประมาณ 4% ก่อนปรับลดเหลือ 3.5% และลดลงเหลือ 3% จนล่าสุดปรับลดลงเหลือเพียง 2.6% เท่านั้นสภาพัฒนาการเศรษฐกิจแ"/>
  </head>
  <body>
    <article>
      <h1>อย่าฝันหวานเศรษฐกิจ’63</h1>
      <address><time datetime="2019-11-20T12:13:00+00:00">20 Nov 2019, 12:13</time> by <a rel="author">สุนันท์ ศรีจันทรา</a></address>
      <figure>
        <img src="https://mpics.mgronline.com/pics/Images/562000011540101.JPEG"/>
      </figure>
      <p>ประมาณการเป้าหมายอัตราการเติบโตทางเศรษฐกิจหรือจีดีพีปี 2562 ถูกปรับลดมาตลอด จากต้นปีหน่วยงานภาครัฐบาลประเมินกันว่า จะโตประมาณ 4% ก่อนปรับลดเหลือ 3.5% และลดลงเหลือ 3% จนล่าสุดปรับลดลงเหลือเพียง 2.6% เท่านั้น<br/><br/>สภาพัฒนาการเศรษฐกิจและสังคมแห่งชาติหรือสภาพัฒน์ แถลงถึงจีดีพีไตรมาสที่ 3 เติบโตเพิ่มขึ้น 2.4% รวมงวด 9 เดือนแรกขยายตัว 2.5% โดยคาดว่าปีนี้จะเติบโต 2.6% <br/><br/>ถ้าจีดีพีโตเพียง 2.6% จะเป็นการเติบโตต่ำสุดในรอบ 5 ปี หรือต่ำสุดนับตั้งแต่พล.อ.ประยุทธ์ จันทร์โอชา ประกาศยึดอำนาจ โค่นล้มรัฐบาลนางสาวยิ่งลักษณ์ ชินวัตร เมื่อวันที่ 22 พฤษภาคม 2557<br/><br/>จีดีพีในไตรมาสที่ 3 ได้รับแรงสนับสนุนจากการขยายตัวด้านการบริโภค การลงทุนภาค ทั้งภาครัฐและเอกชน ส่วนการส่งออกลดลง โดยคาดว่าปีนี้ส่งออกจะติดลบ 2%<br/><br/>ส่วนปีหน้า สภาพัฒน์ประเมินว่า จีดีพีจะโต 2.7-3.7% การส่งออกขยายตัวเพิ่มขึ้น 2.3% โดยได้รับแรงหนุนจากแนวโน้มการขยายตัวของอุปสงค์ภายในประเทศ การใช้จ่ายภาคครัวเรือน การลงทุนภาครัฐและเอกชน การฟื้นตัวขึ้นอย่างช้าๆ ของเศรษฐกิจโลก มาตรการกีดกันทางการค้าที่ผ่อนคลาย รวมทั้งมาตรการขับเคลื่อนเศรษฐกิจของภาครัฐและการปรับตัวดีขึ้นของภาคการท่องเที่ยว<br/><br/>แต่ประมาณการเป้าหมายจีดีพีปีหน้า อาจไม่แตกต่างจากประมาณการปีนี้ เพราะถึงเวลาต้องทยอยปรับลดลงมา โดยการเติบโตทางเศรษฐกิจปีหน้า อาจแย่กว่าปีนี้ <br/><br/>การเจรจาการค้าระหว่างสหรัฐฯ กับจีนยังไม่มีข้อตกลงอย่างเป็นทางการ ทั่วโลกเฝ้าจับตาด้วยความหวาดผวา กลัวข้อตกลงล้มเหลว จนเกิดการปะทุรอบใหม่ และประธานาธิบดีโดนัลด์ ทรัมป์ ก็เปลี่ยนท่าที ประกาศจะเปิดสงครามกับจีนต่อไป<br/><br/>ส่วนค่าเงินบาทยังแข็ง แม้แบงก์ชาติจะมีมาตรการแทรกแซงก็ตาม ขณะที่การส่งออกไม่กระเตื้องขึ้น กำลังซื้อผู้บริโภคตกต่ำ ธุรกิจซบเซาอย่างหนัก และจำนวนคนว่างงานเพิ่มขึ้น<br/><br/>การโฆษณาชวนเชื่อว่า เศรษฐกิจไม่ได้เลวร้าย เพียงแต่อาจฟื้นตัวช้านั้น อาจทำให้ประชาชนประเมินภาวะเศรษฐกิจผิดๆ จนไม่ได้เตรียมการรับมือผลกระทบที่จะเกิดขึ้น ซึ่งหากเกิดวิกฤตเศรษฐกิจ จะต้องเดือดร้อนอย่างหนัก<br/><br/>ถึงเวลานี้ ต้องพูดความจริงกับประชาชนแล้ว ต้องส่งสัญญาณให้รู้ว่า เศรษฐกิจตกอยู่ในภาวะเลวร้าย และไม่ควรมีใครสร้างความหวังลมๆ แล้งๆ ว่า ปีหน้าเศรษฐกิจจะดีขึ้น แต่ต้องเตือนให้ประชาชนระมัดระวัง เตรียมการรับมือผลกระทบ โดยเฉพาะปีหน้า ซึ่งเศรษฐกิจมีแนวโน้มที่จะทรุดหนักลงไปอีก<br/><br/>รัฐบาลจะต้องประเมินเศรษฐกิจบนความเป็นจริงที่เกิดขึ้น เพื่อกำหนดนโยบายการแก้ปัญหาให้สอดคล้องกับสถานการณ์ และต้องไม่หลอกตัวเองว่า เศรษฐกิจยังดี ไม่มีปัญหา เพราะจะทำให้กำหนดมาตรการแก้ปัญหาไม่ถูกทาง และไม่อาจดับชนวนวิกฤตที่กำลังคืบคลานเข้ามาได้<br/><br/>ตัวเลขจีดีพี 9 เดือนแรกปีนี้ เป็นสิ่งที่สะท้อนถึงเศรษฐกิจที่ย่ำแย่ อัตราการเติบโตเพียง 2.6% ซึ่งต่ำสุดในรอบ 5 ปี เป็นการประจานความล้มเหลวในการแก้ปัญหาเศรษฐกิจของรัฐบาลพล.อ.ประยุทธ์ และไม่อาจบิดเบือนได้ เพราะตัวเลขเป็นสิ่งยืนยันในความล้มเหลว<br/><br/>จะโยนให้ปัญหาสงครามการค้าระหว่างสหรัฐฯ กับจีนเป็นแพะรับบาป โดยอ้างว่า เป็นต้นเหตุที่ทำให้เศรษฐกิจทรุด คงแก้ตัวไม่ได้เต็มปากนัก <br/><br/>เพราะสงครามการค้าสหรัฐฯ กับจีนเพิ่งเปิดฉากเมื่อกลางปี 2561 แต่เศรษฐกิจทรุดมาหลายปีติดต่อ หรือทรุดตั้งแต่พล.อ.ประยุทธ์ จันทร์โอชาเข้ามาบริหารประเทศก็ว่าได้ <br/><br/>รัฐบาลพยายามกระตุ้นเศรษฐกิจ อัดฉีดงบประมาณจำนวนมหาศาล ผลักดันนโยบายประชานิยมออกมาต่อเนื่อง ทั้งช้อปช่วยชาติ ชิมช้อปใช้ แต่ไม่อาจปลุกเศรษฐกิจให้ฟื้นได้ <br/><br/>ปีหน้าอะไรจะเกิดขึ้น ยังไม่อาจคาดหมายได้ แต่ทุกคนเตรียมใจกับสถานการณ์ที่มีแนวโน้มจะเลวร้ายลง เพราะหมดความเชื่อมั่นว่า รัฐบาลพล.อ.ประยุทธ์จะนำประเทศรอดพ้นจากวิกฤตเศรษฐกิจครั้งใหญ่ได้ <br/><br/>แต่รัฐบาลพล.อ.ประยุทธ์กลับจะเป็นตัวเร่งวิกฤตเสียด้วยซ้ำ จากนโยบายเมกะโปรเจกต์และนโยบายประชานิยม โดยการสร้างหนี้สาธารณะให้พุ่งขึ้น<br/><br/>จีดีพีที่ทรุดฮวบ จนต้องปรับลดประมาณการปีนี้โตเพียง 2.6% อาจเป็นสัญญาณว่า เศรษฐกิจปีนี้เลวร้ายเพียงใด แต่สิ่งที่น่ากลัวกว่าคือ เศรษฐกิจปี 2563<br/><br/>เพราะฟังจากที่ไหนๆ ฟังจากใครๆ ทุกคนมองเหมือนกัน ปีหน้าจะแย่กว่าปีนี้ <br/><br/><b>ดังนั้น จึงอย่าฝันหวานว่า ปีหน้าเศรษฐกิจจะฟื้น</b></p>
    </article>
  </body>
</html>