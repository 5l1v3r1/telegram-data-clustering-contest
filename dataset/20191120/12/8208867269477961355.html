<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/20/news/manovra_la_ue_da_il_via_libera_ma_avverte_l_italia_rischia_di_non_rispettare_il_patto_di_stabilita_-241488774/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T12:22:00+00:00"/>
    <meta property="og:title" content="Manovra, la Ue dà il via libera ma avverte l'Italia. &quot;Rischia di non rispettare il Patto di stabilità&quot;"/>
    <meta property="og:description" content="Il giudizio della commissione sulla nostra legge di Bilancio. Nessuna bocciatura ma nuovo allarme sul debito"/>
  </head>
  <body>
    <article>
      <h1>Manovra, la Ue dà il via libera ma avverte l'Italia. "Rischia di non rispettare il Patto di stabilità"</h1>
      <h2>Il giudizio della commissione sulla nostra legge di Bilancio. Nessuna bocciatura ma nuovo allarme sul debito</h2>
      <address>
        <time datetime="2019-11-20T12:22:00+00:00">20 Nov 2019, 12:22</time>
      </address>
      <p><b>MILANO -  </b>Nessuno stop ma un campanello d'allarme, l'ennesimo, sui nostri conti pubblici. Dalla Commissione europea arriva, come atteso, il via libera alla Legge di Bilancio. Un semaforo verde però non privo di alcuni avvertimenti, visto che secondo Bruxelles la manovra, per i saldi di finanza pubblica sui cui è impostata, "pone rischi di non rispetto del Patto di stabilità", ovvero potrebbe portare "a una deviazione significativa dal cammino verso il rispetto dell'obiettivo di medio termine".<br/><br/><br/><br/>È soprattutto l'alto debito pubblico a preoccupare l'esecutivo comunitario visto che, annota Bruxelles, persiste il rischio di "non rispetto del benchmark di riduzione del debito". Una criticità che non riguarda però soltanto l'Italia. A puntare il dito contro i singoli Paesi è stato il vice presidente della Commissione Valdis Dombrovskis. Belgio, Spagna, Francia e Italia, ha detto "ci si aspetta che non rispettino la regola del debito" e "non hanno usato a sufficienza le condizioni economiche favorevoli per mettere in ordine i loro conti pubblici. Nel 2020 pianificano o nessun significativo aggiustamento o addirittura un'espansione. Questo preoccupa perché i debiti molto alti limitano la capacità di rispondere agli shock economici e alle pressioni del mercato".</p>
    </article>
  </body>
</html>