<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/oleksander-kolcenko-rozhovor-krym-ukrajina-rusko-sencov_1911201203_eku"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T12:03:00+00:00"/>
    <meta property="og:title" content="Lidé mi do vězení v Rusku poslali 20 kilo dopisů. Byly pro mě tím nejcennějším, říká krymský aktivista"/>
    <meta property="og:description" content="„Dopisy byly to nejcennější, co jsem ve vězení měl,“ říká v rozhovoru pro iROZHLAS.cz Oleksander Kolčenko – krymský anarchista, který byl v Rusku odsouzen společně s režisérem Olehem Sencovem."/>
  </head>
  <body>
    <article>
      <h1>Lidé mi do vězení v Rusku poslali 20 kilo dopisů. Byly pro mě tím nejcennějším, říká krymský aktivista</h1>
      <address><time datetime="2019-11-20T12:03:00+00:00">20 Nov 2019, 12:03</time> by <a rel="author">Eliška Kubátová</a></address>
      <p>
        <b>Oleksander Kolčenko – ukrajinský anarchista, kterého krátce po ruské anexi Krymu zadržela ruská tajná služba FSB společně s režisérem Olehem Sencovem – strávil v ruském vězení pět let. Během této doby obdržel od podporovatelů obrovské množství dopisů, které byly tím nejcennějším, co ve vězení měl. „Bral jsem si je všude s sebou – i když jsem šel jenom na lékařskou prohlídku,“ říká dva měsíce po svém propuštění v rozhovoru pro iROZHLAS.cz.</b>
      </p>
      <p><b>Poslední měsíc jste strávil v České republice, kde jste absolvoval rehabilitační pobyt zprostředkovaný organizací Člověk v tísni. Jak vám tento pobyt určený zejména pro politické vězně pomohl?</b><br/>Vězení je velice stresující místo, kde nikdy nebýváte sám. Proto jsem rád, že jsem díky této nabídce mohl alespoň změnit prostředí.</p>
      <p><b>Pojďme si připomenout, jak jste se do ruského vězení vlastně dostal. K vašemu zadržení došlo v polovině května roku 2014. Co zatčení předcházelo? <br/></b>Po anexi Krymu jsem se účastnil mnoha veřejných protestů proti vstupu ruských vojsk na ukrajinské území, doprovázel jsem zahraniční novináře, kteří přijeli o těchto událostech reportovat, a spolu s dalšími aktivisty jsme pořádali celou řadu dalších akcí.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/images/03457263.jpeg?itok=fxJ9_NaQ"/>
        <figcaption><b>Kdo je Oleksander Kolčenko? <br/></b>Přestože se sám označuje za anarchistu a antifašistu, krátce po anexi Krymu v roce 2014 byl obviněn z příslušnosti k ultrapravicové skupině Pravý sektor a z přípravy teroristických činů. Společně se známým ukrajinských režisérem Olehem Sencovem si v roce 2015 vyslechl verdikt – Kolčenko 10 a Sencov dokonce 20 let vězení v Rusku. Po pěti letech za mřížemi se letos v září společně dostali na svobodu.</figcaption>
      </figure>
      <p>Ve stejnou dobu se na místě konaly i protesty obyčejných pracovníků, kteří se domáhali svých opožděných výplat. Na těchto akcích se ale objevilo víc provokatérů než protestujících, které ozbrojené složky rozháněly se zbraní v ruce. V tu chvíli mi došlo, že na Krymu už téměř není možné legálním způsobem demonstrovat. Tehdy jsem se dozvěděl o chystaném podpálení budovy, v níž mimo jiné sídlila Strana regionů prezidenta Viktora Janukovyče, především se tam ale nacházela hlavní výslechová místnost lidí zadržených v souvislosti s anexí. Nabídli mi, abych se toho také zúčastnil, a já souhlasil.</p>
      <p>Kromě mě se akce účastnili další tři lidé. Dva z nich jsem viděl jen párkrát, a toho třetího dokonce jen jednou v životě. Krátce po zatčení z prvních dvou vymlátili přiznání, že se jednalo o akt terorismu, který měl zastrašit krymské obyvatele a donutit je k tomu, aby odmítli připojení k Ruské federaci. Jen pro představu, výsledkem celé akce byl jen spálený parapet a několik skříní.</p>
      <p><b>Co se dělo s vámi?<br/></b>Protože jsem byl poslední ze čtyř zadržených, ve vězení už mě nemučili jako ostatní. Klíčová svědectví totiž získali od dvou zatčených přede mnou. Obvinili mě ze spáchání teroristického činu a také ze členství v ukrajinské nacionalistické organizaci Pravý sektor. To bylo dost zvláštní, protože pro mě jako anarchistu jsou názory Pravého sektoru skutečně hodně vzdálené.  </p>
      <p><b>Říkáte, že vás nemučili jako ostatní. Můžete popsat, jak tedy výslechy probíhaly? <br/></b>Vše se odehrávalo ve výslechové místnosti, kde bylo šest až osm příslušníků bezpečnostních složek. Zatímco jsem byl připoutaný k židli, bili mě do hlavy, pěstmi mě mlátili do těla a ptali se mě na nějaká příjmení, která jsem nikdy neslyšel. V tu chvíli jsem se úplně neorientoval v čase, ale řekl bych, že to s přestávkami mohlo trvat dvě hodiny.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/krym-rusko-ukrajina-rozhovor-halyna-dzikajevaova_1910180715_eku"/>
      </related>
      <p>Pak mě vedoucí výslechové skupiny odvedl do vedlejší místnosti, kam si s sebou vzal i počítač. Ptal se mě na události té noci a já mu tvrdil, že jsem sice byl na místě, ale šel jsem jen okolo a zaslechl jsem zvuk rozbitého skla. Na to mi vedoucí říká: „Co mi to tu vyprávíš?“ A otočil na mě monitor se svědectvím Oleksije Čirnije a Hennadije Afanasjeva, kteří byli zatčeni přede mnou. Ke všemu se přiznali a ve svých výpovědích samozřejmě mluvili i o mně.</p>
      <p>Pak jsem popsal svoji verzi událostí a dorazil i advokát, kterého mi přidělili. Nesouhlasil jsem s tím, jak byly moje činy právně kvalifikovány, advokát mi ale doporučil s touto kvalifikací souhlasit. Tvrdil, že v zákoně neexistuje jiný způsob, jak tyto činy popsat. Když jsem se ale trochu víc seznámil s trestním zákoníkem Ruské federace, pochopil jsem, že mi advokát záměrně radil špatně.</p>
      <h3>‚Vězni si rozřezávali břicha‘</h3>
      <p><b>23. května 2014 vás z Krymu převezli do Moskvy a následně poslali do věznice Lefortovo. Co se vám tehdy honilo hlavou? Bál jste se o svůj život, nebo jste doufal, že se brzy dostanete na svobodu?</b><br/>Když mě převáželi do Moskvy, byl jsem si dobře vědom toho, že za obvinění tohoto charakteru se dávají tresty deset let a víc. V duchu jsem se tedy připravoval na to, že až z vězení vyjdu, bude mi lehce pod čtyřicet. První dva měsíce to pro mě byla hrozná představa, měl jsem opravdu velký strach, ale pak jsem se s tím nějak sžil. Byl jsem připravený na to, že mi dají deset, možná dvanáct nebo patnáct let.</p>
      <p><b>Nakonec jste dostal deset let, režisér Oleh Sencov obviněný spolu s vámi dvacet. Verdikt soudu jste si společně se Sencovem ale vyslechli až o rok později, v srpnu 2015. <br/></b>Přesně tak. Soudní řízení se odehrávalo v červenci a srpnu roku 2015, kdy také vyřkli rozsudek. Všechno, co se dělo u soudu, bylo naprosto směšné. Když nás vezli na líčení, už předem nám jeden z příslušníků řekl: „Takže tobě dají deset let a Olehovi dvacet let.“ A přesně tak to i dopadlo. </p>
      <figure>
        <iframe src="https://www.youtube.com/embed/EamQheuZz6I" width="620" height="349" data-service="Youtube" scrolling="no"/>
      </figure>
      <p><b>Na vynesení verdiktu jste vy i Sencov zareagovali úsměvem a zpěvem ukrajinské hymny. Co jste tím chtěli dát najevo? Věřili jste v tu chvíli, že ve vězení nezůstanete dlouho?   <br/></b>Za sebe mohu říct, že v tu chvíli jsem se necítil jako účastník soudního procesu, ale spíš jako někdo, kdo se na tenhle cirkus dívá trochu zpovzdálí. Poté, co nám sdělili rozsudek, jsme si tedy s Olehem řekli, že se tohoto absurdního dramatu zúčastníme alespoň tímto malým vystoupením.</p>
      <p><b>Kdy jste vůbec viděl pana Sencova poprvé? Jak jste se seznámili?<br/></b>Poprvé jsme se viděli v zimě roku 2014, kdy jsme spolu několikrát jeli na Majdan. Pak jsme se potkávali na nejrůznějších akcích a setkáních, ale blíže jsme se seznámili až ve chvíli, kdy nás převáželi z Moskvy do Rostova a především během onoho soudního procesu.</p>
      <p><b>Lefortovo nebo Rostov na Donu nebyly jediné ruské věznice, ve kterých jste se ocitl. Jaké byly ty další? Dokážete spočítat, kolikrát jste se stěhoval z jednoho vězení do druhého? <br/></b>Ještě než jsem se dostal do Rostova, prošel jsem voroněžskou vazební věznicí. V Rostově jsem pak byl celkem ve dvou různých zařízeních – jedno byla věznice FSB, ve druhém případě šlo o běžnou trestaneckou kolonii. Následně jsem ještě jednou prošel přes Voroněž a pak přes Čeljabinsk do zmíněného Lefortova.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/krym-osn-lavrov-sidlo-okupace-rusko_1909261658_pj"/>
      </related>
      <p><b>Dá se zhodnotit, kde byly podmínky nejhorší?<br/></b>To se asi nedá obecně říct. Každá z věznic měla svoje. Někde bylo lepší jídlo – například v Lefortově. Ve věznici v Kopějsku v Čeljabinské oblasti bylo horší jídlo, ale zase větší svoboda pohybu.</p>
      <p><b>Jak vypadal váš běžný den za mřížemi?<br/></b>Budíček byl v šest, od sedmi do osmi byla snídaně, pak procházela ranní kontrola. Následně byl volný čas. Od 12 do 13.30 jsme měli oběd, pak zase volný čas a večeře. V půl jedenácté večer se zhasínala světla a šlo se spát.</p>
      <p><b>Co jste dělal o volném čase?<br/></b>Mohl jsem číst knihy nebo chodit do tělocvičny. Ale lidé, kteří tam byli už před rokem 2012, mi vyprávěli, že po celý den stáli venku – ať už bylo horko, nebo mráz. Když byla velká zima, praskala jim kůže na uších, umrzaly prsty, pravidelně je bili a ponižovali. Ve spoustě ruských věznic jsou podobně příšerné podmínky dodnes. To, co jsem zažil já, by se dalo považovat za výjimku z obecného pravidla. Tyto mírnější podmínky ale byly vykoupeny tvrdými boji a krví vězňů, kteří se snažili situaci ve vězení zlepšit.</p>
      <p><b>Vyprávěli vám, jak tyto boje vypadaly? <br/></b>V jedné z věznic, ve které jsem byl i já, se každoročně konal den otevřených dveří pro příbuzné. Těm se samozřejmě ukázalo, jak je to tam krásné. Vězni ale jeden z těchto dnů využili k tomu, aby proti hrozným podmínkám protestovali. Vylezli na střechu a vyvěsili transparenty s nápisy, že tam dochází k mučení. Pak všichni vyšli z věznice ven, kde strávili dva dny, i když byla hrozná zima.</p>
      <p>Kromě příbuzných tehdy dorazili i novináři a ochránci lidských práv, kteří informaci o protestu rozšířili napříč celým světem. Podmínky ve vězeních pak Putinovi vyčetl i americký prezident Barack Obama. Několik vězňů obvinili z organizace masových nepokojů, i když k žádnému násilí nedošlo, a rozvezli je do jiných věznic, kde sedí doteď.</p>
      <p>Díky tomuto protestu nakonec skutečně došlo ke změnám. Předtím ale proběhla řada neúspěšných pokusů, kdy si vězni podřezávali žíly a rozřezávali si břicha. Skončili pak v nemocnicích, kde jim ale rány sešili naprosto neprofesionálním způsobem.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/oleksander_kolcenko__191112-195630_mda.jpg?itok=0AN0j0Ov"/>
        <figcaption>Oleksandr Kolčenko | Foto: Michaela Danelová | Zdroj: iROZHLAS.cz</figcaption>
      </figure>
      <h3>20 kilo dopisů</h3>
      <p><b>Býval jste na cele sám, nebo vás vždy bylo víc?<br/></b>Cela byla obrovská místnost, kde bylo zhruba 110 lidí.</p>
      <p><b>Co se vám během dlouhých dnů za mřížemi honilo hlavou? Nad čím člověk přemýšlí, když několik let sdílí místnost s další stovkou lidí? <br/></b>Snažil jsem se hodně číst knihy, ale i dopisy od lidí nebo jsem se bavil s ostatními vězni.</p>
      <p><b>Kolik přišlo dopisů na vaši podporu? <br/></b>Opravdu hodně.</p>
      <p><b>Dá se spočítat, jestli jich byly desítky, stovky, nebo dokonce tisíce?</b><br/>To nedokážu, ale mohu to říct v kilogramech – dohromady vážily zhruba 20 kilo.</p>
      <p><b>Máte je dodnes schované? Vzal jste si je s sebou z vězení?</b> <br/>Samozřejmě. Bral jsem si je všude s sebou – i když jsem šel jen na lékařskou prohlídku. To bylo taky zvláštní, protože když jde vězeň do nemocnice, vezme si s sebou malou tašku s osobními věcmi. Po mně ale vždycky chtěli, abych si vzal všechno. Kdykoliv mě totiž mohli převézt jinam. Bral jsem si tedy i dopisy a všichni se mě pak ptali: „Na co taháš těch zbytečných 20 kilo? Proč to s sebou pořád vozíš?“</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/rusko-rada-evropy-krym-ukrajina-hlasovaci-prava_1906251033_ako"/>
      </related>
      <p><b>Proč jste to tedy vozil?<br/></b>Protože z materiálních věcí to bylo asi to nejcennější, co jsem měl.  </p>
      <p><b>Měl jste během svého pobytu ve vězení informace o tom, co se děje se Sencovem a dalšími odsouzenými, například Hennadijem Afanasjevem?<br/></b>Jenom z médií a také od svého advokáta.</p>
      <p><b>Případ vašeho odsouzení a odsouzení režiséra Oleha Sencova vyvolal velkou odezvu organizací po celém světě. Dostaly se k vám zprávy o této podpoře? Hovořil jste o dopisech od lidí, ale věděl jste o celém tom mediálním poprasku, který váš případ doprovázel? <br/></b>Samozřejmě. Byla to velká morální podpora, ty dopisy mi opravdu hodně pomáhaly a s některými jejich autory jsem už měl možnost se osobně setkat. Mělo to ale i praktické dopady. Bachaři i někteří vězni na mě koukali s pohrdáním, nemohli si ale dovolit chovat se ke mně jakkoliv nekorektně, aby se to pak nedostalo na veřejnost.</p>
      <h3>Silné emoce nepřišly</h3>
      <p><b>Z ruského vězení jste byl propuštěn letos v září v rámci výměny vězňů mezi Ukrajinou a Ruskem. Můžete popsat okamžik, kdy jste se dozvěděl, že máte být propuštěn na svobodu?<br/></b>Skutečně jistý svým propuštěním jsem si byl až 7. září, tedy v den výměny. Probudili mě důstojníci a řekli: „Pojď, osvobozují tě.“ Pak mi vydali všechny osobní věci, dokumenty, peníze a byl jsem svobodný.</p>
      <p><b>Do Kyjeva jste přiletěl společně s třicítkou dalších propuštěných včetně ukrajinských námořníků zajatých loni u Kerčského průlivu. Na letišti vás přivítal i prezident Volodymyr Zelenskyj. Jak jste tento okamžik prožíval? <br/></b>Bylo samozřejmě velice příjemné, že se naše osudy dotkly tolika lidí. Letiště bylo zaplněné lidmi, kteří nás srdečně vítali. Ale abych řekl pravdu, nějaké silné emoce jsem v tu chvíli neprožíval.</p>
      <p><b>Kdo vás osobně přivítal na letišti? Byla tam vaše rodina? <br/></b>Byla tam moje máma a neteř, která se předtím dostala na univerzitu do Kyjeva. Z Krymu také přijela moje sestra, která už pak v Kyjevě zůstala.</p>
      <p><b>Kdo z vaší rodiny na Krymu dodnes zůstává? <br/></b>Spíš vzdálení příbuzní.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/jan-jires-rozhovor-nato-obrana-trump-euroarmada_1909270600_eku"/>
      </related>
      <p><b>S blízkou rodinou tedy dnes žijete v Kyjevě.<br/></b>Přesně tak.</p>
      <p><b>Kdy jste poprvé viděl Sencova? <br/></b>V autobuse, kterým nás vezli na letiště do Moskvy. Byl jsem hrozně rád, že ho vidím a že letí se mnou domů.</p>
      <p><b>Co jste si řekli jako první?<br/></b>Když mě v tom autobuse uviděl, řekl: „Jé, ty tu jsi taky?“ Pozdravili jsme se a vzájemně si pogratulovali, že jsme na svobodě.</p>
      <p><b>Stýkáte se od té doby pravidelně?<br/></b>Několikrát jsme se viděli a také si voláme, ale je to docela vzácné, protože od svého propuštění má velmi nabitý program.</p>
      <p><b>Od vašeho propuštění uběhly už dva měsíce. Jak si užíváte nově nabyté svobody? <br/></b>Po příletu do Kyjeva jsem hodně času trávil rozhovory s novináři. Poslední měsíc jsem byl tady v Česku. Navštívil jsem Prahu, Brno, Poděbrady, Karlovy Vary a byl jsem také v Berlíně.</p>
      <p><b>Řekl byste, že vás pobyt ve vězení nějakým způsobem poznamenal? Změnila se například nějak vaše povaha či osobnost?<br/></b>Neřekl bych, že to je nějak výrazná změna. Začal jsem ale brát víc vážně, co říkám a jak se chovám, protože ve vězení na tom hodně záleží.</p>
      <p><b>Co plánujete do budoucna? Chcete ve svém anarchistickém, antifašistickém aktivismu pokračovat?<br/></b>Ano, plánuji v třídním boji dál pokračovat. Ale můj hlavní úkol je nyní připomínat světu další vězně držené Kremlem a upozorňovat na lidi, kteří kvůli putinovskému režimu trpí a snaží se s ním bojovat. Také chci začít studovat a pak si i hledat práci.</p>
      <p><b>Můžete na závěr říct, co říkáte na politiku Zelenského a jeho deklarovaný zájem mluvit s Putinem a řešit s ním budoucnost Krymu i východu Ukrajiny? <br/></b>Velice těžko se mi to hodnotí. Pět let jsem byl mimo a za ty dva měsíce jsem zatím nestihl zprávy každý den sledovat. Ale osobně si myslím, že návrat Donbasu a Krymu nemá vojenské, ani diplomatické řešení. Jediný způsob, jak tyto oblasti vrátit Ukrajině, by bylo celospolečenské povstání Ruska proti Putinově režimu.</p>
      <related>
        <h4>Související články</h4>
        <a href="https://www.irozhlas.cz/zpravy-svet/komunalni-volby-rusko-ukrajina-krym-evropska-unie-brusel-anexe-sevastopol_1909091414_gak"/>
        <a href="https://www.irozhlas.cz/zpravy-svet/ukrajina-volby-zelensky-parlament-rusko-donbas-ruska-armada-sluha-lidu_1907222127_cha"/>
        <a href="https://www.irozhlas.cz/zpravy-domov/rusko-anexe-krymu-cesko-rozvedka-trvaly-pobyt-v-cesku_1907040600_dbr"/>
      </related>
    </article>
  </body>
</html>