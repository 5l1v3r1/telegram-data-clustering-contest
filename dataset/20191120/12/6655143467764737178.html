<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/fiorentina/hall-of-fame-1.4896669"/>
    <meta property="og:site_name" content="La Nazione"/>
    <meta property="article:published_time" content="2019-11-20T12:46:00+00:00"/>
    <meta property="og:title" content="Hall of Fame viola: entrano Roggi, Franchi, Castelletti, Mondonico, Graziani e Germogli"/>
    <meta property="og:description" content="Appuntamento lunedì 2 dicembre alle 20.30 all'auditorium &quot;Cosimo Ridolfi&quot; (Intesa San Paolo) in via Carlo Magno. Omaggio anche all'ex bomber del Cagliari e della Nazionale, Gigi Riva"/>
  </head>
  <body>
    <article>
      <h1>Hall of Fame viola: entrano Roggi, Franchi, Castelletti, Mondonico, Graziani e Germogli</h1>
      <h2>Appuntamento lunedì 2 dicembre alle 20.30 all'auditorium "Cosimo Ridolfi" (Intesa San Paolo) in via Carlo Magno. Omaggio anche all'ex bomber del Cagliari e della Nazionale, Gigi Riva</h2>
      <address>
        <time datetime="2019-11-20T12:46:00+00:00">20 Nov 2019, 12:46</time>
      </address>
      <p>Firenze, 20 novembre 2019 - <b>Lunedì 2 dicembre</b> torna l'appuntamento con la <b>"Hall of Fame Viola"</b> (o "Galleria degli onori" per dirla in italiano) in cui il <b>Museo Fiorentina </b>raccoglie i personaggi che, a vario titolo (giocatori, allenatori, dirigenti, tifosi, giornalisti) hanno scritto pagine importanti nella storia della Fiorentina. Nella cerimonia, con la collaborazione di Acf Fiorentina e Intesa San Paolo, si terrà alle <b>20.30</b>, all'<b>auditorium “Cosimo Ridolfi”</b>  (via Carlo Magno 7 – Firenze), saranno accolti <b>Artemio Franchi</b> (dirigenti), <b>Emiliano Mondonico</b> (allenatori),<b> Roberto Germogli </b>(storico fotografo della "Nazione", accolto nella categoria "ambasciatori"), <b>Sergio Castelletti </b>, <b>Moreno Roggi</b> e <b>Francesco Graziani</b> (giocatori). </p>
      <p>Al grande bomber del Cagliari e della Nazionale, <b>Gigi Riva</b>, andrà il premio  "<b>Bandiera del Calcio DA 13" </b>, un nuovo riconoscimento creato appositamente per sottolineare l'esempio morale e la carriera di quei pochi giocatori che siano stati per la propria squadra ma anche per il calcio Azzurro una vera e propria "bandiera" non solo sul campo ma soprattutto con i valori sportivi e morali di cui siano stati fulgido esempio.  </p>
      <p>"Questo nuovo premio denominato "Bandiera del Calcio DA 13" rappresenta il naturale testimone lasciatoci dal patrimonio morale del nostro <b>Davide Astori</b> e saranno presenti i familiari del giocatore a consegnarlo al Capitano e Bandiera di un'altra squadra che con la sua carriera abbia rappresentato un esempio di valori morali e sportivi _dicono gli organizzatori_ Crediamo fermamente che la storia del calcio appartenga a tutte le componenti senza distinzione di colori sociali, è un patrimonio comune che dobbiamo salvaguardare, valorizzare e diffondere verso le nuove generazioni che dall'esempio delle Bandiere del passato potranno trarre forza, determinazione e valori per costruire nuove imprese sportive".</p>
      <p>La Fiorentina è stata la prima società italiana a inaugurare la propria Hall of Fame nel 2012 e i premiati della prossima edizione, l'ottava, si aggiungono ai molti delle precedenti edizioni: Antognoni, Hamrin, Pandolfini, Chiappella, Staccione, Pizziolo, Brizi, Riganò, Ridolfi, Righetti, Parenti, Bernardini, Fantappiè, Biagini, Parigi, Befani, Pesaola, Galli, Paroli, Bandini, Borgonovo, Valcareggi, Zeffirelli, Tanturli, De Sisti, Ciuffi, Sarti, Magnini, Orzan, Virgili, Julinho, Baglini, Segato, Merlo, Contratto, Mazzoni, Albertazzi, Batistuta, Volk, Csapkay, Cervato, Chiarugi, Ugolini, Valenti, Mantovani, Toldo, Menti, Montuori, Superchi, Toni, Raveggi, Masieri, Robotti, Rosetta, Ferrante, Chiesa E., Dunga e Mencucci, Astori, Maraschi, Albertosi, Baccani, Galdiolo, Boni, Bertoni. Con questo prestigioso riconoscimento il Museo Fiorentina e la Fiorentina desiderano rendere indelebile nel tempo le gesta dei grandi protagonisti della storia viola, una storia costruita grazie all’impegno e alla passione che li hanno contraddistinti.</p>
      <p>© Riproduzione riservata</p>
    </article>
  </body>
</html>