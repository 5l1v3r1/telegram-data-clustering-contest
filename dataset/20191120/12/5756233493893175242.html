<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622499/%D8%AF%D8%B3%D8%AA%DB%8C%D8%A7%D8%B1-%DA%A9%DB%8C%E2%80%8C%D8%B1%D9%88%D8%B4-%D8%B1%D9%82%DB%8C%D8%A8-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D9%88%D8%AF-%D8%A8%D8%B1%D8%AE%DB%8C-%D9%81%D9%88%D8%AA%D8%A8%D8%A7%D9%84%DB%8C%D8%B3%D8%AA%E2%80%8C%D9%87%D8%A7-%D8%B4%D8%B1%D8%B7%E2%80%8C%D8%A8%D9%86%D8%AF%DB%8C-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T12:33:00+00:00"/>
    <meta property="og:title" content="دستیار کی‌روش، رقیب استراماچونی بود/ برخی فوتبالیست‌ها شرط‌بندی می‌کنند"/>
    <meta property="og:description" content="یک عضو کمیته فنی پیشین باشگاه استقلال عنوان کرد که دستیار کی‌روش در کنار استراماچونی به عنوان گزینه‌های سرمربی‌گری آبی‌های پایتخت مطرح بودند."/>
  </head>
  <body>
    <article>
      <h1>دستیار کی‌روش، رقیب استراماچونی بود/ برخی فوتبالیست‌ها شرط‌بندی می‌کنند</h1>
      <address>
        <time datetime="2019-11-20T12:33:00+00:00">20 Nov 2019, 12:33</time>
      </address>
      <p>
        <i>یک عضو کمیته فنی پیشین باشگاه استقلال عنوان کرد که دستیار کی‌روش در کنار استراماچونی به عنوان گزینه‌های سرمربی‌گری آبی‌های پایتخت مطرح بودند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امید روانخواه، عضو کمیته فنی پیشین باشگاه استقلال (کمیته‌ای که در حال حاضر عملا وجود خارجی ندارد) یکی از کسانی بود که نقش مهمی در آوردن استراماچونی به ایران داشت؛ موضوعی که علی خطیر، معاون ورزشی سابق استقلال هم به آن اشاره کرده بود.</p>
      <figure>
        <img src="https://aftabnews.ir/files/fa/news/1398/8/29/361536_983.jpg"/>
      </figure>
      <p>روانخواه امروز (چهارشنبه) با حضور در برنامه‌ای تلوزیونی راجع به اتفاقاتی که هنگام انتخاب سرمربی استقلال پس از پایان لیگ هجدهم رخ داد، صحبت کرد. یکی از نکاتی که امید روانخواه به آن اشاره کرد، احتمال انتخاب پسیرو به جای استراماچونی بود. او درباره این موضوع توضیح داد: گزینه‌هایی که شاید بشود درباره آن‌ها صحبت کرد آقای پسیرو، سرمربی عربستان و دستیار کی‌روش در رئال مادرید بود. مربیانی بودند که اسم بردنشان شاید جالب نباشد چون بالاخره یک سرمربی دیگر آمده اما اولویت خود من و باشگاه، مسیری بود که انتخاب کردیم که نتیجه‌گیری صرفا ملاک نبود. شاید یک مربی روی کارنامه موفق باشد اما صرفا نتیجه گیری مطرح نبود و ما کسی را می‌خواستیم که مشکلاتی که استقلال در فصل‌های قبل داشت حل کند.</p>
      <p>عضو کمیته فنی پیشین استقلال با بیان این که "حضور تمام وقت در تمرینات تیم، یکی از معیارهای انتخاب سرمربی برای استقلال بود،" گفت: ما دوست داشتیم مربی‌مان پای تمرین باشد و صفر تا صد کار را خودش انجام بدهد. حالا کمک هم بیاورد، طراحی و مدیریت کند. آقای استراماچونی واقعا این شاخص را داشت و از نظر قیمتی هم شرایط مناسبی داشت.</p>
      <p>یکی از موضوعاتی که پس از حضور استراماچونی در استقلال مطرح شد، دستمزد این سرمربی بود. سایت‌های ایتالیایی پس از حضور استراماچونی در ایران از دستمزد یک میلیون و ۶۰۰ هزار دلاری این مربی خبر دادند. روانخواه درباره این موضوع تصریح کرد: این موضوع صحت دارد ولی دستمزد یک میلیون و ۶۰۰ هزار دلاری برای دو فصل است و او سه دستیار هم دارد. به نظر من کار آقای خطیر اینجا خیلی سخت بود که استراماچونی را راضی کند. من شاهد این قضیه بودم. من اطلاعاتی درباره استراماچونی دادم و تصمیم گرفته شد از نظر کمیته فنی او در اولویت باشد. آقای فتحی هم نظرش این بود که استراماچونی بهترین گزینه است اما آوردن او بحث دیگری بود.</p>
      <p>امید روانخواه که سرمربی تیم نیروی زمینی در لیگ یک است، در ادامه این گفت‌وگوی تلوزیونی درباره صحبت‌هایش راجع به شرط‌بندی در فوتبال به ویژه در لیگ دسته یک و دو که منجر به جریمه شدنش هم شد، اظهار کرد: کمیته اخلاق لطف داشتند و اعتراض مرا قبول کردند و ممکن است جریمه‌ام کاهش پیدا کند. صحبت من هم به قصد تشویش اذهان عمومی نبود و همه می‌دانند این موضوع واقعیت دارد و شرط بندی وجود دارد. در فوتبال پایه هم این اتفاق می‌افتد و امیدوارم با حضور کمیته اخلاق و انضباطی این مشکل رفع شود. تنها نگرانی‌ای که من برای فوتبال دارم، موضوع شرط بندی است که بین هواداران در همه جای دنیا وجود دارد. برخی از باشگاه‌های اروپایی حتی بنگاه‌های شرط‌بندی را تبلیغ می‌کنند اما این مرز باید توسط فوتبالیست‌ها رعایت شود.</p>
      <p>روانخواه در پایان در پاسخ به این سوال که آیا این موضوع بین فوتبالیست‌ها وجود دارد، گفت: متاسفانه این اتفاق به ویژه در سطح پایین‌تر مسابقات رخ می‌دهد. در لیگ برتر رقم قرارداد بازیکن‌ها قابل توجه است و نیازی به پول ندارند اما متاسفانه در لیگ‌های پایین‌تر این اتفاق می‌افتد. پارسال نظارت بیشتر شد اما امسال کمتر شده است. اگر قرار باشد فوتبالیست‌ها وارد این چرخه شوند، فوتبال به کلی از بین می‌رود.</p>
    </article>
  </body>
</html>