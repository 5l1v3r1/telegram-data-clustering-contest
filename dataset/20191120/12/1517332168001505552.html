<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/salvini-vuole-eliminare-il-reato-di-tortura-antigone-vuole-limpunita-di-chi-usa-la-violenza/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T12:32:29+00:00"/>
    <meta property="og:title" content="Salvini vuole eliminare il reato di tortura. Antigone: “Vuole l’impunità di chi usa la violenza”"/>
    <meta property="og:description" content="Ieri l'ex ministro dell'Interno Matteo Salvini ha ribadito di voler rivedere la legge che punisce la tortura, norma introdotta due anni fa. L'associazione Antigone, che si batte per i diritti dei detenuti, ha attaccato il segretario della Lega: 'Quello di Salvini sulla tortura è brutto messaggio, un messaggio contro la legalità internazionale e la legalità interna'."/>
  </head>
  <body>
    <article>
      <h1>Salvini vuole eliminare il reato di tortura. Antigone: “Vuole l’impunità di chi usa la violenza”</h1>
      <h2>Ieri l’ex ministro dell’Interno Matteo Salvini ha ribadito di voler rivedere la legge che punisce la tortura, norma introdotta due anni fa. L’associazione Antigone, che si batte per i diritti dei detenuti, ha attaccato il segretario della Lega: “Quello di Salvini sulla tortura è brutto messaggio, un messaggio contro la legalità internazionale e la legalità interna”.</h2>
      <address><time datetime="2019-11-20T12:32:29+00:00">20 Nov 2019, 12:32</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Ieri il segretario della Lega <b>Matteo Salvini</b> ieri si è impegnato, davanti a una platea di poliziotti, ad <b>abrogare la legge che punisce la tortura</b>, non appena tornerà al governo. "<i>Ormai lo sport preferito da alcuni detenuti è la denuncia immotivata di violenza o tortura da parte di donne e uomini in divisa. Bisogna rivedere quella normativa perché c'è l'avvocato ‘a gratis', all'infinito, non per i poliziotti ma per i delinquenti e quindi qua c'è qualcosa che non funziona"</i>, ha detto intervenendo al <b>Congresso nazionale del Sap</b> a Rimini.</p>
      <p><i>"Quando torniamo al Governo</i> – ha aggiunto – <i>dobbiamo rivedere questa legge perché non si può lavorare col terrore di non poter garantire la propria sicurezza e l'altrui sicurezza". </i>Come<i> </i>ha ricordato l'Associazione Antigone, che si batte per i diritti dei detenuti, la norma a cui si riferisce Salvini ha appena due anni di vita, ed è anche meno rigorosa di quanto previsto dal diritto internazionale.</p>
      <p>La legge a prima firma del senatore Luigi Manconi (Pd), approvata nel 2017, è stata votata dal Pd e da Alternativa Popolare, il partito di Angelino Alfano, mentre Forza Italia, Lega Nord e<a href="https://www.fanpage.it/politica/fdi-propone-di-modificare-il-reato-di-tortura-bastano-le-aggravanti-non-demotivare-forze-ordine/"> Fratelli d’Italia </a>hanno votato contro; in quel caso si sono astenuti il Movimento 5 Stelle, Sinistra Italiana, Scelta civica e Articolo 1. La norma prevede che i responsabili scontino dai 4 ai 10 anni di carcere, che arrivano a un massimo di 12 se a commettere il reato è un pubblico ufficiale o un incaricato di pubblico servizio, con abuso dei poteri o in violazione dei suoi doveri.</p>
      <p><i>"Quello di Salvini sulla tortura è brutto messaggio, un messaggio contro la legalità internazionale e la legalità interna. È un messaggio che si pone contro il buon senso, la giustizia, l'umanità e i diritti umani. La legge italiana sulla tortura, che ha solo due anni, è tra l'altro meno rigorosa di quanto il diritto internazionale preveda". </i>Il commento è di<b> Patrizio Gonnella, presidente dell'associazione Antigone.</b></p>
      <p><i>"Salvini non vuole migliorare questa legge. Vorrebbe probabilmente l'impunità di chi usa violenza</i> – sottolinea Gonnella – <i>Detto questo sarebbe invece importante che tutti quegli operatori delle carceri e delle forze dell'ordine che lavorano nel rispetto della legge e dei diritti delle persone arrestate – e sono la stragrande maggioranza- reagiscano a questo tipo di messaggio che tendenzialmente non condanna l'uso arbitrario e truce della violenza, fisica o psichica".</i></p>
      <p><i>"Un messaggio quello di Salvini</i> – aggiunge Gonnella – c<i>he spacca il paese, che non crea pace sociale, che rompe con un secolo di vita delle democrazie. L'integrità psicofisica di un detenuto va sempre salvaguardata. Sempre. Questo è il compito di chi ha poteri di custodia. Dunque quello di Salvini è tendenzialmente un messaggio che va contro la giustizia e l'umanità. La tortura è infatti un crimine contro l'umanità al pari del genocidio".</i></p>
    </article>
  </body>
</html>