<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B1%D8%AA%D8%B4-%D8%A7%D8%B3%D8%B1%D8%A7%D8%A6%DB%8C%D9%84-%D9%85%D9%87%D9%85%D8%AA%D8%B1%DB%8C%D9%86-%D9%BE%D8%A7%DB%8C%DA%AF%D8%A7%D9%87-%D8%B3%D9%BE%D8%A7%D9%87-%D9%82%D8%AF%D8%B3-%D8%B1%D8%A7-%D8%AF%D8%B1-%D8%B3%D9%88%D8%B1%DB%8C%D9%87-%D9%86%D8%A7%D8%A8%D9%88%D8%AF-%DA%A9%D8%B1%D8%AF-20191120/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-20T12:42:06+00:00"/>
    <meta property="og:title" content="ارتش اسرائیل مهمترین پایگاه سپاه پاسداران را در سوریه بمباران کرد"/>
    <meta property="og:description" content="در پاسخ به حملات راکتی که دیروز سه شنبه نوزدهم نوامبر از خاک سوریه علیه اسرائیل صورت گرفت، ارتش اسرائیل سحرگاه امروز چهارشنبه بیستم نوامبر &quot;حملات گسترده ای&quot; را به پایگاه های نظامی در خاک سوریه از جمله مهمترین ساختمان سپاه قدس در فرودگاه دمشق انجام..."/>
  </head>
  <body>
    <article>
      <h1>ارتش اسرائیل مهمترین پایگاه سپاه پاسداران را در سوریه بمباران کرد</h1>
      <address><time datetime="2019-11-20T12:42:06+00:00">20 Nov 2019, 12:42</time> by <a rel="author">ناصر اعتمادی</a></address>
      <p>
        <b>در پاسخ به حملات راکتی که دیروز سه شنبه نوزدهم نوامبر از خاک سوریه علیه اسرائیل صورت گرفت، ارتش اسرائیل سحرگاه امروز چهارشنبه بیستم نوامبر "حملات گسترده ای" را به پایگاه های نظامی در خاک سوریه از جمله مهمترین ساختمان سپاه قدس در فرودگاه دمشق انجام داد که در نتیجۀ آن یازده جنگجو از جمله هفت جنگجوی خارجی کشته شدند.</b>
      </p>
      <p>در پی این حملات به مواضع سپاه قدس و نیروهای رژیم سوریه، بنیامین نتانیاهو، نخست وزیر اسرائیل، امروز گفت : "کسی که به ما حمله کند به او حمله می کنیم و این کاری است که دیشب علیه مواضع نیروهای نظامی سوریه و سپاه قدس در این کشور انجام دادیم."</p>
      <p>ارتش اسرائیل که مسئولیت این حملات را برعهده گرفته گفته است که دفاع ضدموشکی این کشور دیروز سه شنبه موفق شد چهار موشک را که توسط نیروهای ایرانی مستقر در سوریه به سوی اسرائیل پرتاب شده بود رهگیری کرده و نابود کند.</p>
      <p>ارتش اسرائیل با انتشار بیانیه ای اعلام کرد که امروز چهارشنبه بیستم نوامبر حملات گسترده ای را به نیروهای سوری و نیروهای قدس سپاه پاسداران در خاک سوریه انجام داده است.</p>
      <p>به گفتۀ ارتش اسرائیل، هواپیماهای جنگندۀ این کشور حدود ده هدف نظامی در سوریه از جمله انبار مهمات سپاه قدس و مراکز فرماندهی نظامی در خاک سوریه را آماج قرار دادند.</p>
      <p>رامی عبدالرحمن، رئیس سازمان دیده بان حقوق بشر سوریه، گفته است که در حملات جنگنده های اسرائیلی یازده جنگجو از جمله هفت جنگجوی خارجی کشته شدند هر چند معلوم نیست که آیا همۀ کشته شدگان خارجی ایرانی بوده اند یا نه.</p>
      <p>سخنگوی ارتش اسرائیل گفته است که حملۀ جنگنده های این کشور "بسیار شدید و برق آسا" و مهمترین هدف آنها یک ساختمان شیشه ای در شعاع نظامی فرودگاه بین المللی دمشق بوده است." همین منبع افزوده است که "این ساختمان مکان اصلی سپاه پاسداران برای هماهنگی انتقال تجهیزات نظامی از ایران به سوریه و دیگر جاها بوده است."</p>
      <p>سانا، خبرگزاری دولتی سوریه، حملات جنگنده های اسرائیلی را "سنگین" توصیف کرده و افزوده است که پدافند سوریه توانسته شماری از موشک های اسرائیلی را هدف قرار داده و از بین ببرد. گزارشگر خبرگزاری فرانسه در محل از انفجارهای قوی در اطراف دمشق خبر داده است.</p>
      <p>خبرگزاری دولتی سوریه (سانا) همچنین افزوده است که در ساعت یک و بیست دقیقۀ بامداد چهارشنبه بیستم نوامبر جنگنده های اسرائیلی شماری موشک به سمت دمشق پرتاب کردند. همزمان خبرگزاری رسمی لبنان خبر داد که جنگنده های اسرائیلی حملات خود را در ارتفاع پایین و بر فرار شهر "تیر" در جنوب لبنان آغاز کردند.</p>
      <p>در این حال، ارتش اسرائیل دولت دمشق را مسئول حملات موشکی نافرجام روز سه شنبه علیه این کشور خوانده و آمادگی خود را برای مقابله با "سناریوهای مختلف" اعلام کرده است.</p>
      <p>در واکنش، معاون وزیر امور خارجۀ روسیه، میکائیل بوگدانُف، ناخرسندی خود را از حملات دیشب ارتش اسرائیل اعلام کرد و آنها را ناقض حقوق بین الملل خواند.</p>
    </article>
  </body>
</html>