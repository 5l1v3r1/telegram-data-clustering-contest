<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2579267/sojno-stvorena-go-zbiraetsa-perekriti-trasu-kiiv-cop-cerez-budivnictvo-cinkovni-u-vinnikah"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-20T12:49:00+00:00"/>
    <meta property="og:title" content="Щойно створена ГО збирається перекрити трасу Київ - Чоп через будівництво цинковні у Винниках"/>
    <meta property="og:description" content="Громадська організація &quot;Сила Винник&quot; планує влаштувати акцію протесту з перекриттям траси Київ - Чоп через будівнитцво заводу гарячого цинкування"/>
  </head>
  <body>
    <article>
      <h1>Щойно створена ГО збирається перекрити трасу Київ - Чоп через будівництво цинковні у Винниках</h1>
      <address><time datetime="2019-11-20T12:49:00+00:00">20 Nov 2019, 12:49</time> by <a rel="author">Євгенія Пласконь</a></address>
      <p>
        <i>У найближчу суботу, 23 листопада представники громадської організації "Сила Винник" збираються влаштувати масштабну акцію протесту проти будівництва заводу гарячого цинкування у їхньому місті. До заходу планують залучити близько 6 тисяч мешканців Винників, сіл Підбірці, Підберізці, Чишки та Лисиничі, передбачається також перекриття траси Київ - Чоп.</i>
      </p>
      <p>Як повідомили 032.ua активісти, вони обурені рішенням місцевої влади дати дозвіл ТзОВ "Екран" на будівництво заводу гарячого цинкування без належного обговорення проекту з громадськістю найближчих населених пунктів, з порушенням кількох статей Закону України "Про оцінку впливу на довкілля". Саме тому й вирішили влаштувати акцію протесту.</p>
      <figure>
        <img src="https://s.032.ua/section/newsInText/upload/images/news/intext/000/051/463/235482_5dd5364e3c334.jpg"/>
      </figure>
      <p>"Думкою мешканців міста Винники до початку будівництва ніхто не поцікавився. Ми вимагаємо від власників ТзОВ "Екран" негайно зупинити будівництво заводу гарячого цинкування, перепрофілювати об’єкт і перенести до однієї з промзон, запропонованих Винниківською міською радою. 37 робочих місць на заводі та податки ОТГ в Підберізцях не можуть вимірюватися ціною здоров’я шістнадцяти тисяч мешканців міста Винники та прилеглих сіл Підбірці, Підберізці, Чижки та Лисиничі", - заявив засновник ГО "Сила Винник" Сергій Созанський.</p>
      <p>Головний активіст переконує, що дозвіл на початок будівництва цинковні видали 11 червня 2019 року, а вже 26 червня того ж року постійна депутатська комісія з питань земельних відносин, охорони навколишнього середовища та архітектури Винниківської міської ради після обстеження даного будівництва встановила 19 порушень. Відтак, місцеві мешканці вимагають перенести завод у промислову зону.</p>
      <p>Зазначимо, що громадська організація "Сила Винник", за даними Youcontrol зареєстрована у Винниках з 13 вересня 2019 року. Уповноваженою особою вказана Галина Ковток, яка є співзасновницею ГО разом із Володимиром Гаврилюком, Іриною Федишин, Назарієм Однорогом та Сергієм Созанським.</p>
      <figure>
        <img src="https://s.032.ua/section/newsInText/upload/images/news/intext/000/051/463/screenshot-youcontrolcomua-20191120-144126_5dd534d903832.png"/>
      </figure>
      <p><a href="https://www.032.ua/news/2442218/meskanci-vinnik-vistupaut-proti-budivnictva-zavodu-garacogo-cinkuvanna">Нагадаємо</a>, 4 липня у Винниках влаштували громадське слухання щодо будівництва заводу гарячого цинкування неподалік міста. Винниківчани висловились категорично проти. А вже 1 серпня у Львівській міськраді на пленарному засіданні, депутати <a href="https://www.032.ua/news/2470127/zavod-garacogo-cinkuvanna-bila-lvova-u-merii-vimagaut-pokazati-dozvilni-dokumenti">підтримали</a> звернення до голови Львівської ОДА Маркіяна Мальського, ДАБІ й Держекоінспекції Львівщини, з вимогою врахувати думку мешканців, а також подивитись на дозвільні документи компанії-забудовника. Згодом, 24 вересня у Львівській облдержадміністрації відбувся круглий стіл з представниками ТзОВ "Екран", влади та місцевих мешканців щодо будівництва цинковні, за результатами якого так ні до чого й не домовились, крім відвідин охочими цинкового заводу тієї ж компанії у Стрию.</p>
    </article>
  </body>
</html>