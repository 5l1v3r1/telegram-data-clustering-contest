<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/ordningsvakter-ska-gora-mer-polisjobb/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-20T12:24:36+00:00"/>
    <meta property="og:title" content="Ordningsvakter ska göra mer polisjobb"/>
    <meta property="og:description" content="Regeringen vill införa nya regler för ordningsvakter och låter en utredning ta fram förslag. Syftet är att stärka deras roll och öka samarbetet med polisen."/>
  </head>
  <body>
    <article>
      <h1>Ordningsvakter ska göra mer polisjobb</h1>
      <address><time datetime="2019-11-20T12:24:36+00:00">20 Nov 2019, 12:24</time> by <a rel="author">TT</a></address>
      <p>
        <i>Regeringen vill införa nya regler för ordningsvakter och låter en utredning ta fram förslag. Syftet är att stärka deras roll och öka samarbetet med polisen.</i>
      </p>
      <p>Ordningsvakterna ska kunna avlasta polisen i större utsträckning än i dag, uppgav inrikesminister Mikael Damberg (S) på en pressträff.</p>
      <p>– Jag tror att det finns mer att göra på det området, säger han om behovet av att öka samarbetet mellan ordningsvakter och polisen.</p>
      <p>Utredaren blir Agneta Bäcklund, som är ledamot av Högsta domstolen och hon ska vara klar med sitt arbete i maj 2021.</p>
      <p>Utredningen är en av punkterna i regeringens 34-punktsprogram mot gängkriminalitet.</p>
      <h3>Inget B-lag</h3>
      <p>Mikael Damberg påpekar att dagens regelverk för ordningsvakterna nästan är 40 år gammalt.</p>
      <p>– Vi har ett behov av att se över regelverket från grunden, säger han.</p>
      <p>Enligt Damberg är dagens utbildning på två veckor för ordningsvakter otillräckligt.</p>
      <p>– Man kan fråga sig om det verkligen är rimligt. Jag tror att utbildningen behöver bli längre, säger han.</p>
      <p>Damberg understryker att syftet inte är att ordningsvakterna ska ersätta poliserna. Det får inte bli A- och B-poliser, framhåller han.</p>
      <p>Utredaren ska även titta på reglerna för förordnanden, som styr ändamål och platser för ordningsvakterna. Hon ska även titta på ordningsvakternas befogenheter och om det finns ytterligare uppgifter som ordningsvakterna kan avlasta polisen med.</p>
    </article>
  </body>
</html>