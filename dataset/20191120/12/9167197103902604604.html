<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.myvin.com.ua/news/7761-u-vinnytsi-vidbulosia-zasidannia-rehionalnoi-platformy-asotsiatsii-mist-ukrainy-z-politychnoho-dialohu"/>
    <meta property="og:site_name" content="Моя Вінниця"/>
    <meta property="article:published_time" content="2019-11-20T12:27:00+00:00"/>
    <meta property="og:title" content="У Вінниці відбулося засідання регіональної платформи Асоціації міст України з політичного діалогу"/>
    <meta property="og:description" content="Сьогодні, 20 листопада, у Вінницькій міській раді провели чергове засідання регіональної платформи Асоціації міст України (АМУ) з політичного діалогу. Обговорили найбільш гострі питання, які стосуються розвитку місцевого самоврядування та продовження децентралізації. "/>
  </head>
  <body>
    <article>
      <h1>У Вінниці відбулося засідання регіональної платформи Асоціації міст України з політичного діалогу</h1>
      <address>
        <time datetime="2019-11-20T12:27:00+00:00">20 Nov 2019, 12:27</time>
      </address>
      <p>
        <i>Сьогодні, 20 листопада, у Вінницькій міській раді провели чергове засідання регіональної платформи Асоціації міст України (АМУ) з політичного діалогу. Обговорили найбільш гострі питання, які стосуються розвитку місцевого самоврядування та продовження децентралізації. </i>
      </p>
      <p>Спілкування членів регіонального відділення АМУ з народними депутатами України було започатковано у 2016 році. Таке обговорення мало сприяти забезпеченню підтримки законів, спрямованих на вирішення проблем місцевого самоврядування. </p>
      <p>За три роки регіональним відділенням було проведено шість засідань регіональної платформи. Завдяки такій співпраці пропозиції АМУ були враховані при внесенні змін до  законодавства, що дало можливість успішно проводити децентралізаційну реформу. У сьогоднішньому засіданні запрошені депутати участі не взяли. </p>
      <p>«<i>Це уже традиційне засідання нашої платформи з політичного діалогу. Ми запрошували долучитися до засідання нардепів Вінницької області, на жаль, на сьогоднішній день ніхто не виявив бажання бути присутнім, не знаю в силу яких причин. Я вважаю, що в умовах роботи нового Уряду проблематика місцевого самоврядування стоїть досить актуально.  Ми знаємо, що при формуванні бюджету на 2020 рік достатньо серйозні дискусії викликали спроби «відкусити» ресурс від місцевого самоврядування на користь центру. Також важливе питання перерозподілу надходжень від акцизного податку на пальне, адже це достатньо серйозний ресурс, який міг би втратити місцеве самоврядування. Ми разом зверталися до депутатів, аби це рішення не було підтримано. І на сьогоднішні акциз для місцевих бюджетів збережений у бюджеті 2020 року. Наші вінницькі депутати підтримали місцеве самоврядування саме в цій частині</i>», - сказав міський голова<b> Сергій Моргунов</b>. </p>
      <figure>
        <img src="https://www.myvin.com.ua/uploads/ckeditor/pictures/6899/content_IMG_9509.jpg"/>
      </figure>
      <p>Голова обласної державної адміністрації Владислав Скальський зазначив, що 2020 рік важливий для реформи децентралізації. Об’єднання громад має завершитися і наразі над цим активно працюють. </p>
      <p>«<i>Насправді, шкода, що поруч з нами немає народних депутатів, думаю якість цього зібрання значно піднялася б. Якщо казати про бюджет 2020 року, він буде складним. Базова дотація зменшилася по області більше, ніж на 300 млн грн. І це, в принципі, абсолютно нормальний органічний процес, з одного боку, багато уже хто утворив ОТГ, з іншого боку, ми очікуємо таке саме фінансування від держави. Земля і нерухомість повинні бути бюджетоутворюючі податки</i>», - додав <b>Владислав Скальський</b>. </p>
      <figure>
        <img src="https://www.myvin.com.ua/uploads/ckeditor/pictures/6900/content_IMG_9497.jpg"/>
      </figure>
      <p>Раніше фахівцями виконавчої дирекції регіонального відділення були  проведенні зустрічі з народними обранцями, на яких вони були проінформовані про проблеми місцевого самоврядування та ознайомлені з роботою Асоціації міст України.  Правління АМУ за останній місяць провело дві зустрічі з Прем’єр-міністром України Олексієм Гончаруком, на яких обговорювався широкий спектр проблем місцевого самоврядування. На цих зустрічах був присутній Ладижинський міський голова, член правління АМУ Валерій Коломєйцев.  Своїми враженнями він поділився під регіонального засідання. </p>
      <p>«<i>Ми шукаємо зараз порозуміння між органами місцевого самоврядування і центральною владою. Я впевнений в тому, що рано чи пізно і урядовці, і народні депутати зрозуміють, що ті проблеми, які є, – це наші спільні проблеми. Адже кожен із них – член якоїсь громади. Потрібно цінувати те, що ми є членами АМУ, бо якби не було АМУ, ми б дуже багато втратили</i>», - зазначив Ладижинський міський голова <b>Валерій Коломєйцев</b>.  </p>
      <figure>
        <img src="https://www.myvin.com.ua/uploads/ckeditor/pictures/6901/content_1.jpg"/>
      </figure>
      <p>Члени АМУ вирішили зустрітися із депутатами від Вінниччини у Києві. І попросити їх винести на розгляд Верховної Ради України питання щодо можливості приєднання територіальних громад з різних районів до існуючих ОТГ шляхом внесення змін до ЗУ «Про добровільне об’єднання територіальних громад». А також підтримувати усі законопроекти, спрямовані на подальший розвиток місцевого самоврядування в Україні.</p>
      <slideshow>
        <figure>
          <img src="https://www.myvin.com.ua/uploads/gallery/img/26094/1.jpg"/>
        </figure>
        <figure>
          <img src="https://www.myvin.com.ua/uploads/gallery/img/26093/IMG_9497.jpg"/>
        </figure>
        <figure>
          <img src="https://www.myvin.com.ua/uploads/gallery/img/26095/IMG_9498.jpg"/>
        </figure>
        <figure>
          <img src="https://www.myvin.com.ua/uploads/gallery/img/26096/IMG_9506.jpg"/>
        </figure>
        <figure>
          <img src="https://www.myvin.com.ua/uploads/gallery/img/26097/IMG_9509.jpg"/>
        </figure>
        <figure>
          <img src="https://www.myvin.com.ua/uploads/gallery/img/26098/IMG_9522.jpg"/>
        </figure>
        <figure>
          <img src="https://www.myvin.com.ua/uploads/gallery/img/26099/IMG_9531.jpg"/>
        </figure>
        <figure>
          <img src="https://www.myvin.com.ua/uploads/gallery/img/26100/IMG_9534.jpg"/>
        </figure>
        <figure>
          <img src="https://www.myvin.com.ua/uploads/gallery/img/26101/IMG_9535.jpg"/>
        </figure>
        <figure>
          <img src="https://www.myvin.com.ua/uploads/gallery/img/26102/IMG_9547.jpg"/>
        </figure>
        <figure>
          <img src="https://www.myvin.com.ua/uploads/gallery/img/26103/IMG_9572.jpg"/>
        </figure>
        <figure>
          <img src="https://www.myvin.com.ua/uploads/gallery/img/26104/IMG_9584.jpg"/>
        </figure>
        <figure>
          <img src="https://www.myvin.com.ua/uploads/gallery/img/26105/IMG_9608.jpg"/>
        </figure>
        <figure>
          <img src="https://www.myvin.com.ua/uploads/gallery/img/26106/IMG_9645.jpg"/>
        </figure>
      </slideshow>
      <footer>Від Департамент у справах ЗМІ та зв'язків з громадськістю Вінницької міської ради</footer>
    </article>
  </body>
</html>