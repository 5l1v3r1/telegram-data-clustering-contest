<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/citroen-po-ogierove-odchodu-konci-v-rallyeovem-sampionatu/1823213?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T12:52:00+00:00"/>
    <meta property="og:title" content="Citroën po Ogierově odchodu končí v rallyeovém šampionátu"/>
    <meta property="og:description" content="Paříž - Stáj Citroën Racing opouští světový šampionát v rallye. Její vedení to vysvětlilo tím, že po odchodu exmistra světa Sébastiena Ogiera i Fina Esapekky Lappiho nezůstal ve francouzském týmu žádný špičkový jezdec."/>
  </head>
  <body>
    <article>
      <h1>Citroën po Ogierově odchodu končí v rallyeovém šampionátu</h1>
      <address><time datetime="2019-11-20T12:52:00+00:00">20 Nov 2019, 12:52</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Stáj Citroën Racing opouští světový šampionát v rallye. Její vedení to vysvětlilo tím, že po odchodu exmistra světa Sébastiena Ogiera i Fina Esapekky Lappiho nezůstal ve francouzském týmu žádný špičkový jezdec.</p>
      <p>Ogier podepsal s Citroënem dvouletý kontrakt a tvrdil, že bude ve WRC jeho poslední. Po roce, v němž neobhájil titul mistra světa a po šesti letech uvolnil rallyeový trůn, však zamířil do Toyoty. Smlouvu nedodržel ani Lappi, jemuž rovněž zbýval ještě rok.</p>
      <p>Letošní šampionát ovládl Estonec Ott Tänak s toyotou, Ogier vyhrál tři soutěže a se ztrátou 46 bodů skončil v celkovém pořadí MS na třetím místě. Citroënu se nejvíce vydařila zářijová Turecká rallye, kde Lappi dojel za Ogierem druhý a stáj si připsala jediný double v sezoně.</p>
      <p>Už tehdy však Ogier hovořil o složitém období a nakonec se rozhodl pro odchod do Toyoty, kde vystřídá Tänaka. Ten vytvoří v Hyundai silnou dvojici s vicemistrem světa Thierrym Neuvillem z Belgie.</p>
      <p>"Citroën se rozhodl zrušit svůj WRC program na rok 2020, jelikož pro příští sezonu nemáme žádného prvotřídního jezdce," uvedl tým v prohlášení.</p>
    </article>
  </body>
</html>