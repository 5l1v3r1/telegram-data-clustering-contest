<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2821978-v-avstrii-projsla-najmasstabnisa-kulturna-reprezentacia-ukraini-za-kordonom-sejko.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T12:21:00+00:00"/>
    <meta property="og:title" content="В Австрії відбулася наймасштабніша культурна репрезентація України за кордоном – Шейко"/>
    <meta property="og:description" content="У рамках відзначення Року української культури в Австрії у 2019 році відбулася найбільш масштабна дотепер культурна репрезентація України в іншій країні."/>
  </head>
  <body>
    <article>
      <h1>В Австрії відбулася наймасштабніша культурна репрезентація України за кордоном – Шейко</h1>
      <h2>У рамках відзначення Року української культури в Австрії у 2019 році відбулася найбільш масштабна дотепер культурна репрезентація України в іншій країні.</h2>
      <address>
        <time datetime="2019-11-20T12:21:00+00:00">20 Nov 2019, 12:21</time>
      </address>
      <p>Про це в <a href="https://www.ukrinform.ua/rubric-society/2821137-volodimir-sejko-generalnij-direktor-ukrainskogo-institutu.html">інтерв’ю Укрінформу</a> повідомив генеральний директор Українського інституту Володимир Шейко. </p>
      <p>"Хочу наголосити, що в 2019 році між Україною і Австрією проходить двосторонній Рік культури – австрійська сторона сформувала спеціальну програму в Україні, а для України це була, напевно, найбільш масштабна дотепер культурна репрезентація в іншій країні", - заявив він.</p>
      <p>За словами очільника Українського інституту, допомогло Посольство України в Австрії, у співпраці з яким було здійснено кілька проєктів, а також велика українська громада й активісти в Австрії. </p>
      <p>Загалом Роком української культури в Австрії передбачено близько 35 проєктів Українського інституту, які проходять у 4 містах країни  – Відні, Зальцбургу, Грацу та Лінці.</p>
      <p>Завершиться Рік культури великою конференцією у грудні в столиці Австрії під назвою "Між Києвом і Віднем: історії людей та об’єктів через призму обігу та руху”. </p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2821967-u-stambuli-vperse-projdut-dni-ukrainskogo-kino.html">У Стамбулі вперше пройдуть Дні українського кіно</a>
      </blockquote>
      <p>Як повідомив Шейко, австрійські проєкти становили близько половини всього проєктного портфоліо Інституту на цей рік.</p>
      <p>"У 2019 році нам вдалося попрацювати ще в 10 країнах, окрім Австрії. Найактивніше ми діяли у Польщі, Франції, Німеччині та Іспанії, поодинокі інтервенції також були у США, Британії, Італії, Чехії, Литві", - додав він.</p>
    </article>
  </body>
</html>