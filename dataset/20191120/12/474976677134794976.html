<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121054/byl-zomo-wcem-piotr-duda-zada-przeprosin-od-tvn24.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T12:14:00+00:00"/>
    <meta property="og:title" content="&quot;Był ZOMO-wcem&quot;. Piotr Duda żąda przeprosin od TVN24"/>
    <meta property="og:description" content="Pisarka Krystyna Kofta powiedziała w TVN24, że Piotr Duda był w ZOMO. Lider &quot;Solidarności&quot; zażądał przeprosin, sprostowania i wpłaty 10 tys. zł na fundację wspierającą szykanowanych za działalność opozycyjną."/>
  </head>
  <body>
    <article>
      <h1>"Był ZOMO-wcem". Piotr Duda żąda przeprosin od TVN24</h1>
      <address>
        <time datetime="2019-11-20T12:14:00+00:00">20 Nov 2019, 12:14</time>
      </address>
      <h4>Pisarka Krystyna Kofta powiedziała w TVN24, że Piotr Duda był w ZOMO. Lider "Solidarności" zażądał przeprosin, sprostowania i wpłaty 10 tys. zł na fundację wspierającą szykanowanych za działalność opozycyjną.</h4>
      <p>Słowa o tym, że Piotr Duda "był ZOMO-wcem", padły w programie "Babilon", który wyemitowano w sobotę 9 listopada na antenie stacji TVN24.</p>
      <p>"Tygodnik Solidarność" informuje na swojej stronie internetowej, że na wypowiedź Krystyny Kofty nie zareagował prowadzący, który dodał: "Takim ZOMO-wcem z rozdzielnika w ramach stanu wojennego".</p>
      <p>W związku z tym Piotr Duda domaga się sprostowania w TVN24, "Tygodniku Solidarność" oraz na portalu Tysol.pl. Treść ma brzmieć następująco: "Oświadczam, że moja wypowiedź o treści: «I Duda zawłaszczył symbol, ponieważ on wtedy – no, był ZOMOW-cem» nie polega na prawdzie i została wypowiedziana w celu zdyskredytowania Piotra Dudy jako osoby publicznej. Jako odpowiedzialna za zaistniałą sytuację, przepraszam. Krystyna Kofta".</p>
      <p>Szef "Solidarności" żąda też wpłaty kwoty 10 tys. zł na rzecz Fundacji Promocji Solidarności z siedzibą w Gdańsku, która zajmuje się pomocą represjonowanym działaczom opozycji antykomunistycznej.</p>
      <p>Osobne wezwanie Duda skierował do władz stacji TVN24. Brak sprostowania skutkować będzie pozwem sądowym.</p>
      <footer>/ Źródło: Tygodnik Solidarność <br/>/ dcy</footer>
    </article>
  </body>
</html>