<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/sondaj-aproape-jumatate-din-participantii-la-o-consultare-publica-majora-vor-o-reforma-a-organizarii-administrative.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T12:40:30+00:00"/>
    <meta property="og:title" content="SONDAJ. Aproape jumătate din participanții la o consultare publică majoră vor o reformă a organizării administrative"/>
    <meta property="og:description" content="Think tankul UrbanizeHub a anunțat o parte din rezultatele unui amplu proces de consultare cu privire la viitorul orașelor din România, din perspectiva"/>
  </head>
  <body>
    <article>
      <h1> SONDAJ. Aproape jumătate din participanții la o consultare publică majoră vor o reformă a organizării administrative </h1>
      <address><time datetime="2019-11-20T12:40:30+00:00">20 Nov 2019, 12:40</time> by <a rel="author">Bogdan Stanciu</a></address>
      <p>Think tankul UrbanizeHub a anunțat o parte din rezultatele unui amplu proces de consultare cu privire la viitorul orașelor din România, din perspectiva gestionării fondurilor europene pentru perioada 2021-2027. Consultarea este elaborată pe două direcții distincte: publicul larg și reprezentanții administrației locale. Ea a fost lansată în cadrul Urban Talks Timișoara, pe 4 octombrie și va ține până la sfârșitul lunii noiembrie.</p>
      <p>Potrivit fondatorului UrbanizeHub, Grațian Mihăilescu, la jumătatea perioadei au răspuns peste 1.000 de persoane din public și peste 80 de lideri din administrație, adică primari, președinți de consilii județene sau city manageri.</p>
      <p>În privința publicului larg, se desprind o dorință clară pentru descentralizare și o stare de nemulțumire legată de actuala împărțire administrativă a României.</p>
      <p>Astfel, potrivit datelor furnizate de UrbanizeHub, 80% dintre respondenți spun că fondurile europene folosite descentralizat ar fi mai eficiente. De asemenea, la întrebarea „cum vedeți actualul model administrativ cu 41 de județe, 103 municipalități, 217 orașe și 2861 de comune”, doar 8,6% din cei care au răspuns la chestionar au considerat că acesta este eficient, în vreme ce 47,8% au spus că trebuie reformat, 14,8% îl consideră centralizat, 24,7% spun că are prea multe unități administrative, iar 36% îl consideră birocratic.</p>
      <p>Fondatorul UrbanizeHub, Grațian Mihăilescu, expert în dezvoltare urbană, este  părere, însă, că discuțiile despre reorganizarea administrativă sunt depășite și ele trebuie înlocuite cu o politică de dezvoltare națională, care să se axeze pe orașe puternice. „Este greu de crezut că cineva își va asuma politic  un astfel de proiect greu. Din perspectiva mea e nevoie de o politică urbană adecvată pentru Romania și zone urbane funcționale, ca să creștem economic. Orașele sunt motoarele de dezvoltare economică și ele trebuie stimulate nu doar prin fonduri europene ci și printr-o politică urbană adecvată nevoilor diferite”, spune acesta.</p>
      <p>În ceea ce îi privește pe liderii din administrație, aceștia au indicat în proporție de aproape 70% că își doresc programe operaționale gândite pentru nevoile fiecărei regiuni, iar 22% sunt de acord cu un program operațional regional unic, cum este acum, dar în care agențiile de dezvoltare să aibă mai multă putere. De asemenea, 11% din primarii și city managerii chestionați își doresc un program operațional special pentru zonele metropolitane. „Aproape 80% doresc să aibă fonduri europene care sa fie cheltuite în colaborare cu alte unități administrative, ceea ce înseamnă că liderii din administrație înțeleg necesitatea unor colaborări pentru proiecte mari de infrastructură, sănătate și educație”, mai spune Grațian Mihăilescu.</p>
      <p>Consultarea privind viitorul orașelor este o continuare a proiectului privind prioritățile orașelor din România, derulat de UrbanizeHub și Banca Mondială, în primăvară. Rezultatele consultării vor fi transmise Comisiei Europene și Guvernului României. Puteți participa la sondaj aici: <b><a href="https://urbanizehub.ro/viitoruloraselor/">Urbanizehub.ro/viitoruloraselor</a></b></p>
      <p>
        <i>Foto: Bogdan Stanciu</i>
      </p>
    </article>
  </body>
</html>