<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/due-ori-e-un-posto-nella-storia-la-star-e-assunta-legnante-e-ora-tokio-si-avvicina/1327081/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T12:16:31+00:00"/>
    <meta property="og:title" content="Due ori e un posto nella storia, la star è Assunta Legnante E ora «Tokio si avvicina»"/>
    <meta property="og:description" content="CIVITANOVA - Festa con lo staff per la campionessa paralimpica dell'Anthropos, che ha da poco conquistato a Dubai la sua seconda medaglia: «La dedico a me stessa stavolta, ci sta proprio». Prossima sfida le Olimpiadi in Giappone"/>
  </head>
  <body>
    <article>
      <h1>Due ori e un posto nella storia, la star è Assunta Legnante E ora «Tokio si avvicina»</h1>
      <h2>CIVITANOVA - Festa con lo staff per la campionessa paralimpica dell'Anthropos, che ha da poco conquistato a Dubai la sua seconda medaglia: «La dedico a me stessa stavolta, ci sta proprio». Prossima sfida le Olimpiadi in Giappone</h2>
      <address><time datetime="2019-11-20T12:16:31+00:00">20 Nov 2019, 12:16</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Fdue-ori-e-un-posto-nella-storia-la-star-e-assunta-legnante-e-ora-tokio-si-avvicina%2F1327081%2F">Condividi475</a><a href="https://twitter.com/intent/tweet?text=Due+ori+e+un+posto+nella+storia%2C++la+star+%C3%A8+Assunta+Legnante++E+ora+%C2%ABTokio+si+avvicina%C2%BB&amp;url=https%3A%2F%2Fwww.cronachemaceratesi.it%2F2019%2F11%2F20%2Fdue-ori-e-un-posto-nella-storia-la-star-e-assunta-legnante-e-ora-tokio-si-avvicina%2F1327081%2F">Tweet</a>Email475 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/assunta-1-e1574249159574-588x650.jpg"/>
      </figure>
      <p> </p>
      <p>di <b>Laura Boccanera</b></p>
      <p><b>Non capita tutti i giorni di cenare e avere davanti due medaglie d’oro. Quelle degli atleti paraolimpici non sono di oro vero, ma valgono comunque di più, perché oltre al talento e alle qualità fisiche testimoniano una forza di volontà che supera qualsiasi limite. Sono le medaglie di Assunta Legnante, leggenda del lancio del peso, e da Dubai, anche del disco nella categoria F11.</b> Ieri sera al ristorante Giallo Ocra ha festeggiato con tutto il suo staff la vittoria.</p>
      <figure>
        <img src="https://cdn.cronachemaceratesi.it/wp-content/uploads/2019/11/assunta-legnante-1-1-325x244.jpg"/>
      </figure>
      <p>Al tavolo con lei anche i due premi iridati. E la Legnante che racconta quei traguardi come se fosse roba da tutti i giorni. In realtà ci sono voluti tempo, fatica, tenuta mentale e tanta volontà per strappare quel successo. «Two is megl che one, sognavo da una vita di dirlo», racconta tra le risate commentando la doppietta. Ora si gode un momento di pausa e relax, il Natale a casa, a Napoli e poi un po’ di svago prima di rimettersi nelle mani dei suoi allenatori e preparatori atletici, Douglas Lima e Simone Ruberto della palestra Exe che in questi mesi l’hanno allenata portandola fino al successo di Dubai. Di Tokyo al momento non se ne parla ancora. «Ma siete matti, ci sono ancora 9 mesi prima delle Olimpiadi, tempo al tempo – dice e poi confessa che questa vittoria è tutta per lei – sì, la dedico a me stessa stavolta, ci sta proprio. In Giappone vado con la certezza del peso, certo anche replicare sul disco non mi dispiacerebbe». Assunta Legnante gareggia per l’Anthropos di Civitanova, società che non ha mai lasciato neanche quando nel 2012 le venne proposto di gareggiare con le Fiamme azzurre. «Se posso allenarmi – aggiunge la campionessa – è solo grazie all’Anthropos, se non ci fossero loro che mi vengono a prendere, mi portano agli allenamenti, mi riportano a casa non so come farei». Ieri tutti i suoi compagni di avventura l’hanno festeggiata. Con lei, Nelio Piermarini dell’Anthropos insieme a tutti i ragazzi che la seguono e accompagnano, Massimo Lauri presidente regionale Avis di cui la Legnante è testimonial, i suoi allenatori e trainer Ruberto e Lima, Giovanni Torresi, titolare del centro Paidòs e Alessia Salvatelli la fisioterapista. Alla fine una grande torta per “sgarrare” con la dieta con l’augurio di “Tokyo ti aspetta”.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/assunta-legnante-3-e1574249708584-650x447.jpg"/>
        <figcaption>Assunta Legnante e i suoi preparatori atletici Douglas Lima a sinistra) e Simone Ruberto</figcaption>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/assunta-legnante-4-650x488.jpg"/>
        <figcaption>Con Nelio Piermattei di Anthropos</figcaption>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/bccd3d13-19c8-46ec-b569-6fc690743c98-e1574249800518-650x478.jpg"/>
        <figcaption>Con Roberto Minnetti</figcaption>
      </figure>
    </article>
  </body>
</html>