<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/specialiosios-lietuvisku-trumpametraziu-filmu-programos-sia-savaite-pristatomos-reiksminguose-europos-kino-renginiuose.c721e373-0b8d-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T12:05:00+00:00"/>
    <meta property="og:title" content="Specialiosios lietuviškų trumpametražių filmų programos šią savaitę pristatomos reikšminguose Europos kino renginiuose"/>
    <meta property="og:description" content="Vakar viename seniausių Vokietijos kino renginių — 33-ajame Braunšveigo tarptautiniame kino festivalyje — buvo pristatyta specialioji lietuviškų trumpametražių filmų programa „Trumpos istorijos iš Lietuvos”."/>
  </head>
  <body>
    <article>
      <h1>Specialiosios lietuviškų trumpametražių filmų programos šią savaitę pristatomos reikšminguose Europos kino renginiuose</h1>
      <address><time datetime="2019-11-20T12:05:00+00:00">20 Nov 2019, 12:05</time> by <a rel="author">Žmonės.lt</a></address>
      <p>
        <b>Vakar viename seniausių Vokietijos kino renginių — 33-ajame Braunšveigo tarptautiniame kino festivalyje — buvo pristatyta specialioji lietuviškų trumpametražių filmų programa „Trumpos istorijos iš Lietuvos”.</b>
      </p>
      <p>Didelio auditorijos susidomėjimo sulaukusi šešių trumpametražių filmų programa patvirtino, jog lietuvių kino kūrėjų darbai yra aktualūs ir už Lietuvos ribų. Nuo rytdienos kita lietuviškų trumpųjų filmų programa „LT trumpai: 2018-2019” bus pristatoma tarptautinėje Turino trumpametražių filmų mugėje Italijoje. Šių programų pristatymą iniciavo lietuviškų trumpametražių filmų agentūra „Lithuanian Shorts”.</p>
      <p>Braunšveigo tarptautinis kino festivalis (angl. Braunschweig International Film Festival) įkurtas 1986 metais ir šiandien yra didžiausias filmų festivalis šiaurės vakarų Vokietijoje. Festivalis pasižymi ypatingu dėmesiu muzikai kine ir kasmet programose pristato beveik 200 ilgametražių ir trumpametražių filmų iš viso pasaulio. Pirmąją festivalio dieną buvo parodyta specialioji lietuvių kūrėjų trumpųjų filmų, sukurtų 2012-2017 metais, programa. Braunšveigo kino festivalio auditorija programoje „Trumpos istorijos iš Lietuvos” turėjo progą pamatyti šiuos filmus: „Suokalbio antologija" (rež. Artūras Jevdokimovas), „Nepriklausomybės diena" (rež. Urtė Oettinger), „Neeuklidinė geometrija" (rež. Skirma Jakaitė, Solveiga Masteikaitė), „Kaukai" (rež. Gediminas Šiaulys), „Motinos diena" (rež. Kamilė Milašiūtė), „Triukšmadarys" (rež. Karolis Kaupinis). Visus šiuos šešis trumpus filmus jungia įvertinimas ir pripažinimas tiek tarptautiniuose kino festivaliuose, tiek Lietuvos kino ir televizijos apdovanojimuose.</p>
      <p>Nuo rytdienos dar viena lietuviškų trumpųjų filmų programa „LT trumpai: 2018-2019” bus pristatoma tarptautinėje Turino trumpametražių filmų mugėje. Lapkričio 21-23 d. čia dalyvaus Europos kino industrijos profesionalai iš  Klermono-Ferano, Vienos, Milano, Hamburgo ir kt. festivalių, taip pat Ispanijos, Jungtinės Karalystės, Prancūzijos, Lenkijos nacionalinių televizijų bei kino fondų, filmų platinimo ir pardavimo kompanijų. Jų atstovai atvyksta ieškoti naujų talentų, filmų televizijų, festivalių, internetinių platformų programoms. Tikimasi, kad pirmą kartą mugėje pristatoma lietuviškų trumpametražių filmų kolekcija „LT trumpai: 2018-2019” irgi sulauks minėtų profesionalų dėmesio. Programoje pristatomi net devyni 2018-2019 m. laikotarpiu sukurti trumpieji filmai: „Žonglierius” (rež. Skirmanta Jakaitė), „Snaiperis” (rež. Justas Ramanauskas), „Šeima” (rež. Titas Laucius), „Užgesus šviesoms” (rež. Jonas Trukanas), „Kaukazas” (rež. Laurynas Bareiša), „Bufetas” (rež. Laura Aliukonytė, Akvilė Gelažiūtė), „Kvarcas” (rež. Odeta Riškutė, Klaudija Matvejevaitė), „Kai perplauksi upę” (rež. Klaudija Matvejevaitė), „&lt;3 / Mažiau nei trys” (rež. Jorė Janavičiūtė).</p>
      <p>Pasak lietuviškų trumpametražių filmų agentūros „Lithuanian Shorts” vadovės Rimantės Daugėlaitės-Cegelskienės, tiek vienos, tiek kitos programos pristatymas Europos kino renginiuose yra dar vienas labai reikšmingas žingsnis siekiant įsitvirtinti Europos trumpametražių filmų industrijos žemėlapyje. Pastaruoju metu agentūra vis dažniau sulaukia užklausų iš reikšmingų kino festivalių, kurie aktyviai domisi lietuviška kino produkcija, kviečia pristatyti specialias lietuvių kūrėjų programas, siekiant supažindinti auditoriją su Lietuvos kino kultūra, perspektyvių kino kūrėjų vardais ir jų profesionaliais kūriniais.</p>
      <p>         </p>
    </article>
  </body>
</html>