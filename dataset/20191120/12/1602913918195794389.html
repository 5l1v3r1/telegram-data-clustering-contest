<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/rezultate-neconcludente-dupa-primele-analize-in-cazul-celor-3-morti-dupa-dezinsectia-din-timisoara-18598701"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T12:34:58+00:00"/>
    <meta property="og:title" content="Rezultate neconcludente după primele analize în cazul celor 3 morţi după dezinsecţia din Timişoara"/>
    <meta property="og:description" content="Primele analize în cazul celor 3 morţi după dezinsecţia din Timişoara, făcute de legişti, sunt neconcludente. „Depistarea unui toxic în organism nu se poate face atât de repede şi printr-o singură gamă de analize”, spune directorul IML Timişoara."/>
  </head>
  <body>
    <article>
      <h1>Rezultate neconcludente după primele analize în cazul celor 3 morţi după dezinsecţia din Timişoara</h1>
      <address><time datetime="2019-11-20T12:34:58+00:00">20 Nov 2019, 12:34</time> by <a rel="author" href="https://www.zf.ro/autor/ilinca-nazarie" target="_blank">Ilinca Nazarie</a></address>
      <p>Primele analize în cazul celor 3 morţi după dezinsecţia din Timişoara, făcute de legişti, sunt neconcludente. „Depistarea unui toxic în organism nu se poate face atât de repede şi printr-o singură gamă de analize”, spune directorul IML Timişoara.</p>
      <p>Directorul IML Timişoara, Alexandra Enache, a declarat, pentru MEDIAFAX, că medicii legişti au finalizat analizele preliminare în urma autopsiilor.</p>
      <p>„În acest moment avem rezultate preliminarii. Desfăşurăm mai departe toxicologice şi analize de anatomie patolgoică tocmai pentru a stabili cu certitudine diagnosticul la aceste trei cazuri care au fost autopsiate ieri. Analizele preliminare sunt negative pentru toxicul pe care noi l-am testat, dar aprofundăm pe alte tehnici şi alte determinări toxicologice prezenţa toxicelor în organism. Se desfăşoară examenul toxicologic în continuare, pentru că depistarea unui toxic în organism nu se poate face atât de repede şi printr-o singură gamă de analize. Vom căuta în contiuare prezenţa toxicului în organismele persoanelor decedate. În paralel se fac analize de anatomie patologică", a spus Alexandra Enache.</p>
      <p>Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie. Procurorii au stabilit că suspectul este reprezentant al unei societăţi care a făcut deratizarea, care a folosit un insecticid denumit „Delicia - GASTOXIN”, ce are în compoziţie fosfură de aluminiu, o substanţă foarte toxică, cu efecte letale în caz de inhalare. Patronul societăţii a fost reţinut pentru vătămare corporală din culpă, ucidere din culpă şi trafic de produse sau substanţe toxice.</p>
      <p>Miercuri, alte cinci persoane dintre cele evacuate în Timişoara, după deratizare, au cerut ajutor medical. Printre cei care au apelat 112 se află trei copii.</p>
      <p>Ministerul Sănătăţii a constituit o Comisie de analiză după cazul de la Timişoara, fiind luată decizia de verificare a activităţii DSP privind societăţile de deratizare. Ministrul Victor Costache a cerut modificarea legislaţiei ca direcţiile de sănătate publică să certifice utilizarea biocidelor.</p>
      <p>Patronul firmei care a făcut deratizările în cele două blocuri de locuinţe evacuate în Timişoara a fost arestat pentru 30 de zile.</p>
    </article>
  </body>
</html>