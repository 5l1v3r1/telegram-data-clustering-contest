<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sw.rfi.fr/afrika/20191120-wafanyakazi-wagoma-kuondoka-katika-ofisi-za-waziri-mkuu-wanataka-kulipwa"/>
    <meta property="og:site_name" content="RFI"/>
    <meta property="article:published_time" content="2019-11-20T12:18:14+00:00"/>
    <meta property="og:title" content="Wafanyakazi wagoma kuondoka katika Ofisi za Waziri Mkuu, wanataka kulipwa"/>
    <meta property="og:description" content="Mamia ya wafanyikazi waliokuwa wanajihusisha na usafi wakati wa serikali ya rais wa zamani Joseph Kabila wameendelea kupiga kambi katika Ofisi ya Waziri Mkuu Sylvestre Ilunga, kushikiza malipo yao."/>
  </head>
  <body>
    <article>
      <h1>Wafanyakazi wagoma kuondoka katika Ofisi za Waziri Mkuu, wanataka kulipwa</h1>
      <address><time datetime="2019-11-20T12:18:14+00:00">20 Nov 2019, 12:18</time> by <a rel="author">RFI</a></address>
      <p>
        <b>Mamia ya wafanyikazi waliokuwa wanajihusisha na usafi wakati wa serikali ya rais wa zamani Joseph Kabila wameendelea kupiga kambi katika Ofisi ya Waziri Mkuu Sylvestre Ilunga, kushikiza malipo yao.</b>
      </p>
      <p>Wanasema kwa muda wa miezi kumi na miwili sasa, hawajalipwa mshahara wao, licha ya kuwa na mkataba wa kufanya kazi, chini ya Waziri Mkuu wa zamani Matata Mponyo.</p>
      <p>Msemaji wa wafanyikazi hao Jean Musenge, amesema wafanyikazi hao ambao kazi yao ni kufagia barabara za jiji la Kinshasa, wanataka kulipwa pesa zao zote la sivyo wavunje mkataba uliopo.</p>
      <p>“Tangu kuja kwa Waziri Mkuu Ilunga, hatujalipwa chochote, tunaomba tushughulikiwe au mkataba huu uvunjwe,” alisema Musenge.</p>
      <p>Polisi wamewazingira wafanyikazi hao, ili wasiingie katika ofisi za Waziri Mkuu.</p>
      <p>Hakuna ripoti kutoka kwa Waziri Mkuu kuhusu madai ya wafanyikazi hao.</p>
      <p> </p>
    </article>
  </body>
</html>