<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vidteper_vykonannya_ugody_pro_asotsiatsiyu_z_yes_mozhna_vidstezhuvaty_onlayn_331217.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T12:56:00+00:00"/>
    <meta property="og:title" content="Відтепер виконання Угоди про асоціацію з ЄС можна відстежувати онлайн"/>
    <meta property="og:description" content="Як повідомили у прес-службі Секретаріату Кабміну Уряд відкрив &quot;Пульс Угоди&quot; – онлайн-систему моніторингу реалізації заходів виконання Угоди про асоціацію з ЄС."/>
  </head>
  <body>
    <article>
      <h1>Відтепер виконання Угоди про асоціацію з ЄС можна відстежувати онлайн</h1>
      <h2>Як повідомили у прес-службі Секретаріату Кабміну Уряд відкрив "Пульс Угоди" – онлайн-систему моніторингу реалізації заходів виконання Угоди про асоціацію з ЄС.</h2>
      <address>
        <time datetime="2019-11-20T12:56:00+00:00">20 Nov 2019, 12:56</time>
      </address>
      <figure>
        <img src="https://galinfo.com.ua/media/gallery/intxt/p/u/pulseugody.jpg"/>
      </figure>
      <p>Кабінет Міністрів України на своєму першому ʺєвроінтеграційномуʺ засіданні  відкрив для громадськості доступ до <a href="http://pulse.eu-ua.org/">ʺПульсу Угодиʺ</a> – онлайн-системи моніторингу реалізації Плану заходів виконання Угоди про асоціацію з ЄС.</p>
      <p>ʺСьогодні ми відкриваємо систему ʺПульс Угодиʺ. Те, що не могли зробити до цього з 2017 року. Що таке ʺПульс Угодиʺ? Три роки тому за кошти наших європейських партнерів було розроблено інформаційну систему моніторингу реалізації Плану заходів виконання Угоди про асоціацію з ЄС. Це про відкритість та прозорість, що ще раз підтверджує філософію відкритості нашої команди. Ми прагнемо бути максимально відкритими перед громадянами, бізнесом та іноземними партнерами, тож готові до конструктивної критики, будемо слухати та працюватиʺ, – сказав Прем’єр-міністр Олексій Гончарук.</p>
      <p>Унікальність системи ʺПульс Угодиʺ полягає в тому, що вона дозволяє відстежувати прогрес виконання Плану заходів у режимі реального часу та демонструє, від кого в конкретний момент залежить виконання кожного завдання.</p>
      <p>Віце-прем’єр-міністр з питань європейської та євроатлантичної інтеграції  Дмитро Кулеба зазначив, що система є всеосяжною: у ній чітко окреслені конкретні завдання у 24-х сферах суспільного життя, які охоплює Угода про асоціацію.</p>
      <p>Повний обсяг завдань складає понад 2 тисячі, а для їхньої реалізації понад 70 виконавців зобов’язані втілити близько 7,5 тис. заходів. Система групує виконавців за належністю до трьох гілок: Кабінет Міністрів, Верховна Рада та ʺІншіʺ.</p>
      <p>ʺПульс Угодиʺ відображає  поточний прогрес виконання заходів у межах кожного року та загальний прогрес виконання, починаючи з тимчасового застосування окремих положень Угоди у 2014 році і до 2024 року.</p>
      <p>Для графічної візуалізації використовуються чотири кольори: зелений – виконано; жовтий – не виконано (дедлайн наближається); червоний – не виконано (дедлайн прострочено); сірий – не виконано (дедлайн в далекому майбутньому, не оцінено).</p>
      <p>Показники системи оновлюються, оскільки система органів державної влади нині реорганізується. Технічні характеристики, пошукова система та алгоритм аналізу даних також вдосконалюються. Тому цей інструмент не є статичним та буде періодично удосконалюватися.</p>
    </article>
  </body>
</html>