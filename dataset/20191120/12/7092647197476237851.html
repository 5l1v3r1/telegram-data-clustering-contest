<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39786/%D8%A7%D9%86%D8%B9%D9%82%D8%A7%D8%AF-%D9%82%D8%B1%D8%A7%D8%B1%D8%AF%D8%A7%D8%AF-%DB%B1%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A8%D8%A7-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-20T12:04:00+00:00"/>
    <meta property="og:title" content="انعقاد قرارداد ۱۰ میلیارد تومانی وزارت نیرو با شرکت‌های دانش بنیان"/>
    <meta property="og:description" content="معاون تحقیقات و منابع انسانی وزارت نیرو، از انعقاد چندین قرارداد بین شرکت‌های دانش بنیان و وزارت نیرو به ارزش ۱۰ میلیارد تومان خبر داد."/>
  </head>
  <body>
    <article>
      <h1>انعقاد قرارداد ۱۰ میلیارد تومانی وزارت نیرو با شرکت‌های دانش بنیان</h1>
      <address><time datetime="2019-11-20T12:04:00+00:00">20 Nov 2019, 12:04</time> by <a rel="author">پایگاه خبری صنعت برق - برق نیوز BarghNews</a></address>
      <p><i>معاون تحقیقات و منابع انسانی وزارت نیرو، از انعقاد چندین قرارداد بین شرکت‌های دانش بنیان و وزارت نیرو به ارزش ۱۰ میلیارد تومان خبر داد. </i>به‌گزارش <a href="https://barghnews.com/">برق نیوز</a>، "محمد صالح اولیا" در آئین اختتامیه گردهمایی فناورانه صنایع، شرکت‌های دانش بنیان و استارت‌آپ‌های حوزه رباتیک و اتوماسیون صنعتی با اشاره به انعقاد قرارداد ۱۰ میلیارد تومانی شرکت‌های دانش بنیان با وزارت نیرو افزود: به‌طور حتم ظرفیت تقویت همکاری با شرکت‌های دانش‌بنیان بسیار بیش از این مقدار است. وی ساختار وزارت نیرو را به‌دلیل اینکه هم ساختار شرکتی و هم دولت در آن نقش کلیدی دارد، ساختاری خاص دانست و گفت: البته بازار این حوزه یک بازار انحصاری است و همین ساختار، تعامل با شرکت‌های دانش‌بنیان را متفاوت می‌کند و ما باید کمک کنیم که این تعامل تسهیل شود. اولیا اظهار کرد: وزارت نیرو به لحاظ دانش‌بنیان بودن از این جهت که مبتنی بر فناوری اداره می‌شود نسبت به سازمان‌های دولتی دیگر قوت بیشتری دارد، اما باید این قوت فناوری را افزایش یابد. وی با اشاره به اینکه، بر اساس آمار‌ها وزارت نیرو به لحاظ ساخت فناوری از وضعیت نسبتا خوبی برخوردار است، ادامه داد: چرا که تولید تجهیزات برخی شرکت‌ها تا ۹۵ درصد در داخل انجام می‌شود و کمتر متکی به تکنولوژی وارداتی هستیم و از طرف دیگر بخش مهمی از این تجهیزات از طریق شرکت‌های دانش‌بنیان تامین می‌شود. معاون تحقیقات و منابع انسانی وزارت نیرو همچنین اظهار کرد: امروز فضای عمومی برای استفاده از شرکت‌های دانش‌بنیان آماده است و قطعا زمینه‌های زیادی نیز برای بهره‌برداری وجود دارد. اولیا ضمن تاکید بر ادامه همکاری‌ها میان شرکت‌های دانش‌بنیان و شرکت‌های زیرمجموعه وزارت نیرو اظهار کرد: بر اساس آماری که داریم سهم پژوهش‌ها در درآمد‌های شرکت‌های زیرمجوعه وزارت نیرو ۰.۳ درصد است و به این معناست که وزارت نیرو برای رسیدن به شاخص‌های بالاتر نیازمند کمک سازمان‌های مختلف مسئول در این حوزه است. وی یادآور شد: طبیعتا سهم شرکت‌های دانش بنیان در این میان مهم است و به همین دلیل نکته دیگری که دنبال آن هستیم ایجاد خط ویژه حمایتی از شرکت‌های دانش بنیان است، چرا که عمده مشکلات این شرکت‌ها مربوط به عقد قرارداد‌ها و پرداخت‌ها است. معاون تحقیقات و منابع انسانی وزارت نیرو در ادامه، از برنامه این وزارتخانه به منظور تدوین یک برنامه برای هموارسازی مسیر و رفع مشکلات شرکت‌های زیرمجموعه به منظور عقد قرارداد با شرکت‌های دانش بنیان خبر داد. وی همچنین تصریح کرد: اخیرا شرکتی تحت عنوان ساتکاب در وزارت نیرو ایجاد شده است و ماموریت آن تامین قطعات شرکت‌های وزارت نیرو است که نگاه ویژه‌ای به شرکت‌های دانش بنیان دارد و این شرکت می‌تواند نقش واسطه‌ای و حمایتی بین کارفرما و شرکت‌های دانش بنیان را برقرار کند. اولیا در ادامه با اشاره به چالش‌های موجود در این حوزه، گفت: موضوع ریسک تولید موضوعی است که به آن برخورد کردیم که برای اولین بار پژوهشگاه نیرو ماموریتی خاصی را به عهده گرفته است و این ماموریت به تجربه بسیار خوبی در مدل همکاری بین پژوهشگاه، دانشگاه، شرکت‌های دانش‌بنیان و کارفرما رسید. معاون تحقیقات وزارت نیرو با بیان اینکه پروژه طراحی و ساخت پره‌های توربین یکی از مواردی است که اخیرا انجام شد، ادامه داد: کارفرمای این پروژه یکی از شرکت‌های وزارت نیرو بود و پژوهشگاه نیرو مدیریت این برنامه را به عهده گرفت و از همکاری اساتید دانشگاه استفاده کرد و یک شرکت دانش‌بنیان در این میان نقش محوری را در تولید پره‌های توربین به عهده گرفت و در نهایت کار به نتیجه رسید و این به‌عنوان یک مدل مهم اتفاق افتاد. وی همچنین با بیان اینکه، وزارت نیرو برای ارائه مدل‌های موفق، با فقدان تبادل نظر مواجه است افزود: به‌طوری که بسیاری از دانشگاه‌ها و پژوهشگاه‌های ما نتوانسته‌اند نقش خود را در این زمینه به خوبی ایفا کنند، لذا آن‌ها باید پس از این وارد حوزه فناوری هم شده و این زنجیره را کامل کنند. اولیا ادامه داد: البته صندوق نوآوری و شکوفایی ریاست جمهوری نیز به لحاظ حمایتی، نقش ویژه خود را خواهد داشت. ما به دنبال این هستیم که شرکت‌ها و نهاد‌های واسطه‌ای که این پیوند را برقرار می‌کنند توسعه پیدا کنند. اولیا در ادامه اظهار کرد: وزارت نیرو در مرحله تهیه و طراحی اکوسیستم فناوری در این وزارتخانه است و بایستی پیشخوان خدمت را برای شرکت‌های دانش‌بنیان طراحی کنیم به این نحو که هرکسی بداند با چه نهادی باید تعامل داشته باشد و کدام خدمت را چگونه دریافت کند. / ایرنا منبع: <a href="http://barghnews.com/">ایرنا</a></p>
    </article>
  </body>
</html>