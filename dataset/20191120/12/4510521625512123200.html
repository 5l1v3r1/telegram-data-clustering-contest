<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/europa/video-tensiunile-dintreturcia-sua-ajuns-constanta-diplomata-americana-data-jos-scena-consulul-general-turciei-1_5dd52b5d5163ec42713959c3/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T12:12:56+00:00"/>
    <meta property="og:title" content="VIDEO Tensiunile dintre Turcia şi SUA au ajuns până la Constanţa. Diplomată americană dată jos de pe scenă de consulul general al Turciei"/>
    <meta property="og:description" content="Adjuncta şefului misiunii diplomatice a Ambasadei Statelor Unite la Bucureşti, Abigail Rupp, a fost dată jos de pe scenă de către consului general al Turciei, luni seară, la un eveniment organizat la Constanţa de către Muftiatul Cultului Musulman din România."/>
  </head>
  <body>
    <article>
      <h1>VIDEO Tensiunile dintre Turcia şi SUA au ajuns până la Constanţa. Diplomată americană dată jos de pe scenă de consulul general al Turciei</h1>
      <address><time datetime="2019-11-20T12:12:56+00:00">20 Nov 2019, 12:12</time> by <a rel="author">Ştefana Radu</a></address>
      <h4>Adjuncta şefului misiunii diplomatice a Ambasadei Statelor Unite la Bucureşti, Abigail Rupp, a fost dată jos de pe scenă de către consului general al Turciei, luni seară, la un eveniment organizat la Constanţa de către Muftiatul Cultului Musulman din România.</h4>
      <p>Într-o filmare a <a href="https://www.facebook.com/DobrogeaTV/videos/1313591018819317/?v=1313591018819317">Dobrogea TV</a>, se poate observa cum Abigail Rupp urcă pe scenă şi salută sala, însă consulul Sulhi Turan vine la baza scenei şi îi spune diplomatei americane că din cauza programului încărcat nu se mai regăseşte pe lista vorbitorilor. Rupp s-a conformat şi înainte să coboare de pe scenă, s-a adresat celor prezenţi: „Vă mulţumesc pentru ospitalitate”.</p>
      <p>Musulmanii sărbătoresc în această perioadă săptămâna naşterii profetului Mohamed.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FDobrogeaTV%2Fvideos%2F1313591018819317%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Relaţia dintre Turcia şi SUA, tensionată</p>
      <p>După mult anticipata întâlnire de la Casa Albă dintre preşedintele turc Recep Erdogan şi omologul său american Donald Trump, menită să rezolve criza din relaţiile bilaterale, niciunul dintre lideri nu a reuşit să explice în termeni concreţi cum anume vor depăşi neînţelegerile din ce în ce mai mari pe numeroase subiecte, de la incursiunea lui Erdogan în Siria, împotriva aliaţilor kurzi ai americanilor la achiziţionarea de către Turcia a sistemului antiaerian rus S-400.</p>
      <p>„Achiziţia Turciei a unui echipament militar rus sofisticat, precum S-400, creează provocări foarte serioase pentru noi şi vorbim despre asta în mod constant”, a declarat Trump în cadrul unei conferinţe comune de presă.</p>
      <p>La câteva minute după conferinţa de presă, Casa Albă a publicat un comunicat în care folosea un limbaj mai ferm decât al celor doi lideri, care se laudă că au o relaţie personală prietenoasă, în timp ce guvernele lor au relaţii glaciale. </p>
      <p>„Ca să progresăm pe alte fronturi, este extrem de important să rezolvăm problemele care implică achiziţionarea de către Turcia a sistemului antiaerian rus S-400, întărind parteneriatul nostru în domeniul apărării”, se arată în comunicat. </p>
      <p>Washingtonul spune că achiziţia sistemului rus S-400 de către Ankara nu este compatibilă cu apărarea NATO şi, de asemenea, reprezintă o ameninţare pentru avionul invizibil F-35 pe care Lockheed Martin îl dezvoltă. SUA sunt îngrijorate că Turcia îşi aprofundează relaţiile cu Moscova, în detrimentul parteneriatului cu SUA. </p>
      <hr/>
    </article>
  </body>
</html>