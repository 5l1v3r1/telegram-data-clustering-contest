<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/banda-chornih-rieltoriv-shcho-zavolodila-desyatkami-kvartir-u-kijevi-postane-pered-sudom-641181.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T12:10:32+00:00"/>
    <meta property="og:title" content="Банда «чорних ріелторів», що заволоділа десятками квартир у Києві, постане перед судом"/>
    <meta property="og:description" content="Шахраям вдалося незаконно привласнити 17 об’єктів нерухомості у столиці"/>
  </head>
  <body>
    <article>
      <h1>Банда «чорних ріелторів», що заволоділа десятками квартир у Києві, постане перед судом</h1>
      <address>
        <time datetime="2019-11-20T12:10:32+00:00">20 Nov 2019, 12:10</time>
      </address>
      <h4>Шахраям вдалося незаконно привласнити 17 об’єктів нерухомості у столиці</h4>
      <p>Київською місцевої прокуратурою №7 завершено слідство та скеровано до суду обвинувальний акт у багатоепізодному кримінальному провадженні за фактами заволодіння злочинною групою об’єктами нерухомості на території Києва, а також грошовими коштами від їх продажу в особливо великих розмірах.</p>
      <p>Досудове слідство проводилося за оперативного супроводження Нацполіції, повідомляє пресслужба прокуратури Києва.</p>
      <p>Згідно з матеріалами кримінального провадження, організована злочинна група, до складу якої входило п’ятеро осіб, діяла на території Києва з кінця 2016 року по жовтень 2018 року. Її учасники, отримавши інформацію про смерть самотніх власників квартир, виготовляли підроблені документи, на підставі яких реєстрували право власності на підставних осіб.</p>
      <p>Надалі вказані помешкання зловмисники продавали добросовісним покупцям, а грошові кошти розподіляли між собою.</p>
      <p>За період своєї діяльності шахраям вдалося незаконно привласнити 17 об’єктів нерухомості у столиці. При цьому територіальній громаді Києва завдано збитків на суму 8 млн грн, спадкоємцям померлих власників квартир - на суму 4,7 млн грн та покупцям квартир - на 3,5 млн грн.</p>
      <p>Організаторів та виконавців шахрайської схеми затримали у жовтні 2018 року. Серед її учасників виявився приватний нотаріус Київського міського нотаріального округу.</p>
      <p>На даний час обвинувальний акт відносно організованої злочинної групи скеровано до Дніпровського районного суду за обвинуваченням у шахрайстві, підробленні документів, зловживання повноваженнями та незаконному поводженні зі зброєю. Санкція статей передбачає до 12 років позбавлення волі.</p>
      <p>Крім того, з метою поновлення порушених прав територіальної громади місцева прокуратура пред’явила 9 позовів про повернення вкраденої шахраями нерухомості. Робота щодо повернення інших об’єктів, що незаконно вибули з комунальної власності, триває.</p>
      <p>У межах виділеного кримінального провадження розслідується ще близько 50 фактів незаконного вибуття об’єктів нерухомості з власності на підставі підроблених документів.</p>
      <related>
        <a href="https://glavcom.ua/kyiv/news/prokuratura-vikrila-zemelnih-shahrajiv-yaki-vkrali-dilyanku-vartistyu-14-mln-grn-640924.html"/>
        <a href="https://glavcom.ua/kyiv/news/shahraji-zavolodili-neruhomistyu-vtb-banku-na-96-mln-grn-640739.html"/>
        <a href="https://glavcom.ua/kyiv/news/pid-kijevom-policiya-vikrila-aferista-zabudovnika-640676.html"/>
      </related>
    </article>
  </body>
</html>