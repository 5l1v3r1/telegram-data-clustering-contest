<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/wPkypL/politisk-hengemyr-i-israel"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T12:51:32+00:00"/>
    <meta property="og:title" content="Poli­tisk hengemyr i Israel"/>
    <meta property="og:description" content="Det israelske vippepartiet til Avigdor Lieberman nekter å binde seg til noen av regjeringskoalisjonene. Et tredje valg på under ett år venter."/>
  </head>
  <body>
    <article>
      <h1>Poli­tisk hengemyr i Israel</h1>
      <h2>Det israelske vippepartiet til Avigdor Lieberman nekter å binde seg til noen av regjeringskoalisjonene. Et tredje valg på under ett år venter.</h2>
      <address><time datetime="2019-11-20T12:51:32+00:00">20 Nov 2019, 12:51</time> by <a rel="author">NTB</a></address>
      <p>Det er opposisjonslederen Benny Gantz som har overtatt stafettpinnen og har frist til midnatt natt til torsdag med å danne en styringsdyktig koalisjon. De anstrengelsene vil neppe lykkes uten at Lieberman er med på laget.</p>
      <p>Valget i september viste at verken statsminister Benjamin Netanyahus Likudparti eller Gantz' parti Blått og hvitt fikk flertall, men snarere måtte gå i kompaniskap med det jødiske innvandringspartiet til Lieberman.</p>
      <h3>To onder</h3>
      <p>Etter flere uker med forhandlinger med begge de to store sier Lieberman at han verken kan gå for den ene eller andre løsningen.</p>
      <p>– Jeg har gjort alt, snudd hver stein, sier han.</p>
      <p>Lierberman ønsker mest en nasjonal samlingsregjering der de to store inngår, men Netanyahu og Gantz klarer ikke å bli enige om fordelingen av makt og posisjoner.</p>
      <p>Gantz fikk regjeringsoppdraget da Netanyahu i forrige måned måtte erkjenne at hans bestrebelser ikke nådde frem.</p>
      <h3>For tredje gang</h3>
      <p>Dersom situasjonen er like fastlåst ved midnatt, rykker det tredje valget på under ett år nærmere. Hvis Gantz mislykkes, har nasjonalforsamlingen Knesset 21 dager på seg til å skape flertall på minst 61 for en ny kandidat. Denne personen får så 14 dager til å danne en koalisjonsregjering.</p>
      <p>Skulle Knesset ikke klare å samle seg bak en kandidat, eller hvis denne kandidaten ikke lykkes med regjeringsoppdraget, blir det utskrevet nyvalg.</p>
      <p>– En tredje runde er en dårlig løsning, men man kan ikke legge til side grunnleggende prinsipper og verdier, sier Gantz i en kommentar til den vanskelige situasjonen han befinner seg i.</p>
      <related>
        <h4>Les også</h4>
        <a href="https://www.bt.no/utenriks/i/MRdzQK/netanyahu-klarte-ikke-aa-danne-regjering-israel-utlyser-nyvalg"/>
        <a href="https://www.bt.no/utenriks/i/EWXra2/denne-vinen-kan-ikke-kalles-made-in-israel-har-eu-bestemt"/>
        <a href="https://www.bt.no/utenriks/i/Op0KpV/netanyahu-gir-opp-aa-danne-ny-regjering"/>
        <a href="https://www.bt.no/utenriks/i/BRw5Le/nytt-nederlag-for-netanyahu"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/i/kJxqxX/ber-politiet-om-hjelp-til-aa-stanse-pyramide"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/nyheter/lokalt/i/K3XOKE/2200-ansatte-i-bergen-kommune-ble-lurt-av-falsk-e-post"/>
        <a href="https://www.bt.no/nyheter/i/pqR9V/finse"/>
        <a href="https://www.bt.no/kultur/i/JoXPWX/de-har-sesongkort-paa-intimkonserter-i-bergen"/>
      </related>
      <ol>
        <li>
          <a href="https://www.bt.no/tag/Israel">Israel</a>
        </li>
        <li>
          <a href="https://www.bt.no/tag/Benjamin_Netanyahu">Benjamin Netanyahu</a>
        </li>
      </ol>
    </article>
  </body>
</html>