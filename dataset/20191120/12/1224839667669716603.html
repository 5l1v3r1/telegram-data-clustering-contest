<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/iatrika-mixanimata-nosokomeiwn-attikis-synantisi-a-113597.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T12:41:00+00:00"/>
    <meta property="og:title" content="Τα ιατρικά μηχανήματα νοσοκομείων της Αττικής στη συνάντηση Κικίλια - Πατούλη"/>
    <meta property="og:description" content="Ζητήματα που σχετίζονται με τη διαδικασία εγκατάστασης ιατρικών μηχανημάτων σε Νοσοκομεία της Αττικής βάση της προγραμματικής σύμβασης που έχει υπογραφεί από την Περιφέρεια Αττικής, προϋπολογισμού περίπου 23 εκ. ευρώ αλλά και τα προγράμματα που θα δρομολογήσει η Περιφέρεια για την ενίσχυση των νοσοκομείων και τη θωράκιση της πρόληψης υγείας με πόρους του ΕΣΠΑ, βρέθηκαν στο επίκεντρο της συνάντησης του Περιφερειάρχη Αττικής Γ. Πατούλη με τον υπ. Υγείας Β. Κικίλια."/>
  </head>
  <body>
    <article>
      <h1>Τα ιατρικά μηχανήματα νοσοκομείων της Αττικής στη συνάντηση Κικίλια - Πατούλη</h1>
      <address>
        <time datetime="2019-11-20T12:41:00+00:00">20 Nov 2019, 12:41</time>
      </address>
      <p>Ζητήματα που σχετίζονται με τη διαδικασία εγκατάστασης ιατρικών μηχανημάτων σε Νοσοκομεία της Αττικής βάση της προγραμματικής σύμβασης που έχει υπογραφεί από την Περιφέρεια Αττικής, προϋπολογισμού περίπου 23 εκ. ευρώ αλλά και τα προγράμματα που θα δρομολογήσει η Περιφέρεια για την ενίσχυση των νοσοκομείων και τη θωράκιση της πρόληψης υγείας με πόρους του ΕΣΠΑ, βρέθηκαν στο επίκεντρο της συνάντησης του Περιφερειάρχη Αττικής Γ. Πατούλη με τον υπ. Υγείας Β. Κικίλια.</p>
      <p>Ειδικότερα, ο κ. Πατούλης ενημέρωσε τον υπουργό πως ενώ η Περιφέρεια Αττικής είναι έτοιμη να προχωρήσει στην παράδοση και εγκατάσταση του εξοπλισμού, στα περισσότερα νοσοκομεία, δεν έχουν ολοκληρωθεί ακόμα οι διαδικασίες διαμόρφωσης των σχετικών χώρων που θα υποδεχθούν τα μηχανήματα.</p>
      <p>Όπως επισήμανε κατά τη συζήτηση ο κ. Πατούλης η προηγούμενη ηγεσία του υπ. Υγείας όχι μόνο δεν χρηματοδότησε την προμήθεια ιατρικού εξοπλισμού στα νοσοκομεία αλλά δεν προϋπολόγισε κονδύλια τόσο για τη διαμόρφωση υποδομών υποδοχής των μηχανημάτων, όσο και για την πρόσληψη του απαιτούμενου προσωπικού. «Τα κονδύλια για τον εξοπλισμό των νοσοκομείων θα έπρεπε να δοθούν από την προηγούμενη ηγεσία του υπ. Υγείας, μέσω ΈΣΠΑ και όχι από ίδιους πόρους της Περιφέρειας. Δεν ήταν αρμοδιότητα της διαχειριστικής αρχής της Περιφέρειας Αττικής, να προχωρήσει σε αυτή τη διαδικασία, αλλά αρμοδιότητα της διαχειριστικής αρχής του υπ. Υγείας.  Τα 23 εκ. της σύμβασης που έδωσε η Περιφέρεια, θα έπρεπε να πάνε στους Δήμους για έργα υπέρ των πολιτών και όχι να καλύψουν την αδυναμία και αδιαφορία της προηγούμενης ηγεσίας του υπ. Υγείας να επανδρώσει τα νοσοκομεία της Αττικής» ανέφερε χαρακτηριστικά ο Περιφερειάρχης.</p>
      <p>Ο κ. Πατούλης ανέφερε στον υπουργό πως η Περιφέρεια αφού ενημερωθεί από το υπουργείο Υγείας για τις ανάγκες που υπάρχουν θα δρομολογήσει, την ενίσχυση των νοσοκομείων της Αττικής σε επίπεδο υποδομών, από πόρους του ΕΣΠΑ.</p>
      <p>Επιπρόσθετα συζήτησε με τον κ. Κικίλια για την εκπόνηση προγραμμάτων θωράκισης και πρόληψης υγείας, τα οποία θα ανακοινωθούν εν καιρώ.</p>
      <p>Σε ότι αφορά το ζήτημα της έγκαιρης εγκατάσταση του εξοπλισμού στα νοσοκομεία, με δεδομένο τα ασφυκτικά χρονοδιαγράμματα, συμφωνήθηκε κατά τη συζήτηση, να αναζητηθούν από κοινού λύσεις με στόχο την επιτάχυνση των διαδικασιών.</p>
      <p>Από την πλευρά του ο υπ. Υγείας αναγνώρισε την κρισιμότητα του ζητήματος και υπογράμμισε πως σε συνεργασία με την Περιφέρεια θα αναζητηθούν λύσεις για την έγκαιρη ολοκλήρωση της διαδικασίας.</p>
      <p>«Στόχος μας είναι να κινηθούμε με ταχύτητα και αποτελεσματικότητα προκειμένου όσο πιο άμεσα γίνεται να ολοκληρωθεί η διαδικασία προς όφελος των πολιτών και της δημόσιας υγείας» τόνισε ο κ. Πατούλης και πρόσθεσε: «Η ενίσχυση των νοσοκομείων σε επίπεδο υποδομών και οι πολιτικές προς την κατεύθυνση της ενίσχυσης της πρόληψης υγείας είναι προτεραιότητά μας και σ΄αυτό το πλαίσιο θα αναλάβουμε συγκεκριμένες πρωτοβουλίες».</p>
    </article>
  </body>
</html>