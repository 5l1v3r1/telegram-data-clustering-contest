<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/reagerer-pa-weng-utspill/71120323"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T12:42:00+00:00"/>
    <meta property="og:title" content="Reagerer på Weng-utspill"/>
    <meta property="og:description" content="Heidi Weng forteller at pappas ord trumfer landslagstrenerens anbefalinger og at hun og Ole Morten Iversen har ulik treningsfilosofi. Det er Iversen uenig i."/>
  </head>
  <body>
    <article>
      <h1>Reagerer på Weng-utspill</h1>
      <h2>Heidi Weng forteller at pappas ord trumfer landslagstrenerens anbefalinger og at hun og Ole Morten Iversen har ulik treningsfilosofi. Det er Iversen uenig i.</h2>
      <address><time datetime="2019-11-20T12:42:00+00:00">20 Nov 2019, 12:42</time> by <a rel="author">Øyvind Godø</a></address>
      <p>Ole Morten er navnet til både Heidi Wengs far og hennes nåværende landslagstrener.</p>
      <p>
        <b>Henholdsvis Ole Morten Weng og Ole Morten Iversen.</b>
      </p>
      <p>Heidis far har trent henne siden langrennsesset var liten jente og har fortsatt stor påvirkning.</p>
      <p>Iversen har vært Heidis landslagstrener i halvannet år, men de kjenner hverandre også godt fra tiden Heidi var sammen med Emil Iversen, sønn til Ole Morten.</p>
      <p>Begge har påvirkning på hvordan Heidi Weng trener.</p>
      <p>
        <i>- Hvem hører du mest på, faren din eller Ole Morten Iversen?</i>
      </p>
      <p>
        <b>- Jeg hører mest på pappa, sier Heidi Weng til Dagbladet.</b>
      </p>
      <p>
        <i>- Hvis de gir to motstridende anbefalinger, da er det pappa som bestemmer?</i>
      </p>
      <p>
        <b>- Ja. Eller jeg kan høre med begge. Det kan fort bli en variant som er midt imellom. Nå har Ole Morten bare vært landslagstrener i ett år, så man må lære seg å kjenne hverandre først. Men jeg bestemmer mest treningen selv, sier langrennsesset og påpeker:</b>
      </p>
      <p>- Det er pappa som kjenner meg best. Han har vært treneren min hele veien. Pappa og en som het Richard Bakke var trenerne mine i Driv da vi var små - og pappa har vært en trener for meg siden.</p>
      <h3>- Vi har litt ulik treningsfilosofi</h3>
      <p>Innspillene fra pappa Weng er fortsatt mange og vesentlige.</p>
      <figure>
        <img src="https://dbstatic.no/71120338.jpg?imageId=71120338&amp;width=1024&amp;height=615"/>
        <figcaption><b>UENIGHETER:</b> Heidi Weng og Ole Morten Iversen er ikke enige om alle detaljer i treningsplanen. Foto: Terje Pedersen / NTB scanpix Vis mer</figcaption>
      </figure>
      <p>- Jeg snakker fortsatt mye med pappa om trening. Det er ofte han jeg ringer når jeg vil ha treningsråd, selv om det er mamma jeg trener mest med, sier 28-åringen fra Ytre Enebakk.</p>
      <p>Weng mener at hun og landslagstrener Iversen har «litt ulik treningsfilosofi» og at det skaper noen utfordringer.</p>
      <p>
        <b>- Jeg kjenner Ole Morten litt fra før, men ikke som trener. Vi har litt ulik treningsfilosofi. Det jeg synes er bra, er at han tenker at vi ikke må være i toppform i hvert skirenn og at vi bør peke oss enkeltrenn vi satser på. Man trenger ikke å føle seg utrygg om man går dårligere i et renn, sier Heidi Weng til Dagbladet.</b>
      </p>
      <p>
        <i>- Hva legger du i ulik treningsfilosofi?</i>
      </p>
      <p>- Jeg liker godt 5x5 intervall. Ole Morten liker å teste ut mer nye ting. Han vil ha kortere og raskere intervaller. Så det blir litt annerledes økter enn før. Men jeg har nok godt av det.</p>
      <h3>Oppgitt Iversen: - Heidi er litt upresis</h3>
      <p>Utspillene til Weng får Ole Morten Iversen til å reagere.</p>
      <p>
        <b>- Heidi er litt upresis når hun sier at vi har ulik treningsfilosofi. Jeg er ikke enig i at vi har ulik treningsfilosofi, innleder Iversen overfor Dagbladet.</b>
      </p>
      <p>- Jeg kjenner hennes far ganske godt, men vi har ikke opplevd noen faglig sterke diskusjoner. Jeg opplever at vi er ganske enige og på bølgelengde.</p>
      <p>Så forteller han hva uenighetene med Heidi handler om:</p>
      <p>
        <b>- Jeg tenker at vi må legge inn noen økter som er mer tilpasset moderne langrenn, med større variasjoner i lengde på dragene. Vi har utfordret Heidi på dette. Hun opplever det som nytt, men jeg opplever det som moderne trening og viktig slik arbeidskravene er i dag, sier Iversen.</b>
      </p>
      <p>- Det er mer sprinter og fellesstarter enn det var tidligere. Løypene er også litt annerledes enn før.</p>
      <h3>- Utslitt og nedbrutt</h3>
      <p>Heidi Weng vant Tour de Ski og verdenscupen sammenlagt to år på rad før hun gikk på en smell rundt februar 2018. I fjor vår og sommer måtte langrennsesset restarte karrieren, ta en lang pause og bygge seg opp igjen på nytt. Som ventet leverte Weng en sesong under normal standard forrige vinter.</p>
      <p>Nå vil Weng mer tilbake til oppskriften som ga henne stor suksess i mange sesonger på rad. Det forteller hun til Dagbladet. Iversen mener det blir feil å argumentere med at det som tidligere fungerte, er det som er best for henne nå.</p>
      <p>
        <b>- Det er trenerens jobb å utfordre henne til å bli bedre. Søke etter nye ting. Det er ikke et godt nok argument at det som fungerte for 10 år siden vil fungere i dag. De som gjør det bra, tenker kanskje at de ikke trenger å gjøre noe annerledes. Men det som var bra for fem år siden, er ikke bra nok til vinteren. Man må hele tiden være sulten på å utvikle seg, sier Iversen til Dagbladet.</b>
      </p>
      <p>- Heidi er et kapittel for seg selv. Hun trengte et år på å bygge opp seg selv igjen etter å ha vært utslitt og nedbrutt. I år er det mye mer likt det hun har gjort før. Fjoråret var veldig spesielt. Nå opplever jeg at hun er i normal form, som hun har vært i alle år, bortsett fra i fjor. Heidi har et helt annet utgangspunkt enn i fjor. Da hadde hun ikke godt nok grunnlag. Det har hun nå. Heidi har trent mer, hun har trent mer normalt.</p>
      <h3>Slår tilbake mot Weng</h3>
      <p>Landslagstreneren er ikke enig i Wengs utspill om at han har endret treningsfilosofien i norsk langrenn.</p>
      <p>
        <b>- Jeg er den som er forankret i norsk langrennsfilosofi i hele landet omtrent. Der står jeg fjellstøtt. Vi har våres økter som jeg har veldig tro på. Faste I3 og I4-økter og noen få I5-økter, sier Iversen.</b>
      </p>
      <p>- Det eneste er at vi har utfordret dem på er at vi er litt for gode til å følge oppskriften og de faste metodene, rene I3 og I4. Men nå er det en gang sånn at langrennskonkurranser ikke er sånn med seksminuttersbakker. Det er variasjoner i terreng og arbeidsbelastning, som jeg tror vi kan bli bedre til å ta hensyn til i treningen. Det er litt utenfor boksen til Heidi. Det er vel det hun tenker på.</p>
      <h3>- Har blitt for skoleflinke</h3>
      <p>Han mener de norske skijentene har blitt for opptatt av å følge tidligere suksessoppskrifter.</p>
      <p>
        <b>- Der har vi hatt noen nye tanker, som er litt annerledes for de eldste jentene. Norsk langrenn har blitt litt for skoleflink og opptatt av å følge læredommen - og glemt at konkurranser er en blanding av alle typer økter. Det står jeg rett på og er rimelig sikker på at jeg har rett på, mener landslagstreneren.</b>
      </p>
      <p>- Det som blir feil, er at løperne tenker da på den ene økta de synes jeg er feil. Vi er enige om det aller meste. Så er det 3-4 prosenter av treningen vi diskuterer. Det er enkelte økter som er mer utfordrende og vanskelige enn det de er vant til. Da kan de velge mellom å droppe det eller trene på det. Det hjelper ikke å være god på 5 minuttersbakker når du møter en 2 minuttersbakke.</p>
      <h3>Treningsendringer</h3>
      <p>Iversen presiserer at han har gjort noen endringer, men det er snakk om på detaljnivå.</p>
      <p>
        <b>- Vi trener litt mer anaerob trening enn det jentene har gjort før. I stedet for å kjøre 6x4 min så kjører vi 4x1x4x1. Eller at vi kjører inn en 10-20 sekunders spurt eller fartsøkning midt i økta - for å bryte opp den gode normen vi har, forteller han.</b>
      </p>
      <p>- Eller det kan være rene sprintøkter hvor vi går i ekstremt stor fart i lett terreng, i stedet for den tradisjonelle motbakken hvor hardøkter oftest legges. Ettminuttere, kortintervaller. Det er mange økter som kan stimulere litt mer enn den tradisjonelle utholdenhetstreningen.</p>
      <p>- Men igjen, de utgjør bare en promille av treningsåret. Det er ingen omleggingen av treningsfilosofien, men gjøre deler av treningen enda mer spesifikt. Vi har ekstremt lite intervalltrening som er knallhard, hvor man tar ut alt. Det meste er under kontroll. Å legge inn noen fartssøker i løpet av et drag, er fortsatt 90 prosent aerob utholdenhetstrening.</p>
      <h3>Utfordrer jentene</h3>
      <p>Motstanden han har blitt møtt med på noen punkter av skijentene, møtte ham også som svensk landslagstrener.</p>
      <p>
        <b>- I Sverige opplevde jeg at de som var mest skeptisk opplevde øktene som mest ubehagelig. Mens noen følte øktene var kjempegode. Kortintervaller utfordrer vi jentene litt på, noe som er litt utradisjonelt i norsk langrenn, men det blir nesten alltid gode økter. Men det er svært sjelden, sier Iversen til Dagbladet.</b>
      </p>
      <p>Han presiserer at verken Weng, Therese Johaug, som følges spesielt tett av Pål Gunnar Mikkelsplass, eller noen av landslagsløperne tvinges til noe som helst og at de til syvende og sist er deres egne trenere.</p>
      <p>
        <b>- I det store og det hele er Therese og utøverne sin egne trenere og styrer det aller mest. Det er ingen på landslaget som får et program de skal følge slavisk, sier Iversen.</b>
      </p>
      <p>- Pål Gunnar var Thereses viktigste trener de to årene han har vært borte og er en av landslagstrenere i dag. Det samarbeidet i dag fungerer optimalt, slik jeg ser det.</p>
    </article>
  </body>
</html>