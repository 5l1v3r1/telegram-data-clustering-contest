<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/sociumas/dalius-misiunas-ivairove-imonems-padeda-pasiekti-geresniu-rezultatu-1751226/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T12:31:00+00:00"/>
    <meta property="og:title" content="Dalius Misiūnas: „Įvairovė įmonėms padeda pasiekti geresnių rezultatų“"/>
    <meta property="og:description" content="Reklama"/>
  </head>
  <body>
    <article>
      <h1>Dalius Misiūnas: „Įvairovė įmonėms padeda pasiekti geresnių rezultatų“</h1>
      <address><time datetime="2019-11-20T12:31:00+00:00">20 Nov 2019, 12:31</time> by <a rel="author">SADM</a></address>
      <p>Reklama</p>
      <p>
        <b>Visuomenės paraštėse atsidūrusius potencialius darbuotojus vieni vadovai priima norėdami kurti geresnį įmonės įvaizdį, o kiti – aiškiai suvokdami, kokią naudą tai atneša ir kokias naujas galimybes atveria tiek įmonei, tiek visuomenei. Formuojant komandą, įvairovės kriterijus, ISM Vadybos ir ekonomikos universiteto rektoriaus Daliaus Misiūno teigimu, įmonių vadovams dažnai užkerta kelią atrasti talentingų specialistų potencialą.</b>
      </p>
      <p>„Opiausia problema, kad į socialiai jautrias grupes patenkančius žmones – augusius vaikų globos namuose, pabėgėlius, neįgaliuosius, atlikusius bausmę laisvės atėmimo vietoje ar benamius, besigydančius nuo priklausomybių, neretai žvelgiama labiau kaip į daug sunkumų keliančius darbuotojus, bijoma, kad kils nemažai neaiškumų, kaip juos įdarbinti ir kaip vėliau su jais dirbti. Iš dalies, tai susiję su stereotipais ir vadovų nenoru prisiimti atsakomybės, nes kuo įvairesnei komandai vadovauji, tuo daugiau lyderystės pastangų reikalauja. Vadovui tenka nelengva užduotis integruoti kiekvieną komandos narį, užtikrinti, kad jis būtų priimtas ir vertinamas, tinkamai ir nuolatos komunikuoti. Akivaizdu, kad vadovauti „vienodų“ žmonių komandai paprasčiau, tačiau įvairesnių žmonių komanda suteikia didesnes galimybes“, ­– sako darbdaviams bei personalo specialistams skirtoje konferencijoje „Daugiau nei darbdavys“ dalyvausiantis D. Misiūnas.</p>
      <p>Socialinės apsaugos ir darbo ministerijos (SADM) inicijuotos kampanijos „Lygink rūbus, ne žmones“ metu „Spinter tyrimų“ atlikta gyventojų apklausa parodė, kad būdami darbdavio vietoje vos 3 proc. šalies gyventojų sutiktų įdarbinti augusius vaikų globos namuose, neįgaliuosius, žmones, išėjusius iš laisvės atėmimo vietos ir kitus žmones. Žmones, išėjusius iš įkalinimo įstaigų, į darbą priimtų tik 8 proc. šalies gyventojų, besigydžiusius nuo alkoholio priklausomybės – vos 20 proc., buvusius benamius – 23 proc.</p>
      <p>
        <b>Vadovai užkrečia komandą</b>
      </p>
      <p>D. Misiūno teigimu, komandos inovatyvumo didinimas, kūrybiškumo ir kritinio mąstymo skatinimas, komunikacijos gerinimas yra pagrindiniai rodikliai, kurių įmonėms padeda pasiekti komandos narių įvairovė.</p>
      <p>„Iš tikrųjų, kuo daugiau įvairovės, tuo didesnė pridėtinė vertė kuriama įmonei. Todėl darbdaviai neturėtų būti „stabdžiais“ ir galėtų dažniau pasinaudoti proga atrasti motyvuotų, galbūt netgi turinčių unikalių gebėjimų žmonių potencialą. Skirtinga žmogaus patirtis ir praeities išgyvenimai kartais netikėtai gali atnešti įdomių idėjų, netradicinių sprendimų ir klausimų, apie kuriuos daugelis nė nesusimąsto. Komanda, kurioje dirba skirtingą patirtį turinys  žmonės, turi daugiau kritinio mąstymo, joje mažiau dalykų priimami kaip „savaime suprantami“, kyla daugiau nestandartinių klausimų, gimsta originalių idėjų “, – sako D. Misiūnas.</p>
      <p>Reklama</p>
      <p>Apie komandoje dirbančius skirtingus darbuotojus ir kaip suvaldyti įvairialypę komandą, D. Misiūnas pasakos  jau rytoj, lapkričio 21 dieną viešbutyje „Hilton Garden Inn“ Vilniuje vyksiančioje SADM inicijuotoje konferencijoje „Daugiau nei darbdavys“.</p>
      <p>Jo teigimu, vadovams pirmiausia reiktų nebijoti patikėti, kad skirtingų žmonių įtraukimas komandą sustiprins.</p>
      <p>„Kai įmonės vadovai formuoja įvairią gyvenimo ir profesinę patirtį turinčių žmonių komandą, svarbu, kad tai būtų daroma nuoširdžiai ir pats vadovas tuo tikėtų. Kai tai daroma „iš reikalo“, norint formuoti gerą įvaizdį, rezultatų nereiktų tikėtis. Svarbu nebijoti garsiai ir aiškiai pasikalbėti su darbuotojais, aptarti, kodėl jums tai svarbu, paaiškinti, kokią naudą tai atneš įmonei ir sutarti dėl bendros vizijos bei tikslų, kurių komanda sieks kartu. Būtent vadovo užduotis yra apjungti skirtingas patirtis motyvuojant komandą bendros ateities vizija. Taip pat su komandos nariais reiktų susitarti ir dėl bendrų vertybių ir elgesio standarto, kurio nuo šiol bus laikomasi“, – pažymi ISM rektorius.</p>
      <p>D. Misiūnas priduria, kad švietimo vaidmuo šiame kontekste taip pat labai svarbus, ypatingai – ankstyvame amžiuje, kai daugelis stereotipų tik formuojasi. Ugdyti laisvas, atviras ir tolerantiškas asmenybes, jo teigimu, yra bene svarbiausia švietimo įstaigų užduotis, pradedant nuo vaikų darželių ir baigiant universitetais.</p>
      <p>Konferencija yra socialinės komunikacijos kampanijos „Lygink rūbus, ne žmones“ dalis, kurios tikslas – keisti visuomenės ir darbdavių nuostatas, siekiant parodyti, kad darbinės kompetencijos ir kvalifikacijos yra svarbiau nei asmeninė žmogaus praeitis.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/visuomene/sociumas/lietuvos-zmones-nera-laimingi-darbe-1739465/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/sveikata/gyviu-ivairove-apsaugo-zmoniu-sveikata-938702/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>