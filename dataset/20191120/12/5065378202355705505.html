<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ygeia/story/1030985/epitaxynetai-i-diadikasia-gia-tin-egkatastasi-iatrikoy-exoplismoy-sta-nosokomeia-tis-attikis"/>
    <meta property="og:site_name" content="Newsbomb"/>
    <meta property="article:published_time" content="2019-11-20T12:18:20+00:00"/>
    <meta property="og:title" content="Επιταχύνεται η διαδικασία για την εγκατάσταση ιατρικού εξοπλισμού στα νοσοκομεία της Αττικής"/>
    <meta property="og:description" content="Συνάντηση με τον υπουργό Υγείας, Βασίλη Κικίλια, είχε την Τετάρτη (20/11/2019) ο περιφερειάρχης Αττικής, Γιώργος Πατούλης, για το θέμα της εγκατάστασης των ιατρικών μηχανημάτων σε νοσοκομεία της Αττικής, με χρηματοδότηση της Περιφέρειας."/>
  </head>
  <body>
    <article>
      <h1>Επιταχύνεται η διαδικασία για την εγκατάσταση ιατρικού εξοπλισμού στα νοσοκομεία της Αττικής</h1>
      <h2>Συνάντηση με τον υπουργό Υγείας, Βασίλη Κικίλια, είχε την Τετάρτη (20/11/2019) ο περιφερειάρχης Αττικής, Γιώργος Πατούλης, για το θέμα της εγκατάστασης των ιατρικών μηχανημάτων σε νοσοκομεία της Αττικής, με χρηματοδότηση της Περιφέρειας.</h2>
      <address><time datetime="2019-11-20T12:18:20+00:00">20 Nov 2019, 12:18</time> by <a rel="author">Διονυσία Προκόπη</a></address>
      <p>Ενώ η Περιφέρεια είναι έτοιμη να προχωρήσει στην παράδοση και εγκατάσταση του εξοπλισμού, βάσει της προγραμματικής σύμβασης προϋπολογισμού περίπου 23 εκ. ευρώ που έχει υπογραφεί από τη<b> Ρένα Δούρου</b>, στα περισσότερα νοσοκομεία δεν έχουν ολοκληρωθεί ακόμα οι διαδικασίες διαμόρφωσης των σχετικών χώρων που θα υποδεχθούν τα μηχανήματα.</p>
      <p>Ο κ. <a href="https://www.newsbomb.gr/tags/tag/59198/giwrgos-patoylhs">Πατούλης</a> τόνισε ότι η προηγούμενη ηγεσία του <a href="https://www.newsbomb.gr/tags/tag/22465/ypoyrgeio-ygeias">υπουργείου Υγείας</a> δεν προϋπολόγισε κονδύλια για τη διαμόρφωση υποδομών υποδοχής των μηχανημάτων, ούτε για την πρόσληψη του απαιτούμενου προσωπικού. Επανέλαβε δε τη θέση του, ότι η Περιφέρεια δεν θα έπρεπε να έχει χρηματοδοτήσει την προμήθεια των μηχανημάτων.</p>
      <p>«<b>Τα κονδύλια για τον εξοπλισμό των νοσοκομείων</b> θα έπρεπε να δοθούν από την προηγούμενη ηγεσία του <b>υπουργείου Υγείας, μέσω ΈΣΠΑ</b> και <b>όχι από ίδιους πόρους της Περιφέρειας.</b> Δεν ήταν αρμοδιότητα της διαχειριστικής αρχής της Περιφέρειας Αττικής, να προχωρήσει σε αυτή τη διαδικασία, αλλά αρμοδιότητα της διαχειριστικής αρχής του υπουργείου Υγείας. <b>Τα 23 εκατ. της σύμβασης που έδωσε η Περιφέρεια, θα έπρεπε να πάνε στους Δήμους</b> για έργα υπέρ των πολιτών και όχι να καλύψουν την αδυναμία και αδιαφορία της προηγούμενης ηγεσίας του υπουργείου Υγείας να επανδρώσει τα νοσοκομεία της Αττικής» ανέφερε χαρακτηριστικά ο περιφερειάρχης Αττικής.</p>
      <p>Παρόλα αυτά, ο κ. Πατούλης υποσχέθηκε πως η <b>Περιφέρεια</b>, αφού ενημερωθεί από το υπουργείο Υγείας για τις ανάγκες που υπάρχουν, θα δρομολογήσει την <b>ενίσχυση των νοσοκομείων της Αττικής</b> σε επίπεδο υποδομών, από <b>πόρους του ΕΣΠΑ.</b> Επίσης, συζήτησε με τον κ. <a href="https://www.newsbomb.gr/tags/tag/48103/vasilhs-kikilias">Κικίλια</a> για την εκπόνηση προγραμμάτων θωράκισης και πρόληψης υγείας σε επίπεδο Τοπικής Αυτοδιοίκησης, τα οποία θα ανακοινωθούν το επόμενο διάστημα.</p>
      <p>Για το ζήτημα της έγκαιρης εγκατάσταση του εξοπλισμού στα νοσοκομεία και δεδομένων των ασφυκτικών χρονοδιαγραμμάτων, συμφωνήθηκε να αναζητηθούν <b>από κοινού λύσεις με στόχο την επιτάχυνση των διαδικασιών</b>. «Στόχος μας είναι να κινηθούμε με ταχύτητα και αποτελεσματικότητα προκειμένου όσο πιο άμεσα γίνεται, να ολοκληρωθεί η διαδικασία προς όφελος των πολιτών και της δημόσιας υγείας. Η ενίσχυση των νοσοκομείων σε επίπεδο υποδομών και οι πολιτικές προς την κατεύθυνση της ενίσχυσης της πρόληψης υγείας είναι προτεραιότητά μας και σ’ αυτό το πλαίσιο θα αναλάβουμε συγκεκριμένες πρωτοβουλίες» δήλωσε ο Γιώργος Πατούλης, μετά την ολοκλήρωση της συνάντησης.</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ygeia/story/1030923/eody-proteraiotita-i-omalopoiisi-ton-exetaseon-iikoy-fortioy-gia-tin-hiv-loimoxi"/>
        <a href="https://www.newsbomb.gr/ygeia/story/1030741/o-eopyy-sti-maxi-kata-tis-apatis-kai-tis-diafthoras-ston-tomea-tis-ygeias"/>
        <a href="https://www.newsbomb.gr/ygeia/farmako/story/1030661/pefni-as-afisoyme-ta-antiviotika-energa"/>
      </related>
    </article>
  </body>
</html>