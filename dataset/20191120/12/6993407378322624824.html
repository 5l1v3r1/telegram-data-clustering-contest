<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rosiya-porty-aneksiya-krymu/30282620.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T12:19:48+00:00"/>
    <meta property="og:title" content="Адміністрації морських портів вимагатиме від Росії компенсації за втрачене майно в кримських портах"/>
    <meta property="og:description" content="Адміністрація морських портів України вимагатиме від Росії компенсації збитків внаслідок тимчасової окупації Криму. Про це повідомили у пресслужбі АМПУ. Зазначається, що вартість втраченого майна ск"/>
  </head>
  <body>
    <article>
      <h1>Адміністрації морських портів вимагатиме від Росії компенсації за втрачене майно в кримських портах</h1>
      <address>
        <time datetime="2019-11-20T12:19:48+00:00">20 Nov 2019, 12:19</time>
      </address>
      <p>Адміністрація морських портів України вимагатиме від Росії компенсації збитків внаслідок тимчасової окупації Криму. Про це <a href="http://www.uspa.gov.ua/pres-tsentr/novini/novini-ampu/17314-ampu-vimagatime-vid-rosiji-ponad-1-24-mlrd-grn-kompensatsiji-za-vtrachene-majno-v-krimskikh-portakh">повідомили</a> у пресслужбі АМПУ.</p>
      <p>Зазначається, що вартість втраченого майна складає 1,24 мільярди гривень.</p>
      <p>У міністерстві повідомили, що це вже другий шлях, яким АМПУ намагається компенсувати збитки. Раніше вони надали вичерпну інформацію щодо власних активів на півострові Міністерству юстиції України, яке подавало загальний позов у Європейський суд з прав людини.</p>
      <p>«Цього разу ми використовуємо положення Угоди про заохочення та взаємний захист інвестицій. Перший крок – це направлення вимог щодо компенсації збитків безпосередньо до Уряду РФ. Якщо протягом півроку ми не отримаємо відповіді, ця справа перейде на розгляд до міжнародного арбітражу», – підкреслив керівник АМПУ Райвіс Вецкаганс.</p>
      <p>Відповідне звернення до уряду Росії планують надіслати до кінця 2019 року.</p>
      <p>«Інтереси ДП «АМПУ» у спорі з Росією представлятиме юридична компанія Covington &amp; Burling LLP, яка має досвід захисту інтересів суб’єктів господарювання у міжнародних публічно-правових арбітражних інституціях. Наголошуємо, що та обставина, що ДП «АМПУ» позивається стосовно тимчасово непідконтрольних активів на території півострова, жодним чином не означає, що підприємство погоджується з існуванням будь-яких правових підстав для окупації та анексії Криму, який залишається територією України», – зазначили у АМПУ.</p>
      <p>Командувач Військово-морських сил України Ігор Воронченко раніше заявляв, що українські порти на Азовському морі <a href="https://www.radiosvoboda.org/a/news-ukrainian-ports/30271702.html">втрачають гроші</a> через непрямі агресивні дії Росії в акваторії Чорного і Азовського морів.</p>
      <p>Міжнародні організації визнали окупацію і анексію Криму у 2014 році незаконними і засудили дії Росії. Країни Заходу запровадили економічні санкції. Росія заперечує анексію півострова і називає це «відновленням історичної справедливості». Верховна Рада України офіційно проголосила датою початку тимчасової окупації Криму і Севастополя Росією 20 лютого 2014 року.</p>
    </article>
  </body>
</html>