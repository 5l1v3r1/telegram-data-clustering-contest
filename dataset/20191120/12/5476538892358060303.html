<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://grodnonews.by/news/stroitelstvo/flyuger_s_lisam_i_mistychny_sklep_belay_panny_i_chornaga_manakha_yak_resta_ruetstsa_zamak_sapega_u_g.html"/>
    <meta property="og:site_name" content="Гродненская правда"/>
    <meta property="article:published_time" content="2019-11-20T12:25:00+00:00"/>
    <meta property="og:title" content="Флюгер з &quot;лісам&quot; і містычны склеп Белай панны і Чорнага манаха. Як рэстаўрыруецца замак Сапегаў у Гальшанах"/>
    <meta property="og:description" content="Гледзячы на рэшткі некалі велічнага помніка архітэктуры – замка Сапегаў у Гальшанах, — дзіву даешся тагачасным майстрам, іх інжынерным здабыткам і рашэнням. Аднак пра гэта пазней. Перш за ўсё радасна ўсведамляць, што пасля стагоддзяў разбурэнняў, якія напаткалі замак, ён урэшце рэшт дачакаўся работ па захаванні таго, што засталося, і хаця б частковага аднаўлення.Асноўная ўвага пры рэстаўрацыі, ініцыятарам якой стала мясцовая ўлада, сканцэнтравана на паўночную вежу і паўночна-ўсходні корпус. Дзякуючы двум грантам са спецфонду Прэзідэнта па падтрымцы культуры і мастацтва на правядзенне работ накіраваны 1 мільён 50 тысяч рублёў."/>
  </head>
  <body>
    <article>
      <h1>Флюгер з "лісам" і містычны склеп Белай панны і Чорнага манаха. Як рэстаўрыруецца замак Сапегаў у Гальшанах </h1>
      <address><time datetime="2019-11-20T12:25:00+00:00">20 Nov 2019, 12:25</time> by <a rel="author">osh.by</a></address>
      <p>Гледзячы на рэшткі некалі велічнага помніка архітэктуры – замка Сапегаў у Гальшанах, — дзіву даешся тагачасным майстрам, іх інжынерным здабыткам і рашэнням. Аднак пра гэта пазней. Перш за ўсё радасна ўсведамляць, што пасля стагоддзяў разбурэнняў, якія напаткалі замак, ён урэшце рэшт дачакаўся работ па захаванні таго, што засталося, і хаця б частковага аднаўлення.<br/><br/><a href="https://grodnonews.by/news/zhizn/shchuchinskiy_voronovskiy_i_lidskiy_rayony_mogut_stat_bezvizovymi_a_prebyvanie_turistov_bez_viz_mozh.html">Асноўная ўвага пры рэстаўрацыі,</a> ініцыятарам якой стала мясцовая ўлада, сканцэнтравана на паўночную вежу і паўночна-ўсходні корпус. Дзякуючы двум грантам са спецфонду Прэзідэнта па падтрымцы культуры і мастацтва на правядзенне работ накіраваны 1 мільён 50 тысяч рублёў.</p>
      <p>Той, хто час ад часу бывае ля сцен помніка архітэктуры, не мог не заўважыць змен, якія тут адбываюцца. Шматлікіх турыстаў ужо сустракае узноўленая звонку вежа, на даху якой красуецца флюгер з гербам роду Сапегаў — «Лісам».</p>
      <p><i>— Пры яе рэстаўрацыі,</i> — адзначае метадыст па музеях і гісторыка-культурнай спадчыне аддзела метадычнай работы Ашмянскага раённага цэнтра культуры Сяргей Жылік, імкнуліся паказаць напластаванні розных стагоддзяў, таму спалучылі цагляны мур і тынкоўку. І гэта правільна, бо ў розны час помнік архітэктуры выглядаў па-рознаму.</p>
      <figure>
        <img src="https://grodnonews.by/upload/medialibrary/1c2/1c25284b3911209a3219ad6ff02089b8.jpg"/>
      </figure>
      <p>Між тым, работы на замку працягваюцца. Зараз выконваецца ўзмацненне і рэстаўрацыя калонаў і арачных скляпенняў параднай залы. Часткова выкарыстоўваецца аўтэнтычная цэгла — так званая пальчатка, там жа, дзе патрэбна ўзмацненне, напрыклад пад дахам, у ход ідзе моцная сучасная цэгла і арміраванне. Акрамя таго, з мэтай абароны ад разбурэнняў выконваецца гідраізаляцыя калонаў. Іх верх, а таксама аркі накрыты полікарбанатам, які кампенсуе негатыўныя ўздзеянні дажджу і ветру.</p>
      <p>Дарэчы, супрацьаварыйныя і аднаўленчыя работы на паўночна-ўсходнім корпусе накіраваны ў першую чаргу на стварэнне бяспечных умоў для турыстаў.</p>
      <p>Па словах Сяргея Жыліка, яшчэ адзін этап запланаваных мерапрыемстваў — стварэнне музейнай экспазіцыі, якая размесціцца ў паўночнай вежы. Яе навуковая канцэпцыя, дарэчы, ужо зацверджана. Склеп, згодна з задумкай, стане носьбітам містычнай гісторыі з Белай паннай і Чорным манахам. На першым узроўні размесцяцца матэрыялы археалагічных раскопкаў, на другім — макет замка Сапегаў і прадметы тагачаснага інтэр’еру, партрэты былых уладальнікаў замка, копіі дакументаў. Трэці ўзровень будзе служыць назіральнай пляцоўкай, з якой ужо адкрываецца від на Гальшаны.</p>
      <figure>
        <img src="https://grodnonews.by/upload/medialibrary/012/0123cae11f6c764473729b0bd8ac7016.jpg"/>
      </figure>
      <p>Чалавека, кажа народная прымаўка, сустракаюць па адзенні. А замак? Думаю, ніхто не будзе спрачацца, што на шляху да помніка архітэктуры важнае значэнне мае сам падыход. Менавіта таму ля былых уладанняў Сапегаў запланавана добраўпарадкаванне тэрыторыі, а гэта і зручныя дарожкі (дарэчы, плітка для іх ужо завезена), і вулічнае асвятленне, і візітцэнтр з сувенірнай крамай і санітарнымі памяшканнямі, і стаянка для аўтамабіляў.</p>
      <p>Грунтоўны агляд паказвае: работ праведзена шмат, нямала яшчэ наперадзе. А мары і ўвогуле грандыёзныя: вось бы цалкам узнавіць калі не ўсе сцены замка, то хаця б паўночна-ўсходнюю, якая першай сустракае гасцей. А яшчэ яна — яскравы прыклад грандыёзнай інжынернай думкі таго часу. Размешчаныя ў ёй паветраводы — своеасаблівыя шахты — служылі для ацяплення рэзідэнцыі магутнага роду Сапегаў, захаваць якую наш абавязак.</p>
    </article>
  </body>
</html>