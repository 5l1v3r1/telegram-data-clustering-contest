<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/nowy-most-na-ul-pawiej-przeszedl-proby-obciazeniowe-za-miesiac-powinien-byc-juz-przejezdny-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T12:46:00+00:00"/>
    <meta property="og:title" content="Nowy most na ul. Pawiej przeszedł próby obciążeniowe. Za miesiąc powinien być już przejezdny (zdjęcia)"/>
    <meta property="og:description" content="Ważące łącznie ok. 128 ton ciężarówki wjechały na nowy most w ciągu ul. Pawiej w Lublinie. Wiadomo już, że konstrukcja zachowała się prawidłowo a jej ugięcie znajdowało się w dopuszczalnych granicach."/>
  </head>
  <body>
    <article>
      <h1>Nowy most na ul. Pawiej przeszedł próby obciążeniowe. Za miesiąc powinien być już przejezdny (zdjęcia)</h1>
      <address>
        <time datetime="2019-11-20T12:46:00+00:00">20 Nov 2019, 12:46</time>
      </address>
      <p>
        <b>Ważące łącznie ok. 128 ton ciężarówki wjechały na nowy most w ciągu ul. Pawiej w Lublinie. Wiadomo już, że konstrukcja zachowała się prawidłowo a jej ugięcie znajdowało się w dopuszczalnych granicach.</b>
      </p>
      <p>W środę 20 listopada odbyły się próby obciążeniowe nowego mostu na ul. Pawiej w Lublinie. Na nową konstrukcję wjechały cztery załadowane ciężarówki, każda z nich o wadze 32 ton. Pod przeprawą zamontowano zaś specjalistyczne urządzenia pomiarowe, których zadaniem było sprawdzenie, jak bardzo most się będzie uginał pod tak dużym obciążeniem. Dopuszczalną granicą były zaledwie 2 mm. Wiadomo już, że testy wypadły pomyślnie.</p>
      <p>Nowy most ma ok. 22 m długości i 16 m szerokość. Ma on konstrukcję ramową, opartą na ławie fundamentowej, która opiera się na 12 palach fundamentowych o średnicy 120 cm i długości 15 m. Do jego budowy wykorzystano 100 ton stali zbrojeniowej oraz blisko 600 m3 betonu. Obiekt zastąpił przeprawę wybudowaną w latach 1961-62, która była w tak fatalnym stanie, że nadawała się tylko do rozbiórki.</p>
      <p>Prace rozpoczęły się na początku czerwca i mają potrwać do końca listopada. Oprócz wyburzenia starego i budowy nowego mostu, jednocześnie na pobliskich ulicach układana jest nowa nawierzchnia. Dodatkowo przebudowywane są wjazdy w ul. Wspólną, skrzyżowanie ul. Pawiej z ul. Piaskową oraz sama ul. Pawia od mostu do ul. Kunickiego. Po zakończeniu prac przeprowadzone zostaną odbiory jak również konieczne będzie uzyskanie pozwolenia na użytkowanie obiektu. Wstępnie określono, że ul. Pawia zostanie przywrócona do ruchu w drugiej połowie grudnia.</p>
      <figure>
        <img src="https://www.lublin112.pl/wp-content/uploads/2019/11/290-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/292-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/293-1280x960.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/294-1280x960.jpg"/>
      </figure>
      <p>(fot. UM Lublin)</p>
    </article>
  </body>
</html>