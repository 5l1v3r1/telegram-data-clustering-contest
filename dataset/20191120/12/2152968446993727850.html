<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/20/sandland-kliuchovata-figura-za-impiichmynta-sreshtu-trymp.430197"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T12:18:00+00:00"/>
    <meta property="og:title" content="Сандланд - ключовата фигура за импийчмънта срещу Тръмп"/>
    <meta property="og:description" content="Той ще бъде изслушан във връзка с разследването | Dnes.bg"/>
  </head>
  <body>
    <article>
      <h1>Сандланд - ключовата фигура за импийчмънта срещу Тръмп</h1>
      <h2>Той ще бъде изслушан във връзка с разследването</h2>
      <address><time datetime="2019-11-20T12:18:00+00:00">20 Nov 2019, 12:18</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Продължаващите изслушвания в Камарата на представителите на САЩ по разследването за импийчмънт на президента Доналд Тръмп продължават да са във фокуса на американския и британския печат.</p>
      <p>Особен интерес за тях представлява предстоящото днес изслушване на американския постоянен представител в ЕС Гордън Сандланд.</p>
      <p>Вестник "Вашингтон пост" се спира на темата със заглавието "Всичко се свежда до един човек" - в разследването за импийчмънт всички погледи се насочват към Гордън Сандланд".</p>
      <p>Изданието допълва, че постоянният представител на САЩ в ЕС, който ще бъде изслушан днес, може да подсили аргументите против президента Тръмп. За да стане това обаче, Сандланд трябва отново да промени предишните си показания и така да признае свои сериозни пропуски, отбелязва "Вашингтон пост".</p>
      <p>"Файненшъл таймс" коментира, че днес конгресмените вероятно ще насочат вниманието си основно към телефонен разговор, който Сандланд е провел с президента Тръмп от киевски ресторант ден след след разговора между Тръмп и Зеленски през юли. Присъствали на разговора между посланика и Тръмп казаха, че в него се е споменавало за евентуално разследване срещу сина на бившия вицепрезидент Байдън.</p>
      <p>И според "Ню Йорк таймс" на днешното изслушване на Сандланд ще му бъдат зададени трудни въпроси. Вестникът коментира, че американският дипломат е важен свидетел, защото е единственият човек, който сътрудничи на разследването и който пряко е обсъждал с Тръмп въпроса за Украйна.</p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/usa/2019/11/17/syvetnik-na-trymp-iskal-da-zasekreti-ukrainskiia-razgovor.429896"/>
        <a href="https://www.dnes.bg/usa/2019/11/15/demonite-na-trymp-izskochiha-pri-razsledvaneto-za-impiichmynt.429731"/>
      </related>
    </article>
  </body>
</html>