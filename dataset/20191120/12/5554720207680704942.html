<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/two-followers-arrested-for-abducting-children-against-swami-nityananda/273172/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-20T12:38:27+00:00"/>
    <meta property="og:title" content="गुजरात: बच्चों को अगवा करने के लिए स्वयंभू बाबा स्वामी नित्यानंद के खिलाफ मामला दर्ज, दो महिला अनुयायी गिरफ्तार"/>
    <meta property="og:description" content="गुजरात के अहमदाबाद में अपना आश्रम चलाने के लिए बच्चों को कथित तौर पर अगवा करने और उन्हें बंधक बनाकर रखने के आरोपों पर स्वयंभू बाबा स्वामी नित्यानंद"/>
  </head>
  <body>
    <article>
      <h1>गुजरात: बच्चों को अगवा करने के लिए स्वयंभू बाबा स्वामी नित्यानंद के खिलाफ मामला दर्ज, दो महिला अनुयायी गिरफ्तार</h1>
      <address><time datetime="2019-11-20T12:38:27+00:00">20 Nov 2019, 12:38</time> by <a rel="author">JKR Staff</a></address>
      <p>गुजरात के अहमदाबाद में अपना आश्रम चलाने के लिए बच्चों को कथित तौर पर अगवा करने और उन्हें बंधक बनाकर रखने के आरोपों पर स्वयंभू बाबा स्वामी नित्यानंद के खिलाफ प्राथमिकी दर्ज की गई है। इन बच्चों को अनुयायियों से चंदा जुटाने के काम में लगाया गया था। पुलिस ने बुधवार को यह जानकारी दी।</p>
      <figure>
        <img src="http://www.jantakareporter.com/wp-content/uploads/2019/11/Swami-Nityananda.png"/>
      </figure>
      <p>समाचार एजेंसी भाषा की रिपोर्ट के मुताबिक, पुलिस ने दो महिला अनुयायियों- साध्वी प्राण प्रियानंद और प्रियातत्व रिद्धि किरण को भी गिरफ्तार किया है। दोनों पर कम से कम चार बच्चों को कथित तौर पर अगवा करने और उन्हें एक फ्लैट में बंधक बनाकर रखते हुए आश्रम के लिए चंदा एकत्र करने को उनका इस्तेमाल बाल श्रमिक के तौर पर करने का आरोप है।</p>
      <p>एक पुलिस अधिकारी ने बताया कि एक फ्लैट से मुक्त कराए गए चार बच्चों के बयान पुलिस द्वारा दर्ज किए जाने के बाद इसी तरह के आरोपों पर नित्यानंद के खिलाफ मामला दर्ज किया गया है। साध्वी प्राण प्रियानंद और प्रियातत्व रिद्धि किरण पर ‘योगिनी सर्वज्ञापीठम’ आश्रम चलाने की जिम्मेदारी है।</p>
      <p>बता दें कि, सोमवार (18 नवंबर) को ही एक दंपति ने <a href="http://www.jantakareporter.com/hindi/ahmedabad-parents-move-hc-to-get-daughters-out-of-godmans-institute/272997/">गुजरात हाई कोर्ट</a> का दरवाजा खटखटाते हुए अपनी दो बेटियों को सौंपे जाने की मांग की, जिन्हें कथित रूप से स्वयंभू बाबा स्वामी नित्यानंद द्वारा चलाए जा रहे एक संस्थान में गैरकानूनी रूप से बंधक बना रखा है।</p>
    </article>
  </body>
</html>