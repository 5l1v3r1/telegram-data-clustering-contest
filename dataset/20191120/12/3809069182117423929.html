<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/article/1414332/ola-osa-ezise-enas-tyheros-filathlos-sto-mpagern-olympiakos"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T12:03:00+00:00"/>
    <meta property="og:title" content="Όλα όσα έζησε ένας τυχερός φίλαθλος στο Μπάγερν-Ολυμπιακός"/>
    <meta property="og:description" content="Ο νικητής του διαγωνισμού της Allianz #daretowin βρέθηκε στο Allianz Arena και μας μεταφέρει την εμπειρία του."/>
  </head>
  <body>
    <article>
      <h1>Όλα όσα έζησε ένας τυχερός φίλαθλος στο Μπάγερν-Ολυμπιακός</h1>
      <h2>Ο νικητής του διαγωνισμού της Allianz #daretowin βρέθηκε στο Allianz Arena και μας μεταφέρει την εμπειρία του.</h2>
      <address><time datetime="2019-11-20T12:03:00+00:00">20 Nov 2019, 12:03</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>O Ολυμπιακός πάλεψε, άντεξε μέχρι το 69ο λεπτό, αλλά δεν τα κατάφερε απέναντι στην Μπάγερν Μονάχου και τελικά ηττήθηκε με 2-0. Μπορεί το τελικό αποτέλεσμα να μην ήταν καλό για τους «ερυθρόλευκους», ωστόσο η αρχική ελπίδα για ένα καλό αποτέλεσμα έφερε πολλούς φίλους του Ολυμπιακού από την Ελλάδα στο Μόναχο, ενώ δεν ήταν και λίγοι οι Έλληνες που ζουν στη Γερμανία και είδαν το ματς από κοντά. Μεταξύ των Ελλήνων που βρέθηκαν στο Allianz Arena ήταν και ο Κυριάκος Πρωτιβιώτης, ο νικητής του διαγωνισμού <b>#daretowin</b> της Allianz, μαζί με ένα φίλο του.</p>
      <figure>
        <img src="http://www.gazzetta.gr/sites/default/files/sitefiles_2019-11/kir.jpg"/>
      </figure>
      <p>(Ο Κυριάκος με τον φίλο του Θανάση)</p>
      <p>Να θυμίσουμε πως για να συμμετάσχει κάποιος στον διαγωνισμό έπρεπε να γράψει ποιο ήταν <a href="http://www.gazzetta.gr/football/article/1411708/ta-13-pio-tolmira-pragmata-poy-ekane-pote-kaneis-gia-tin-omada-toy">το πιο τολμηρό πράγμα που είχε κάνει ποτέ προκειμένου να παρακολουθήσει από κοντά την ομάδα του</a>. <a href="http://www.gazzetta.gr/football/article/1411367/pio-tolmiro-pragma-poy-ehei-kanei-filathlos-gia-na-parakoloythisei-tin-agapimeni-toy-omada">Ο Κυριάκος απάντησε</a> απλά, λιτά και απέριττα «χώρισα» και λίγες μέρες αργότερα βρέθηκε στο Μόναχο. Μιλήσαμε μαζί του για την εμπειρία του από τον αγώνα της 4ης αγωνιστικής των ομίλων του Champions League και μας είπε τα εξής:</p>
      <p>
        <i>«Πήγαμε με τον Θανάση στο Allianz Arena δύο περίπου ώρες πριν ξεκινήσει ο αγώνας ανάμεσα στην Μπάγερν και τον Ολυμπιακό. Η βραδιά ξεκίνησε με μπίρες και hot dog έξω από το γήπεδο.</i>
      </p>
      <p>
        <i>Για το Allianz Arena τι να πρωτοπώ; Πρόκειται για ένα γήπεδο που πάντοτε ήθελα να επισκεφτώ, αλλά μέχρι πριν λίγες ημέρες είχα περάσει μόνο από έξω. Χάρη, όμως, στον διαγωνισμό της Allianz <b>#daretowin</b> κατάφερα όχι μόνο να μπω στο γήπεδο μιας από τις μεγαλύτερες ομάδες στην ιστορία του ευρωπαϊκού ποδοσφαίρου, αλλά και να παρακολουθήσω εκεί έναν άγωνα Champions League κόντρα σε μια ελληνική ομάδα. Πρόκειται για ένα τεράστιο γήπεδο. Σκέψου ότι είχαν κοπεί πάνω από 70.000 εισιτήρια και παρ’ όλα αυτά υπήρχαν κενές θέσεις. Είναι σύγχρονο, επιβλητικό και ανά πάσα στιγμή που κάθεσαι σε μια από τις θέσεις του σκέφτεσαι πως εδώ πρόκειται να συμβεί κάτι μεγαλειώδες.</i>
      </p>
      <p>
        <i>Υπήρχε έντονο το ελληνικό στοιχείο μέσα στο γήπεδο αφού υπήρχαν τόσο φίλαθλοι του Ολυμπιακού που είχαν ταξιδέψει για τον αγώνα από την Ελλάδα, όσο και Έλληνες οι οποίοι ζουν στο Μόναχο. Οι φίλοι του Ολυμπιακού ακούγονταν στο μεγαλύτερο μέρος του αγώνα, αφού οι Γερμανοί αντιμετωπίζουν το γήπεδο και συγκεκριμένα τα Champions League σαν θεατρική παράσταση. Δεν φωνάζουν και σηκώνονται ελάχιστες φορές κατά τη διάρκεια του ματς.</i>
      </p>
      <figure>
        <img src="http://www.gazzetta.gr/sites/default/files/sitefiles_2019-11/oly.jpg"/>
      </figure>
      <p>
        <i>Μόλις ακούστηκε ο ύμνος του Champions League και είδαμε το σεντόνι, ανατρίχιασα. Η ατμόσφαιρα ήταν φανταστική και το γήπεδο αχανές.</i>
      </p>
      <figure>
        <iframe src="https://www.youtube.com/embed/wWSRr-EOTpY" width="640" height="360" data-service="Youtube" scrolling="no"/>
      </figure>
      <p>
        <i>Όσον αφορά το παιχνίδι, ήταν πολύ δύσκολο για τον Ολυμπιακό. Οι παίκτες της Μπάγερν είναι άλλης κλάσης και βρίσκονταν σε υπερφυσική κατάσταση. Η Μπάγερν βρισκόταν συνεχώς στην επίθεση και ήταν πολύ δύσκολο για τους «ερυθρόλευκους» να φέρουν καλύτερο αποτέλεσμα.</i>
      </p>
      <p>
        <i>Όσον αφορά τα μεγάλα ευρωπαϊκά γήπεδα έχω βρεθεί στο Μπερναμπέου και το Ολίμπικο. Αφού πήγα και στο Allianz Arena, επόμενο στόχο μου αποτελεί το γήπεδο της Γιουβέντους».</i>
      </p>
      <p>Όταν ρωτήσαμε τον Κυριάκο τι πρόκειται να τολμήσει προκειμένου να βρεθεί σε ένα γήπεδο σαν αυτό του Τορίνο μάς απάντησε: <i>«Χαλάλι όλα όσα έχω κάνει κατά καιρούς για να δω την αγαπημένη μου ομάδα. Με βάση την μαγική εμπειρία του Allianz Arena δεν θα διστάσω να κάνω κάτι εξίσου τολμηρό στο μέλλον για να βρεθώ και στο Τορίνο. Δεν θα το είχα σε τίποτα να έκανα το Ελλάδα-Τορίνο οδικώς».</i></p>
      <p>Ελπίζουμε να πετύχει και τον επόμενο στόχο του και να βρεθεί σύντομα στην Ιταλία.</p>
      <p>
        <b>#AllianzGreece #TolmiseSimera</b>
      </p>
    </article>
  </body>
</html>