<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232531/"/>
    <meta property="og:site_name" content="Українська правда"/>
    <meta property="article:published_time" content="2019-11-20T12:58:18+00:00"/>
    <meta property="og:title" content="Путін про перегляд Мінських угод: Неприйнятно"/>
    <meta property="og:description" content="Президент Росії Володимир Путін вважає неприйнятним і контрпродуктивним перегляд Мінських угод."/>
  </head>
  <body>
    <article>
      <h1>Путін про перегляд Мінських угод: Неприйнятно</h1>
      <address>
        <time datetime="2019-11-20T12:58:18+00:00">20 Nov 2019, 12:58</time>
      </address>
      <p>Президент Росії Володимир Путін вважає неприйнятним і контрпродуктивним перегляд Мінських угод.</p>
      <p><b>Джерело: </b>відповідь Путіна на питання під час XI інвестиційного форуму "ВТБ Капітал" "Росія кличе!"</p>
      <p><b>Пряма мова:</b> "Ми бачимо, що там постійно піднімаються питання, які з точки зору врегулювання на Донбасі ми вважаємо неприйнятними і контрпродуктивними.</p>
      <p>Наприклад, звучать тези, що Мінські угоди повинні бути переглянуті – перше, друге – що прийнятий Радою закон про особливий статус Донбасу повинен бути замінений якимось іншим.</p>
      <p>На що президент Зеленський сказав, що, напевно, можна це зробити, але я не знаю, яким. Ну, як ми повинні оцінювати такі заяви? Для мене незрозуміло. Думаю, що і для вас незрозуміло, якщо це незрозуміло для самого президента".</p>
      <p><b>Деталі:</b> За словами Путіна, попередній закон "був узгоджений з Донбасом, і ніякі інші закони, які не будуть погоджені з ЛНР і ДНР, працювати не будуть, вони заведуть ситуацію тільки в глухий кут".</p>
      <p>Путін також відзначив, що якщо в зону розведення зайдуть українські Нацгвардія і Нацполіція, то "нічого доброго не вийде, тому що буде тут же дзеркальна відповідь з боку ополчення".</p>
      <p>На питання, які у нього стосунки із Зеленським, Путін відповів, що ніяких.</p>
      <p>Мовляв, він ніколи його не бачив і не знайомий, але з тих телефонних розмов, що у них були, у нього склалося враження, що Зеленський "симпатичний, щирий і реально хоче змінити ситуацію на краще, в тому числі на Донбасі".</p>
      <p>
        <b>Передісторія:</b>
      </p>
      <ul>
        <li>Збройний конфлікт на сході України, спровокований Росією, триває з весни 2014 року. Для його врегулювання створено Тристоронню контактну групу, яка працює у Мінську (Білорусь).   </li>
        <li>Мінські угоди включають у себе <a href="https://www.pravda.com.ua/news/2014/09/5/7036890/">Мінський протокол </a>від 5 вересня 2014 року (перші домовленості Тристоронньої контактної групи у Мінську про тимчасове перемир'я на сході України) та <a href="https://www.pravda.com.ua/articles/2015/02/12/7058327/">Комплекс заходів </a>щодо виконання Мінського протоколу від 12 лютого 2015 року.</li>
        <li><a href="https://www.pravda.com.ua/news/2015/02/17/7058923/">Рада Безпеки ООН</a> 17 лютого 2015 схвалила цей комплекс заходів та декларацію президента України, Росії, Франції та канцлера Німеччина на його підтримку.</li>
        <li>21 вересня 2016 року у Мінську підписали рамкове рішення ТКГ про розведення сил і засобів <a href="https://www.pravda.com.ua/news/2016/09/21/7121338/">на трьох ділянках</a>: у Золотому, у Петровському та в Станиці Луганській. Це було доповненням до протоколу від 5 вересня 2014 року, меморандуму від 19 вересня 2014 року та комплексу заходів із виконання Мінських угод від 12 лютого 2015 року.</li>
        <li>Влітку-восени 2019 року відбулося розведення на трьох тестових ділянках: у червні – поблизу <a href="https://www.pravda.com.ua/news/2019/06/30/7219635/">Станиці Луганської</a>, у жовтні – біля <a href="https://www.pravda.com.ua/news/2019/11/1/7230762/">Золотого</a>, в листопаді – в районі <a href="https://www.pravda.com.ua/news/2019/11/11/7231633/">Петрівського </a>й Богданівки.</li>
        <li>У листопаді міністр закордонних справ Вадим Пристайко заявив, що Україна може <a href="https://www.pravda.com.ua/news/2019/11/14/7231952/">вийти з мінських угод</a>, якщо зустріч в нормандському форматі буде безрезультативною, але ціною можуть стати міжнародні санкції проти Росії.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/20/7232526/"/>
        <a href="https://www.pravda.com.ua/news/2019/11/19/7232416/"/>
        <a href="https://www.pravda.com.ua/news/2019/11/19/7232379/"/>
      </related>
    </article>
  </body>
</html>