<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/maharashtra-crisis-the-picture-will-be-clear-tomorrow-says-sanjay-raut-of-shiv-sena-dgtl-1.1073082"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-20T12:18:41+00:00"/>
    <meta property="og:title" content="ডিসেম্বরের আগেই সরকার মহারাষ্ট্রে, ঘোষণা কাল! শিবসেনার মন্তব্যে জল্পনা"/>
    <meta property="og:description" content="বুধবার দুপুরে প্রধানমন্ত্রী নরেন্দ্র মোদীর সঙ্গে সাক্ষাতের কথা এনসিপি সুপ্রিমো শরদ পওয়ারের।"/>
  </head>
  <body>
    <article>
      <h1>ডিসেম্বরের আগেই সরকার মহারাষ্ট্রে, ঘোষণা কাল! শিবসেনার মন্তব্যে জল্পনা</h1>
      <address><time datetime="2019-11-20T12:18:41+00:00">20 Nov 2019, 12:18</time> by <a rel="author">সংবাদ সংস্থা</a></address>
      <p><a href="https://www.anandabazar.com/topic/maharashtra-crisis">মহারাষ্ট্রে</a> সরকার গঠন নিয়ে দাবি-পাল্টা দাবি চলছেই। জোট গড়া নিয়ে এখনও অনেক আলোচনা বাকি বলে এক দিকে যখন দাবি করছে <a href="https://www.anandabazar.com/topic/ncp">এনসিপি</a>, তখনই <a href="https://www.anandabazar.com/topic/shiv-sena">শিবসেনা</a> দাবি করছে, ডিসেম্বরের মধ্যেই সরকার গঠন করা সম্ভব হবে। সেনার আরও দাবি, বৃহস্পতিবারই ছবিটা স্পষ্ট হয়ে যাবে। গত ১০-১৫ দিন ধরে চলে আসা বাধা-বিপত্তি অবশেষে কাটিয়ে ওঠা গিয়েছে বলেও জানিয়েছেন দলের মুখপাত্র <a href="https://www.anandabazar.com/topic/sanjay-raut">সঞ্জয় রাউত</a>।</p>
      <p>বুধবার দুপুরে প্রধানমন্ত্রী নরেন্দ্র মোদীর সঙ্গে সাক্ষাতের কথা এনসিপি সুপ্রিমো শরদ পওয়ারের। তার আগে সংবাদমাধ্যমকে দেওয়া সাক্ষাৎকারে সঞ্জয় রাউত বলেন, ‘‘ডিসেম্বরের আগেই মহারাষ্ট্রের সাধারণ মানুষের জন্য মজবুত সরকার গঠন করা হবে। আগামী পাঁচ-ছ’দিনের মধ্যেই সেই সংক্রান্ত প্রক্রিয়া সম্পূর্ণ হবে।’’</p>
      <p>রাউতের দাবি, “মহারাষ্ট্রে সরকার গঠন নিয়ে গত ১০-১৫ দিন যে বাধা-বিপত্তি আসছিল, তা কাটিয়ে ওঠা গিয়েছে। আর কোনও সমস্যাই যে নেই, তা আগামীকাল দুপুর ১২টার মধ্যেই জেনে যাবেন আপনারা। কাল বিকালের মধ্যেই ছবিটা স্পষ্ট হয়ে যাবে।’’</p>
      <p>
        <b>আরও পড়ুন: </b>
        <a href="https://www.anandabazar.com/national/maharashtra-crisis-sharad-pawar-to-meet-narendra-modi-to-discuss-farmer-issue-dgtl-1.1073064">
          <b>মহারাষ্ট্রে সরকার গঠনে ধোঁয়াশার মধ্যেই বৈঠকে মোদী-পওয়ার, আলোচ্য বিষয় নিয়ে জল্পনা তুঙ্গে​</b>
        </a>
      </p>
      <p>
        <b>আরও পড়ুন: </b>
        <a href="https://www.anandabazar.com/state/mamata-banerjee-reacted-sharply-over-lack-of-enthusiasm-in-administrative-level-1.1072968">
          <b>ঢিলেমি কেন, ধমক মুখ্যমন্ত্রীর, পরোক্ষে নিশানা বিজেপিকেই​</b>
        </a>
      </p>
      <p>শিবসেনার সঙ্গে জোট গড়া নিয়ে অবশ্য এখনও পর্যন্ত স্পষ্ট কিছু জানায়নি এনসিপি এবং কংগ্রেস। বরং ভিন্ন মতাদর্শে বিশ্বাসী দলগুলির একত্র হতে গেলে, আরও আলোচনার প্রয়োজন বলে জানিয়েছে তারা। এই প্রক্রিয়া যথেষ্ট সময় সাপেক্ষ বলেই মনে করছে রাজনৈতিক মহল। তা হলে কাদের ভরসায় আগামী কালের সময় বেঁধে দিলেন সঞ্জয়? তবে কি শেষমেশ বিজেপির-ই হাত ধরছে শিবসেনা? সেনা বা বিজেপির তরফে অবশ্য জোট বাঁধা নিয়ে টুঁ শব্দ করা হয়নি।</p>
    </article>
  </body>
</html>