<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/polisen-misstanker-saknad-17-aring-i-vastsverige-har-mordats/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-20T12:23:29+00:00"/>
    <meta property="og:title" content="Polisen misstänker: Saknad 17-åring i Västsverige har mördats"/>
    <meta property="og:description" content="Sökandet efter den saknade 17-åringen i Uddevalla har i dag tagits upp igen. Polis och hundratals frivilliga letar efter flickan, som misstänks ha blivit mördad. – Vi söker just nu strax norr om Ljungskile, säger Thomas Fuxborg vid polisen."/>
  </head>
  <body>
    <article>
      <h1>Polisen misstänker: Saknad 17-åring i Västsverige har mördats</h1>
      <address><time datetime="2019-11-20T12:23:29+00:00">20 Nov 2019, 12:23</time> by <a rel="author">TT</a></address>
      <p>
        <i>Sökandet efter den saknade 17-åringen i Uddevalla har i dag tagits upp igen. Polis och hundratals frivilliga letar efter flickan, som misstänks ha blivit mördad. <br/>– Vi söker just nu strax norr om Ljungskile, säger Thomas Fuxborg vid polisen.</i>
      </p>
      <p>Flickan sågs senast i centrala Uddevalla för en vecka sedan och har varit anmäld försvunnen sedan i helgen. På tisdagen greps och anhölls en man i hennes närhet, misstänkt för mord alternativt dråp.</p>
      <p>Flickan har dock fortfarande inte hittats.</p>
      <p>– Sökandet går vidare, men vi har inte återfunnit flickan än, säger Thomas Fuxborg, presstalesperson vid polisen.</p>
      <h3>Nekar till brott</h3>
      <p>Polisen riktade på tisdagskvällen in sig på ett nytt område i sökandet, i Ljungskiletrakten strax söder om Uddevalla. Under onsdagen söks området igenom med hjälp av bland annat drönare.</p>
      <p>– Det är ett område utefter en väg, strax norr om Ljungskile, säger Thomas Fuxborg.</p>
      <p>– Det är iakttagelser gjorda från den platsen som gör att vi koncentrerar sökandet dit.</p>
      <p>Den anhållne mannen nekar till brott.</p>
      <p>"Jag kan inte närmare gå in på omständigheterna som har legat till grund för anhållandet. Polisen höll under tisdagskvällen förhör med den misstänkta i närvaro av försvarare. Efter det beslutade jag att mannen ska vara fortsatt anhållen såsom skäligen misstänkt", säger vice chefsåklagare Caroline Fransson, som leder förundersökningen, i ett pressmeddelande.</p>
      <h3>Många frivilliga</h3>
      <p>Utöver polisen deltar ett stort antal frivilliga från både Missing People och Fikk i sökinsatsen, som även fortsätter på andra platser i trakten.</p>
      <p>– Vi räknar med ett par hundra frivilliga under dagen och fortsätter i området runt bostaden, säger Peder Schillerström Bruun på organisationen Fikk.</p>
      <p>– Dessutom kör ju Missing People sin insats parallellt med vår.</p>
      <p>Flera fynd har gjorts, bland annat en jacka som ska likna den som 17-åringen tros ha haft på sig vid försvinnandet. Enligt polisen är det dock för tidigt att uttala sig om huruvida fynden har med fallet att göra.</p>
      <p>– Vi hittade skor och ett par glasögon i måndags kväll, som vi genast larmade polisen om. I går hittade vi även en mörk kappa som passar in på beskrivningen, säger Peder Schillerström Bruun.</p>
      <p>
        <b>Jens Bornemann/TT</b>
      </p>
    </article>
  </body>
</html>