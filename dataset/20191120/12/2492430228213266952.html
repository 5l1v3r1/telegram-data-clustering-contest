<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188760/Maassilo-officiele-locatie-voor-afterparty-s-Eurovisie-Songfestival"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-20T12:01:34+00:00"/>
    <meta property="og:title" content="Maassilo officiële locatie voor afterparty's Eurovisie Songfestival"/>
    <meta property="og:description" content="De Maassilo in Rotterdam wordt de officiële partylocatie van het Eurovisiesongfestival in mei volgend jaar. Dat heeft wethouder Said Kasmi (Onderwijs, Cultuur en Toerisme) woensdag bekendgemaakt tijdens een perslunch."/>
  </head>
  <body>
    <article>
      <h1>Maassilo officiële locatie voor afterparty's Eurovisie Songfestival</h1>
      <address>
        <time datetime="2019-11-20T12:01:34+00:00">20 Nov 2019, 12:01</time>
      </address>
      <h4>De Maassilo in Rotterdam wordt de officiële partylocatie van het Eurovisiesongfestival in mei volgend jaar. Dat heeft wethouder Said Kasmi (Onderwijs, Cultuur en Toerisme) woensdag bekendgemaakt tijdens een perslunch.</h4>
      <p>De Maassilo wordt in de week van het songfestival omgedoopt tot EuroClub. Hier worden de officiële afterparty’s gehouden voor geaccrediteerden en artiesten. De winnaar van het liedjesfestijn treedt traditiegetrouw nog dezelfde nacht na zijn of haar winst op in de EuroClub.</p>
      <p>Rotterdam gaf in het bidbook al aan dat de Maassilo dé plek zou zijn voor delegaties en fans om elkaar te ontmoeten. "Het is ook nog eens de plek waar Duncan Laurence zijn winnende lied Arcade destijds heeft opgenomen", zegt de projectorganisatie.</p>
      <p>De Maassilo bevindt zich vlakbij Rotterdam Ahoy. Op 12, 14 en 16 mei vindt daar het Eurovisiesongfestival plaats. Van 8 tot en met 16 mei worden op verschillende locaties door de stad evenementen georganiseerd.</p>
      <related>
        <a href="http://www.rijnmond.nl/nieuws/183816/Rotterdam-levert-bidbook-Eurovisie-Songfestival-in"/>
      </related>
      <p>Er zal ook nog een afterpartylocatie voor bezoekers geopend worden onder de naam 'Eurovillage'. Deze plek wordt later bekendgemaakt.</p>
    </article>
  </body>
</html>