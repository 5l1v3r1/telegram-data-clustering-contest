<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ktimatologio-tsoynami-apo-ravasakia-se-1-3-ekat-idioktites-deite-poies-perioches-vriskontai-stin-kokkini-zoni/"/>
    <meta property="og:site_name" content="europost.gr"/>
    <meta property="article:published_time" content="2019-11-20T12:30:07+00:00"/>
    <meta property="og:title" content="Κτηματολόγιο: «Τσουνάμι»από… «ραβασάκια» σε 1,3 εκατ. ιδιοκτήτες – Δείτε ποιες περιοχές βρίσκονται στην «κόκκινη» ζώνη"/>
    <meta property="og:description" content="Μια νέα, μαζική αποστολή e-mails πραγματοποιεί αυτές τις ημέρες το Κτηματολόγιο, προκειμένου να ενημερώσει τους πολίτες για τις προθεσμίες υποβολής δηλώσεων ιδιοκτησίας. Τα «ραβασάκια» του Κτηματολογίου ξεκίνησαν να αποστέλλονται από τις 16 Νοεμβρίου και αναμένεται να"/>
  </head>
  <body>
    <article>
      <h1>Κτηματολόγιο: «Τσουνάμι»από… «ραβασάκια» σε 1,3 εκατ. ιδιοκτήτες – Δείτε ποιες περιοχές βρίσκονται στην «κόκκινη» ζώνη</h1>
      <address>
        <time datetime="2019-11-20T12:30:07+00:00">20 Nov 2019, 12:30</time>
      </address>
      <p>Μια νέα, μαζική αποστολή e-mails πραγματοποιεί αυτές τις ημέρες το Κτηματολόγιο, προκειμένου να ενημερώσει τους πολίτες για τις προθεσμίες υποβολής δηλώσεων ιδιοκτησίας.</p>
      <p>Τα «ραβασάκια» του Κτηματολογίου ξεκίνησαν να αποστέλλονται από τις 16 Νοεμβρίου και αναμένεται να φτάσουν στις ηλεκτρονικές θυρίδες (e-mails) περισσοτέρων από 1,3 εκατ. ιδιοκτητών.</p>
      <p>Σύμφωνα με το Κτηματολόγιο, πρόκειται για φυσικά και νομικά πρόσωπα που είναι κάτοχοι ιδιοκτησίας ή διαμένουν/έχουν την έδρα τους σε μια ή περισσότερες Περιφερειακές Ενότητες, η προθεσμία των οποίων λήγει τέλος Νοεμβρίου (υπενθυμίζεται ωστόσο πως υποχρέωση δήλωσης ιδιοκτησίας στο Κτηματολόγιο έχουν μόνο οι κάτοχοι ιδιοκτησίας).</p>
      <p>Κτηματολόγιο: Ποιες περιοχές βρίσκονται στην «κόκκινη» ζώνη</p>
      <p>Υπενθυμίζεται ότι η διοίκηση του Κτηματολογίου έχει διαμηνύσει πως από τους πρώτους μήνες του 2020 θα ξεκινήσουν να επιβάλλονται «τσουχτερά» πρόστιμα.</p>
      <p>Στην παρούσα φάση, οι ιδιοκτήτες που πρέπει να… βιαστούν για τις δηλώσεις τους στο Κτηματολόγιο, είναι εκείνοι που διατηρούν ακίνητα στις εξής περιφερειακές ενότητες:</p>
      <p>–      Καστοριάς/Φλώρινας<br/>–      Ευβοίας<br/>–      Αχαΐας<br/>–      Λακωνίας<br/>–      Αργολίδας/Κορινθίας<br/>–      Σάμου/Χίου/Ικαρίας<br/>–      Αιγίου<br/>–      Μεσσηνίας<br/>–      Στο υπόλοιπο Μαγνησίας και Σποράδων</p>
      <p>Για όλες τις παραπάνω περιοχές, η προθεσμία έγκαιρης υποβολής δηλώσεων ιδιοκτησίας στο Κτηματολόγιο λήγει στις 29 Νοεμβρίου 2019. Το Κτηματολόγιο, στη σχετική του ανακοίνωση, υπογραμμίζει πως «καμία περαιτέρω παράταση δεν πρόκειται να δοθεί».</p>
      <p>Οδηγίες από το Κτηματολόγιο<br/>Στο email που αποστέλλει αυτές τις ημέρες το Κτηματολόγιο προς τους πολίτες, υπενθυμίζει πως για την καλύτερη εξυπηρέτησή τους μπορούν να:</p>
      <p>ΥΠΟΒΑΛΟΥΝ ηλεκτρονικά τη δήλωσή τους μέσα από την ιστοσελίδα του Κτηματολογίου, www.ktimatologio.gr,<br/>ΑΠΟΦΥΓΟΥΝ την πολύωρη αναμονή, εφαρμόζοντας τη διαδικασία διαπίστωσης «εμπρόθεσμης προσέλευσης», προκειμένου να ολοκληρώσουν την υποβολή της δήλωσής τους σε μεταγενέστερο χρόνο με ραντεβού,<br/>ΛΑΒΟΥΝ δωρεάν υπηρεσίες στα κατά τόπους Γραφεία Κτηματογράφησης από εξειδικευμένους δικηγόρους και τοπογράφους σχετικά με την διαδικασία υποβολής δήλωσης, τα απαραίτητα έντυπα, εντοπισμό, κλπ,<br/>ΧΡΗΣΙΜΟΠΟΙΗΣΟΥΝ δωρεάν την υπηρεσία εντοπισμού και οριοθέτησης ακινήτου με χρήση εφαρμογής μέσω έξυπνου κινητού τηλεφώνου,<br/>ΠΛΗΡΩΣΟΥΝ το πάγιο τέλος σε δόσεις μέσω της χρήσης πιστωτικής κάρτας,<br/>ΚΑΛΕΣΟΥΝ για περισσότερες πληροφορίες στο 210 6505600 ή στο 1015 και να επισκεφθούν την ιστοσελίδα <a href="https://www.ktimatologio.gr/Pages/Default.aspx">www.ktimatologio.gr</a>.</p>
    </article>
  </body>
</html>