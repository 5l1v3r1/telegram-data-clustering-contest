<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/ldquo-ma-chef-rubio-si-travestito-prete-quot-rsquo-ironica-219515.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T12:29:00+00:00"/>
    <meta property="og:title" content="'ma chef rubio si"/>
    <meta property="og:description" content="“MA CHEF RUBIO SI È TRAVESTITO DA PRETE?&quot;, L’IRONICA REPLICA DI SALVINI A PADRE ZANOTELLI CHE HA INVITATO A PROCESSARE “PER DISUMANITÀ&quot; IL LEADER LEGHISTA - &quot;SALVINI NON HA ALCUN SENSO MORALE. HA LA STRAFOTTENZA TIPICA DEI RICCHI&quot; – L’ATTACCO DEL MISSIONARIO COMBONIANO AL CARDINAL RUINI"/>
  </head>
  <body>
    <article>
      <h1>'ma chef rubio si</h1>
      <address>
        <time datetime="2019-11-20T12:29:00+00:00">20 Nov 2019, 12:29</time>
      </address>
      <p>
        <b>“MA CHEF RUBIO SI È TRAVESTITO DA PRETE?", L’IRONICA REPLICA DI SALVINI A PADRE ZANOTELLI CHE HA INVITATO A PROCESSARE “PER DISUMANITÀ" IL LEADER LEGHISTA - "SALVINI NON HA ALCUN SENSO MORALE. HA LA STRAFOTTENZA TIPICA DEI RICCHI" – L’ATTACCO DEL MISSIONARIO COMBONIANO AL CARDINAL RUINI</b>
      </p>
      <hr/>
      <figure>
        <a href="https://www.dagospia.com/mediagallery/Dago_fotogallery-255940/1240717.htm">
          <img src="https://cdn-static.dagospia.com/img/foto/11-2019/padre-zanotelli-salvini-1240717.png"/>
        </a>
        <figcaption>padre zanotelli salvini</figcaption>
      </figure>
      <p>
        <b>Chiara Sarra per <a href="http://www.ilgiornale.it/">il Giornale</a></b>
      </p>
      <p>Dopo l'assalto dei pm, che hanno indagato Matteo Salvini per sequestro di persona per il caso della Open Arms, poteva mancare anche quello dei buonisti? E infatti è arrivato subito padre Alex Zanotelli ad attaccare l'ex ministro dell'Interno.</p>
      <p>"Va processato per la sua disumanità", ha detto all'agenzia Adnkronos il missionario comboniano - da sempre pro migranti e non nuovo a parole choc contro il leader della Lega -. Nella sua invettiva il religioso ha dipinto Salvini come un robot che "non sente il dolore per gli altri, in particolare per chi soffre, non ha alcun senso morale". E per questo si aspetta un esito diverso da quello dell'inchiesta sulla Diciotti, quando il Senato negò l'autorizzazione a procedere: "Voglio augurarmi che stavolta i 5 Stelle, che non sono più parte del governo con la Lega e dicono che non torneranno mai più con Salvini, votino secondo coscienza e si crei un blocco per fare processare l'ex ministro".</p>
      <figure>
        <a href="https://www.dagospia.com/mediagallery/Dago_fotogallery-255940/1240716.htm">
          <img src="https://cdn-static.dagospia.com/img/foto/11-2019/padre-zanotelli-salvini-1240716.png"/>
        </a>
        <figcaption>padre zanotelli salvini</figcaption>
      </figure>
      <p>Alla notizia dell'indagine su Open Arms, in realtà, Salvini ha reagito parlando di una "medaglia". E anche uno dei suoi più ferventi oppositori, il filosofo e saggista Massimo Cacciari, fa notare come la vicenda "politicamente parlando certamente non fa altro che bene al signore, purtroppo". Eppure padre Zanotelli attacca ancora: "Ma come si fa a parlare di medaglia? Chi reagisce così non tiene in alcun conto il dolore di nessuno", dice, "Questa è la cosa grave: il senso di strafottenza tipico dei ricchi nei confronti di chi non ce l'ha fatta".</p>
      <figure>
        <a href="https://www.dagospia.com/mediagallery/Dago_fotogallery-255940/1237408.htm">
          <img src="https://cdn-static.dagospia.com/img/foto/11-2019/padre-zanotelli-1237408.png"/>
        </a>
        <figcaption>padre zanotelli</figcaption>
      </figure>
      <p>E se la prende pure con il cardinal Ruini che qualche giorno fa aveva chiesto alla Chiesa di dialogare con il leader leghista: "E poi arriva uno come il cardinale Ruini a dire quel che dice su Salvini, che è una figura che rappresenta l'estrema destra", sostiene il religioso, "Mi auguro davvero che Patronaggio, finalmente riesca a portarlo in tribunale per la sua disumanità. Mi vengono in mente le parole che pronunciò il Papa a Lampedusa quando nell'omelia chiese 'Avete mai pianto quando avete visto un barcone affondare?'. Rischiamo tanto oggi, siamo davanti ad una battaglia di valori, di umanità".</p>
      <figure>
        <a href="https://www.dagospia.com/mediagallery/Dago_fotogallery-255940/1240202.htm">
          <img src="https://cdn-static.dagospia.com/img/foto/11-2019/salvini-1240202.png"/>
        </a>
        <figcaption>salvini</figcaption>
      </figure>
      <p>Parole a cui Salvini ha risposto con una battuta condividendo la notizia sui suoi account social: "Ma Chef Rubio si è travestito da prete?", si chiede ironicamente l'ex vicepremier, accompagnando il post con una emoticon che ride fino alle lacrime.</p>
      <figure>
        <a href="https://www.dagospia.com/mediagallery/Dago_fotogallery-255940/1237406.htm">
          <img src="https://cdn-static.dagospia.com/img/foto/11-2019/padre-zanotelli-1237406.png"/>
        </a>
        <figcaption>padre zanotelli</figcaption>
      </figure>
    </article>
  </body>
</html>