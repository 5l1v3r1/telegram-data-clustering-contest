<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T12:29:00+00:00"/>
    <meta property="og:title" content="آیت‌الله نوری همدانی: مسئولان باید در حل مشکلات تلاش کنند"/>
    <meta property="og:description" content="به گزارش فارس؛ آیت‌الله نوری همدانی در درس خارج فقه خود در مسجد اعظم قم با اشاره به لزوم توجه مسئولان مبنی بر عمل به دستورات رهبری برای حل مشکلات مردم، گفت: مسئولان باید در حل مشکلات مردم خصوصاً در زمینه معیشت و اقتصاد تلاش کنند و به سخنان رهبری برای حل این موضوعات عمل کنند."/>
  </head>
  <body>
    <article>
      <h1>آیت‌الله نوری همدانی: مسئولان باید در حل مشکلات تلاش کنند</h1>
      <address>
        <time datetime="2019-11-20T12:29:00+00:00">20 Nov 2019, 12:29</time>
      </address>
      <p>آیت‌الله نوری همدانی با اشاره به لزوم توجه مسئولان مبنی بر عمل به دستورات رهبری برای حل مشکلات مردم، گفت: ملت بصیر و آگاه اجازه سوء استفاده به دشمنان نمی‌دهند. مسئولان هم باید در حل مشکلات معیشتی و اقتصادی مردم تلاش کنند.</p>
      <p>به گزارش فارس؛ آیت‌الله نوری همدانی در درس خارج فقه خود در مسجد اعظم قم با اشاره به لزوم توجه مسئولان مبنی بر عمل به دستورات رهبری برای حل مشکلات مردم، گفت: مسئولان باید در حل مشکلات مردم خصوصاً در زمینه معیشت و اقتصاد تلاش کنند و به سخنان رهبری برای حل این موضوعات عمل کنند.</p>
      <p>وی ادامه داد: مردم ایران مردمی بصیر و آگاه هستند و اجازه موج‌سواری و سوء‌استفاده به دشمن نخواهند داد و صف خود را از کسانی که حسینیه و مسجد و قرآن آتش می‌زنند و اموال مردم را غارت می‌کنند جدا خواهند کرد.</p>
      <p>آیت‌الله نوری همدانی با اشاره به خطبه ۵۰ نهج‌البلاغه گفت: در این خطبه حضرت علی (ع) ویژگی‌های فتنه را معرفی و می‌فرمایند: دشمن با ایجاد فتنه حق را از بین می‌برد و مانع معرفی حق می‌شود.</p>
      <p>این مرجع تقلید درباره حوادث اخیر در کشور گفت: مشکل مردم اقتصاد و معیشت است و رهبری هم فرمودند که مسئولان مشکل مردم را حل کنند. ما هم از مسئولان می‌خواهیم که مشکل معیشت مردم حل شود. باید مسئولان به سخنان چند روز قبل رهبری در جهت حل مشکل معیشت عمل کنند.</p>
      <p>وی ادامه داد: باید توجه داشت در این چند روز آمریکا، اسرائیل، عربستان و سلطنت‌طلبان و بعضی کشورهای اروپایی از این آشوب‌ها حمایت کردند درحالی که خودشان در این ۴۰ سال بدترین ظلم‌ها و تحریم‌ها را نسبت به مردم داشته حتی دارو را برای مردم تحریم کردند و در جنگ تحمیلی صدام را در کوبیدن مردم ما تجهیز کردند.</p>
      <p>آیت‌الله نوری همدانی بصیرت را نقطه قوت ملت ایران دانست و گفت: مردم ایران مردمی بصیر و آگاه و هوشیار هستند که صف خود را از اغتشاش‌گران جدا و اجازه موج‌سواری به دشمن نمی‌دهند. بی‌شک کسانی که حسینیه و مسجد و قرآن‌ها را آتش می‌زنند و اموال عمومی را غارت می‌کنند از مردم نیستند.</p>
    </article>
  </body>
</html>