<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/australia-vs-pakistan-first-test-to-begain-from-21st-november-all-eyes-on-pacers-143423"/>
    <meta property="og:site_name" content="Wah Cricket"/>
    <meta property="article:published_time" content="2019-11-20T12:58:32+00:00"/>
    <meta property="og:title" content="AUS Vs PAK: नए कप्तान के साथ ऑस्ट्रेलिया में इतिहास बदलने की कोशिश करेगी पाकिस्तानी टीम"/>
    <meta property="og:description" content="नए कप्तान और कोच की नियुक्ति के बाद पाकिस्तानी टीम पहली बार टेस्ट मैच खेलने जा रही है. सरफराज की जगह अजहर अली को टीम की कमान दी गई है."/>
  </head>
  <body>
    <article>
      <h1>AUS Vs PAK: नए कप्तान के साथ ऑस्ट्रेलिया में इतिहास बदलने की कोशिश करेगी पाकिस्तानी टीम</h1>
      <h2>नए कप्तान और कोच की नियुक्ति के बाद पाकिस्तानी टीम पहली बार टेस्ट मैच खेलने जा रही है. सरफराज की जगह अजहर अली को टीम की कमान दी गई है.</h2>
      <address>
        <time datetime="2019-11-20T12:58:32+00:00">20 Nov 2019, 12:58</time>
      </address>
      <p><b>AUS Vs PAK:</b> ऑस्ट्रेलिया और पाकिस्तान के बीच दो टेस्ट की सीरीज का पहला मुकाबला गुरुवार को गाबा मैदान पर खेला जाना है. पाकिस्तान इस मैच से साथ आईसीसी चैंपियनशिप में अपने सफर का आगाज करेगी. नए कप्तान अजहर अली की अगुवाई में पाकिस्तान की कोशिश ऑस्ट्रेलिया में अपना खराब इतिहास नहीं दोहराने की है. 1995 के बाद पाकिस्तान ऑस्ट्रेलिया में सीरीज तो दूर एक टेस्ट तक नहीं जीत पाई है.</p>
      <p>आस्ट्रेलिया अपने घर में हमेशा ही काफी मजबूत रही है. हालांकि ऑस्ट्रेलिया को पिछले साल भारत के खिलाफ अपने होम ग्राउंड पर हार का सामना करना पड़ा था. लेकिन स्मिथ के वापस आने और एशेज बचाने के बाद ऑस्ट्रेलिया के इरादे बुलंद हैं.</p>
      <p>
        <b>स्मिथ हैं चुनौती</b>
      </p>
      <p>स्मिथ ने चार मैचों में 700 से ज्यादा रन बनाए थे और अकेले दम पर इंग्लैंड के गेंदबाजों से लोहा लेकर एशेज को आस्ट्रेलिया के पास ही रखा था. इस सीरीज में भी स्मिथ पर सभी की नजरें होंगी. स्मिथ के साथ ही डेविड वार्नर ने भी एशेज सीरीज में प्रतिबंध के बाद वापसी की थी, लेकिन वह पूरी तरह से विफल रहे थे. हालांकि सीमित ओवरों में वार्नर ने अच्छा किया था और आस्ट्रेलिया को उम्मीद होगी कि वार्नर अपनी उस फॉर्म को टेस्ट में भी जारी रखें.</p>
      <p>इन तीनों के साथ प्रतिबंध झेलने वाले कैमरून बैनक्रॉफ्ट भी इस सीरीज में टीम में शामिल किए गए हैं. वार्नर के साथ जोए बर्न्‍स पारी की शुरुआत कर सकते हैं और मध्य क्रम में स्मिथ को मार्नस लाबुशाने से साथ मिलने की उम्मीद होगी. जेम्स पैटिनसन के बाहर जाने से आस्ट्रेलियाई गेंदबाजी का बड़ा नाम गायब है लेकिन मिशेल स्टार्क, पैट कमिंस और जोश हेजलवुड के रहते मेजबान टीम को चिंता करने की जरूरत नहीं है.</p>
      <p>
        <b>युवा गेंदबाजों पर नज़र</b>
      </p>
      <p>वहीं पाकिस्तान की बात की जाए तो उसके 16 साल के तेज गेंदबाज नदीम शाह इस समय चर्चा में हैं. उनका पहला टेस्ट मैच में खेलना लगभग तय माना जा रहा है. उन्होंने अभ्यास मैच में अपनी तेजी और प्रतिभा से सभी का ध्यान अपनी तरफ खींचा है. बल्लेबाजी में बाबर आजम और कप्तान अजहर पर टीम की उम्मीदें टिकी हैं.</p>
      <p>पाकिस्तान टेस्ट सीरीज में नए तेज गेंदबाजों को मौका देने जा रही है. पाकिस्तान की कोशिश युवा गेंदबाजों के जरिए ऑस्ट्रेलिया को चुनौती देने की है. टीम के नए कोच मिस्बाह उल हक ने भी स्मिथ के खिलाफ खास रणनीति बनाए जाने की बात कही है.</p>
      <p>
        <b>टीमें :</b>
      </p>
      <p>आस्ट्रेलिया : टिम पेन (कप्तान/विकेटकीपर), कैमरून बैनक्रॉफ्ट, जोए बर्न्‍स, पैट कमिंस, जोश हेजलवुड, ट्रेविस हेड, मार्नस लाबुशाने, नाथन लॉयन, मिशेल नासेर, जैम्स पैटिनसन, स्टीव स्मिथ, मिशेल स्टार्क, मैथ्यू वेड और डेविड वार्नर.</p>
      <p>पाकिस्तान : अजहर अली (कप्तान), आबिद अली, अशद शफीक, बाबर आजम, हारिस सोहेर, इफ्तिखार अहमद, इमाम उल हक, इमरान खान, काशिफ भट्टी, मोहम्मद अब्बास, मोहम्मद रिजवान, मुहाम्मद मुसा, नसीम शाह, शाहीन अफरीदी, शान मसूद और यासिर शाह.</p>
    </article>
  </body>
</html>