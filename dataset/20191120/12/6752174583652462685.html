<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-eletveszely-lezerfennyel-vakitotta-el-a-pilotat-a-bekesi-ferfi/"/>
    <meta property="og:site_name" content="lokál"/>
    <meta property="article:published_time" content="2019-11-20T12:44:01+00:00"/>
    <meta property="og:title" content="Életveszély! Lézerfénnyel vakította el a pilótát a békési férfi"/>
    <meta property="og:description" content="Bármennyire is szembemegy a józan ésszel a lézerfénnyel való &quot;játszadozás&quot;, úgy tűnik sokan még mindig nem értették meg, hogy mennyire veszélyes szórakozás ez."/>
  </head>
  <body>
    <article>
      <h1>Életveszély! Lézerfénnyel vakította el a pilótát a békési férfi</h1>
      <address><time datetime="2019-11-20T12:44:01+00:00">20 Nov 2019, 12:44</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/10/L%C3%A9zer-pointer-mutat%C3%B3-csillag-fejjel-z%C3%B6ld-9-e1572004999407-1280x750.jpg"/>
      </figure>
      <p>
        <b>Bármennyire is szembemegy a józan ésszel a lézerfénnyel való “játszadozás”, úgy tűnik sokan még mindig nem értették meg, hogy mennyire veszélyes szórakozás ez.</b>
      </p>
      <p>Most a Gyulai Járási Ügyészség emelt vádat egy 44 éves békési férfi ellen, aki 2019 márciusában lakóháza ablakából lézerfénnyel vakított el egy pilótát.</p>
      <p>A Békéscsabai Repülőtér légterében végzett tanulórepülést 2019. március 20-án, éjszaka, egy oktatópilóta és repülőgépparancsnok irányítása mellett egy tanulópilóta. A légtérben ekkor két másik légi jármű is repült.</p>
      <p>A vád szerint a vádlott a repülőtér kifutópályájától mintegy 7 kilométerre fekvő tanyájának egyik emeleti szobájában tartózkodott, amikor 22 óra 15 perc körül észlelte a közeledő repülőgépeket. A férfi a nyitott ablakon keresztül, egy zöld fényt kibocsátó lézeres irányzékkal, legalább 3 alkalommal, célzottan a tőle 5-6 km távolságra lévő, nagyjából 400 m magasságon repülő, a tanuló által vezetett repülőgép irányába világított – áll az <a href="http://ugyeszseg.hu/lezerfennyel-vakitotta-el-egy-repulogep-pilotajat-vadat-emeltek-ellene/">Ügyészség</a> közleményében.</p>
      <p>A lézeres irányzék által kibocsátott fény eltalálta a tanulópilóta szemét, a szeme káprázni kezdett, éleslátása időlegesen megszűnt, még a repülőgép műszereit sem tudta leolvasni, így a repülőgépet nem tudta tovább irányítani, az oktatónak kellett átvenni a repülőgép vezetését. A vádlott által használt lézeres irányzék zöld fénye szembe világítva 5-6 km távolságból is alkalmas volt látászavar, szemkáprázás okozására, 56 méteren belül szemkárosodást okoz. A vádlott cselekményével a légi közlekedés biztonságát, a pilóták életét veszélyeztette.</p>
      <p>A Gyulai Járási Ügyészség vádiratában azt indítványozta, hogy a bíróság a férfival szemben felfüggesztett börtönbüntetést szabjon ki, kobozza el a lézerlámpát és kötelezze őt a nyomozás során felmerült több mint 250.000 forintos bűnügyi költség megfizetésére. Az eljárás a Békési Járásbíróság előtt folytatódik.</p>
    </article>
  </body>
</html>