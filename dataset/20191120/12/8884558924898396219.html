<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/v-dialogu-s-spacalom"/>
    <meta property="og:site_name" content="Primorske novice"/>
    <meta property="article:published_time" content="2019-11-20T12:11:31+00:00"/>
    <meta property="og:title" content="V dialogu s Spacalom"/>
    <meta property="og:description" content="V galeriji pri Valetovih je trenutno na ogled razstava mini grafik Franka Vecchieta in Lojzeta Spacala z naslovom Sam grem po dolini kraški."/>
  </head>
  <body>
    <article>
      <h1>V dialogu s Spacalom</h1>
      <address><time datetime="2019-11-20T12:11:31+00:00">20 Nov 2019, 12:11</time> by <a rel="author">Petra Mezinec</a></address>
      <p>
        <b>V galeriji pri Valetovih je trenutno na ogled razstava mini grafik Franka Vecchieta in Lojzeta Spacala z naslovom Sam grem po dolini kraški.</b>
      </p>
      <figure>
        <img src="https://static.primorske.si/foto/highres/srednja/720483_270-vecchiet-pem.jpg"/>
        <figcaption>Franko Vecchiet v Valetovi galeriji na razstavi svojih in Spacalovih grafik. Foto: Petra Mezinec</figcaption>
      </figure>
      <p><b>ŠTANJEL</b> &gt; “V prvi sobi razstavljam svoje lesoreze, ki so v dialogu s Spacalovimi grafikami. V drugi sobi pa so na ogled sodobna dela v kombinirani in nekoliko bolj zapleteni tehniki,” je pojasnil avtor razstave <b>Franko Vecchiet</b>, ki skupaj s Spacalom razstavlja v štanjelski galeriji pri Valetovih.</p>
      <p>Posebnost razstave je tudi preša, na kateri je Lojze Spacal natisnil veliko del. “V povojnih letih je Spacal na lesorezu naredil skorajda revolucijo. Vedno, ko sem predaval po svetu, sem govoril tudi o njem in drugih naših grafikih, ki so bili v svetovnem vrhu. Skušal sem nadaljevati to pot in razvijati njihovo delo naprej,” je pojasnil Vecchiet, ki je velikega umetnika dobro poznal, saj je bil njegov mentor.</p>
      <p>Poleg Spacala je na njegovo delo vplivalo tudi dolgoletno sodelovanje z Avgustom Černigojem.</p>
      <p>Franko Vecchiet se je rodil v Trstu leta 1941. Poleg grafik se ukvarja tudi z instalacijami in izdeluje manjše umetniške predmete. Postavil je več kot sedemdeset samostojnih razstav doma in po svetu, sodeloval je na raznih grafičnih bienalih in drugih mednarodnih razstavah.</p>
      <figure>
        <img src="https://static.primorske.si/foto/highres/srednja/720483_270-vecchiet1-pem.jpg"/>
        <figcaption>Foto: Petra Mezinec</figcaption>
      </figure>
    </article>
  </body>
</html>