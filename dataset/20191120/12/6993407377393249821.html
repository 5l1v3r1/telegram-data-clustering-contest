<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dnipro-tablychka-astoria/30282654.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T12:46:41+00:00"/>
    <meta property="og:title" content="Мерія Дніпра відмовилася демонтувати пам’ятну дошку більшовикам в центрі міста – активісти"/>
    <meta property="og:description" content="Мерія Дніпра відмовилась демонтувати пам’ятну дошку більшовикам в центрі міста. Про це йдеться у відповіді активістам на запит до міської влади, повідомив Радіо Свобода керівник громадської організаці"/>
  </head>
  <body>
    <article>
      <h1>Мерія Дніпра відмовилася демонтувати пам’ятну дошку більшовикам в центрі міста – активісти</h1>
      <address>
        <time datetime="2019-11-20T12:46:41+00:00">20 Nov 2019, 12:46</time>
      </address>
      <p>Мерія Дніпра відмовилась демонтувати пам’ятну дошку більшовикам в центрі міста. Про це йдеться у відповіді активістам на запит до міської влади, повідомив <b>Радіо Свобода</b> керівник громадської організації «Світанок» Вадим Поздняков.</p>
      <p>Мова йде про пам’ятний знак на фасаді готелю «Асторія» на центральному проспекті Дмитра Яворницького, який включає барельєф красноармійця в будьонівці та напис «В 1918 году в этом здании работал Екатеринославский комитет большевиков и губернский ревком, здесь же проходила запись добровольцев в Красную армию».</p>
      <p>Вадим Поздняков вважає, що цей об’єкт відверто пропагує комуністичну ідеологію й підлягає декомунізації.</p>
      <p>Однак із мерії Дніпра активістам відповіли, що його демонтаж призведе до руйнування «прилеглої частини опорядження фасаду та погіршення поверхні опорної стіни пам’ятки архітектури». В мерії нагадали, що готель «Асторія» є пам’яткою місцевого значення, відтак усі роботи мають відбуватись тільки за письмового дозволу органу виконавчої влади. У відповіді також сказано, що сам барельєф «не несе пропаганди», а лише «відображає одну з віх історії міста».</p>
      <p>Активісти мають намір звертатись до експертів, а потім, у разі потреби, – й до правоохоронців та суду.</p>
      <p>«Загалом, окрім цього об'єкту, є ще декілька, щодо яких ми отримали негативну відповідь. Будемо звертатись до Інституту національної пам’яті для початку, якщо не допоможе, то до поліції. Далі – суд», – зазначив Поздняков.</p>
      <p>Радіо Свобода підготувало свій інформаційний запит до мерії Дніпра щодо цього об’єкта.</p>
      <p>Водночас в Українському інституті національної пам’яті Радіо Свобода повідомили, що він підпадає під дію законів про декомунізацію.</p>
    </article>
  </body>
</html>