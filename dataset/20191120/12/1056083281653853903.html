<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919245/9-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D9%87-%D8%B9%D9%86%D9%88%D8%A7%D9%86-%DA%A9%D8%AA%D8%A7%D8%A8%D8%AE%D9%88%D8%A7%D9%86%D8%A7%D9%86-%D8%A8%D8%B1%D8%AA%D8%B1-%DA%A9%D8%B4%D9%88%D8%B1-%D9%85%D8%B9%D8%B1%D9%81%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:55:59+00:00"/>
    <meta property="og:title" content="9 دانش‌آموز خراسان جنوبی به عنوان کتابخوانان برتر کشور معرفی شدند"/>
    <meta property="og:description" content="ایسنا/خراسان جنوبی مدیرکل آموزش و پرورش خراسان جنوبی گفت: چهار دانش‌آموز پسر و پنج دانش‌آموز دختر از شهرستان‌های بیرجند، قاین و فردوس به عنوان کتابخوانان برتر کشور معرفی شدند."/>
  </head>
  <body>
    <article>
      <h1>9 دانش‌آموز خراسان جنوبی به عنوان کتابخوانان برتر کشور معرفی شدند</h1>
      <address><time datetime="2019-11-20T12:55:59+00:00">20 Nov 2019, 12:55</time> by <a rel="author">زهرا حمیدی</a></address>
      <p>ایسنا/خراسان جنوبی مدیرکل آموزش و پرورش خراسان جنوبی گفت: چهار دانش‌آموز پسر و پنج دانش‌آموز دختر از شهرستان‌های بیرجند، قاین و فردوس به عنوان کتابخوانان برتر کشور معرفی شدند.</p>
      <p>محمدعلی واقعی اظهار کرد: سومین جشنواره کتابخوانی تحت عنوان دانایی، توانایی از ۲۴ لغایت ۲۶ آبان ماه سال جاری با حضور ۲۷۰ دانش‌آموز کتابخوان سراسر کشور در اردوگاه شهید باهنر برگزار شد.</p>
      <p>وی با اشاره به برگزاری جشنواره دانایی - توانایی در چهار مرحله مدرسه، شهرستان، استان و کشور، تصریح کرد: هر دانش‌آموز در مرحله مدرسه، شهرستان و استان باید یک کتاب از کتاب‌های معرفی شده از سوی معاونت پرورشی و فرهنگی وزارت متبوع را مطالعه کند.</p>
      <p>به گزارش ایسنا، به نقل از روابط عمومی آموزش و پرورش خراسان جنوبی، مدیرکل آموزش و پرورش خراسان جنوبی با بیان اینکه ۱۰ هزار و ۲۵۸ دانش‌آموز در مرحله آموزشگاهی این جشنواره شرکت کردند، تصریح کرد: برای مرحله کشوری نیز هر دانش‌آموز سه عنوان کتاب به انتخاب خود در طول تابستان مطالعه کرده و در مرحله کشوری که با حضور نویسندگان کتاب‌ها برگزار می‌شود، ارائه کند.</p>
      <p>واقعی با اشاره به راهیابی 1250 دانش‌آموز به مرحله شهرستانی جشنواره سوم کتابخوانی، خاطرنشان کرد: از این تعداد ۱۵۰ دانش‌آموز برتر جواز حضور در مرحله استانی را به دست آوردند.</p>
      <p>انتهای پیام</p>
    </article>
  </body>
</html>