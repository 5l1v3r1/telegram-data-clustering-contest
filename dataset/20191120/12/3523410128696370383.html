<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640938/%D8%AD%D9%82%D9%88%D9%82-%DA%A9%D8%A7%D8%B1%DA%AF%D8%B1%D8%A7%D9%86-%D8%AF%D8%B1-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DA%86%D9%82%D8%AF%D8%B1-%D8%A8%D8%A7%DB%8C%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D8%A8%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T12:46:00+00:00"/>
    <meta property="og:title" content="حقوق کارگران در سال آینده چقدر باید افزایش یابد؟"/>
    <meta property="og:description" content="عضو کمیسیون اجتماعی مجلس شورای اسلامی با انتقاد از وضع معیشتی کارگران، خواستار افزایش حقوق ۴۰ درصدی کارگران در سال آینده شد."/>
  </head>
  <body>
    <article>
      <h1>
        <a href="https://www.bultannews.com/fa/news/640938/%D8%AD%D9%82%D9%88%D9%82-%DA%A9%D8%A7%D8%B1%DA%AF%D8%B1%D8%A7%D9%86-%D8%AF%D8%B1-%D8%B3%D8%A7%D9%84-%D8%A2%DB%8C%D9%86%D8%AF%D9%87-%DA%86%D9%82%D8%AF%D8%B1-%D8%A8%D8%A7%DB%8C%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D8%A8%D8%AF">حقوق کارگران در سال آینده چقدر باید افزایش یابد؟</a>
      </h1>
      <h2>عضو کمیسیون اجتماعی مجلس شورای اسلامی با انتقاد از وضع معیشتی کارگران، خواستار افزایش حقوق ۴۰ درصدی کارگران در سال آینده شد.</h2>
      <address><time datetime="2019-11-20T12:46:00+00:00">20 Nov 2019, 12:46</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، احمد بیگدلی عضو کمیسیون اجتماعی مجلس شورای اسلامی با اشاره به نزدیک شدن به زمان ارائه لایحه بودجه سال 99 از سوی دولت به مجلس، گفت: یکی از شاخص‌های مهم و مؤثر در لایحه بودجه سال آینده که می‌بایست بیش هر شاخص دیگری مورد توجه قرار گیرد، میزان افزایش حقوق کارمندان و کارگران است.</p>
      <p>وی با تأکید بر اینکه میزان افزایش حقوق کارگران در سال آینده می‌بایست متناسب با تورم باشد، اظهار داشت: متأسفانه در سال گذشته که جلسات مکرری به منظور میزان افزایش حقوق کارگران داشتیم، اما به نتیجه مطلوب نرسید و حقوق کارگران متناسب با تورم افزایش نیافت.</p>
      <p>عضو کمیسیون اجتماعی مجلس تصریح کرد: با توجه به اینکه به زمان تقدیم لایحه بودجه 99 از سوی دولت به مجلس نزدیک می‌شویم، بنابراین قرار است جلسات متعددی برای افزایش میزان حقوق کارگران در سال آینده داشته باشیم تا فشار بر قشر کارگر در سال آینده کاهش یابد.</p>
      <p>بیگدلی اضافه کرد: هزینه‌های سرسام‌آور زندگی و نیز معیشت کارگران به حدی رسیده که آنها توان جبران هزینه‌های زندگی‌شان را ندارند و از سوی دولت و نهادهای حمایتی باید چاره‌ای اندیشیده شود.</p>
      <p>وی تأکید کرد: دولت باید راهکارهایی برای بهبود وضعیت معیشت مردم و به خصوص کارگران در پیش بگیرد، زیرا با ادامه روند موجود وضع زندگی و معیشت کارکنان روز به روز وخیم‌تر می‌شود، بنابراین حقوق کارگران می‌بایست حداقل 40 درصد افزایش یابد.</p>
      <p>عضو کمیسیون اجتماعی مجلس با بیان اینکه هر ساله شاهد مصوباتی روی کاغذ برای ارتقای سطح معیشت کارگران هستیم، اما در عمل مشاهد می‌کنیم که تفاوتی نسبت به قبل صورت نمی‌گیرد، گفت: یکی از دلایل پایین بودن سطح معیشتی کارگران، افزایش نیافتن حقوق آنها متناسب با نرخ تورم است که درخواست ما از دولت این است که حقوق کارگران مانند اقشار دیگر و حتی کارمندان دولت، متناسب با نرخ تورم افزایش یابد.</p>
      <p>بیگدلی در پایان خاطرنشان کرد: با توجه به تورم 40درصدی و افزایش قیمت کالاهای اساسی، حقوق کارگران به‌عنوان اقشار ضعیف و کم‌درآمد یکسان است که تأثیر منفی در زندگی و معیشت آنها گذاشته است.</p>
    </article>
  </body>
</html>