<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-supera-el-virus-fifa-i-encara-un-calendari-infernal/noticia/2964755/"/>
    <meta property="og:site_name" content="CCMA"/>
    <meta property="article:published_time" content="2019-11-20T12:28:18+00:00"/>
    <meta property="og:title" content="El Barça supera el virus FIFA i encara un calendari infernal"/>
    <meta property="og:description" content="El retorn dels internacionals sense lesionats és la millor notícia per a Ernesto Valverde abans d'afrontar 8 partits en un mes"/>
  </head>
  <body>
    <article>
      <h1>El Barça supera el virus FIFA i encara un calendari infernal</h1>
      <h2>El retorn dels internacionals sense lesionats és la millor notícia per a Ernesto Valverde abans d'afrontar 8 partits en un mes</h2>
      <address><time datetime="2019-11-20T12:28:18+00:00">20 Nov 2019, 12:28</time> by <a rel="author">Francesc Latorre</a></address>
      <figure>
        <img src="https://statics.ccma.cat/multimedia/jpg/2/2/1574256379022.jpg"/>
        <figcaption>Leo Messi amb bon humor acompanyat de Luis Suárez, Sergio Busquets i Gerard Piqué en l'entrenament d'aquest dimecres</figcaption>
      </figure>
      <p>En el seu retorn amb la selecció argentina,<b> Leo Messi</b> ha jugat dos partits, els dos sencers. En la mateixa situació,<b> Antoine Griezmann i Clément Lenglet </b>amb França. Deschamps no ha concedit ni un bri de descans als dos jugadors blaugrana. Ells tres són els que més han jugat. Els segueixen de prop <b>De Jong</b> amb Holanda i <b>Luis Suárez</b>, que n'ha jugat 135 amb l'Uruguai, els mateixos que <b>Arthur</b> amb el Brasil. <b>Busquets, Ter Stegen i Wagué</b>, amb 90, són els que més frescos han acabat aquesta aturada de seleccions. </p>
      <p>Però més enllà del cansament, a <b>Valverde</b> el que més el preocupava és que tots tornessin sense lesions. I el Txingurri pot estar tranquil. Aquest dimecres ja s'han incorporat<b> Messi, Suárez, Busquets, Todibo i Wagué.</b> Valverde va sumant efectius per encarar un final d'any intens i, segons com, decisiu. <b>8 partits en un mes</b>, alguns de màxima exigència. </p>
      <p>Aquest dissabte, <b>retorn a la Lliga al camp del Leganés</b>, pas previ d'un partit clau de Champions, <b>a casa contra el Borussia</b>. Si el Barça guanya classificat per a vuitens. 4 dies després, <b>viatge al temible Wanda Metropolitano</b>, la setmana següent <b>partit contra el Mallorca</b> i el dia 10<b> es tancarà la fase de grups a Milà</b> en un partit que pot ser un tràmit o una final. <b>De San Siro a Sant Sebastià</b> per jugar contra la <b>Reial Societat,</b> un equip ara mateix molt en forma. Serà el preludi del plat fort d'aquest final d'any. <b>El clàssic més llarg de tots els clàssics es jugarà finalment el dia 18</b>. I el dia 21, <b>Barça-Alabès</b>, també al Camp Nou. </p>
      <p>Serà l'ultim partit abans d'obrir les neules i els torrons de Nadal. Païr-los millor o pitjor dependrà, i molt, de com vagi aquest supermes de futbol. </p>
    </article>
  </body>
</html>