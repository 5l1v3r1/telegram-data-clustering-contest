<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187385/"/>
    <meta property="og:site_name" content="Janam TV"/>
    <meta property="article:published_time" content="2019-11-20T12:10:12+00:00"/>
    <meta property="og:title" content="‘പീറ്റ’ വ്യക്തിത്വ ബഹുമതി വിരാട് കോഹ്‌ലിക്ക്"/>
    <meta property="og:description" content="മുംബൈ: ഇന്ത്യന്‍ ക്രിക്കറ്റ് ടീം നായകന്‍ വിരാട് കോഹ്‌ലി പീറ്റയുടെ വ്യക്തിത്വ ബഹുമതിക്കര്‍ഹനായി. 2019 ലെ 'പീറ്റ' പേഴ്‌സണ്‍ ഓഫ് ദ ഇയര്‍ പുരസ്‌ക്കാരത്തിനാണ്"/>
  </head>
  <body>
    <article>
      <h1>‘പീറ്റ’ വ്യക്തിത്വ ബഹുമതി വിരാട് കോഹ്‌ലിക്ക്</h1>
      <address><time datetime="2019-11-20T12:10:12+00:00">20 Nov 2019, 12:10</time> by <a rel="author">Janam TV Web Desk</a></address>
      <p>മുംബൈ: ഇന്ത്യന്‍ ക്രിക്കറ്റ് ടീം നായകന്‍ വിരാട് കോഹ്‌ലി പീറ്റയുടെ വ്യക്തിത്വ ബഹുമതിക്കര്‍ഹനായി. 2019 ലെ ‘പീറ്റ’ പേഴ്‌സണ്‍ ഓഫ് ദ ഇയര്‍ പുരസ്‌ക്കാരത്തിനാണ് കോഹ്‌ലിയെ തിരഞ്ഞെടുത്തത്. മൃഗങ്ങളുടെ പരിപാലനവും സംരക്ഷണവും ഉറപ്പുവരുത്താന്‍ പ്രവര്‍ത്തിക്കുന്ന സംഘടനയാണ് ‘പീറ്റ’.</p>
      <p>പൊതുനിരത്തില്‍ അലഞ്ഞുതിരിയേണ്ടി വരുന്ന മൃഗങ്ങളോടും പ്രദര്‍ശന സ്ഥലങ്ങളിലും സ്മാരകങ്ങളിലും വിനോദങ്ങള്‍ക്കായി ഉപയോഗിക്കുന്നവയോടും മനുഷ്യന്‍ കാണിക്കുന്ന ക്രൂരതക്കെതിരെ മാതൃകാപരമായി ഇടപെടുന്ന വ്യക്തിയാണ് കോഹ്‌ലിയെന്ന് പീറ്റയുടെ സംഘാടകര്‍ പറഞ്ഞു.</p>
      <p>അമേര്‍ കോട്ടയില്‍ എത്തുന്ന സന്ദര്‍ശകരെ കയറ്റി കോട്ടചുറ്റിനടന്ന് കാണിക്കുന്ന മാള്‍ടി എന്ന ആനക്കെതിരായ ക്രൂരത നിര്‍ത്തിക്കാന്‍ കോഹ്‌ലിയാണ് നേരിട്ട് അധികൃതര്‍ക്ക് കത്തെഴുതിയതെന്ന് ‘പീറ്റ’ സംഘാടകര്‍ പറഞ്ഞു. ക്രിക്കറ്റ് ലോകത്തുനിന്ന് പീറ്റ ബഹുമതിക്കര്‍ഹനാകുന്ന ആദ്യവ്യക്തിയാണ് കോഹ്‌ലിയെന്ന് പീറ്റ പബ്ലിക് റിലേഷന്‍ മേധാവി സച്ചിന്‍ ബാങ്കേര പറഞ്ഞു.</p>
    </article>
  </body>
</html>