<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742708"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T12:30:00+00:00"/>
    <meta property="og:title" content="อินเว้นท์ลงทุน Doctor A to Z แพลตฟอร์มเข้าถึงแพทย์เฉพาะทาง"/>
    <meta property="og:description" content="ตลาดธุรกิจสุขภาพไทยโตต่อเนื่อง อินเว้นท์เห็นศักยภาพสตาร์ทอัพไทยร่วมลงทุนในด็อกเตอร์เอทูแซด  ผู้พัฒนาแพลตฟอร์มออนไลน์ที่ช่วยให้คนไข้เข้าถึงบริการของแพทย์ผู้เชี่ยวชาญเฉพาะทางได้แบบครบจบในแอพเดียว"/>
  </head>
  <body>
    <article>
      <h1>อินเว้นท์ลงทุน Doctor A to Z แพลตฟอร์มเข้าถึงแพทย์เฉพาะทาง</h1>
      <address>
        <time datetime="2019-11-20T12:30:00+00:00">20 Nov 2019, 12:30</time>
      </address>
      <p>
        <b>ตลาดธุรกิจสุขภาพไทยโตต่อเนื่อง อินเว้นท์เห็นศักยภาพสตาร์ทอัพไทยร่วมลงทุนในด็อกเตอร์เอทูแซด  ผู้พัฒนาแพลตฟอร์มออนไลน์ที่ช่วยให้คนไข้เข้าถึงบริการของแพทย์ผู้เชี่ยวชาญเฉพาะทางได้แบบครบจบในแอพเดียว</b>
      </p>
      <p>วันนี้ (20 พฤศจิกายน 2562)ที่อาคารเอสเจ อินฟินิท วัน  กรุงเทพ ฯ  โครงการอินเว้นท์ (InVent) โดยบริษัท อินทัช โฮลดิ้งส์ จำกัด (มหาชน) แถลงข่าวการร่วมลงทุนในระดับ Seed Round  ด้วยมูลค่าเงินลงทุนประมาณ 12 ล้านบาท กับบริษัท ด็อกเตอร์เอทูแซด จำกัด (Doctor A to Z) ผู้พัฒนาและออกแบบแพลตฟอร์ม  เพื่อช่วยให้คนไข้เข้าถึงการบริการทางแพทย์กับแพทย์ผู้เชี่ยวชาญเฉพาะทางได้สะดวกและรวดเร็วขึ้น 24 ชั่วโมงบนระบบออนไลน์  </p>
      <figure>
        <img src="https://www.dailynews.co.th/admin/upload/20191120/news_frcMsMiiSm192755_533.jpg?v=201911221412?v=5552"/>
      </figure>
      <p>ดร.ณรงค์พนธ์  บุญทรงไพศาล หัวหน้าโครงการบริษัทร่วมทุนอินเว้นท์ บริษัท อินทัช โฮลดิ้งส์ จำกัด (มหาชน) เปิดเผยว่า อินเว้นท์  เห็นว่าตลาดธุรกิจสุขภาพในประเทศไทยมีความสำคัญและเติบโตอย่างต่อเนื่อง รวมถึงมีการส่งเสริมจากทางภาครัฐเพื่อสนับสนุนให้ประเทศไทยก้าวสู่การเป็น Medical Hub โดยในปี 2561 มีคนไข้ชาวต่างชาติเข้ามารับบริการรักษาพยาบาลในประเทศไทยกว่า 3.4 ล้านครั้ง ก่อให้เกิดรายได้กว่า 1.4 แสนล้านบาท อีกทั้งแนวโน้มของประชากรในไทยและต่างประเทศกำลังเข้าสู่สังคมสูงวัย ดังนั้นธุรกิจด้าน Health Tech ที่สามารถนำเทคโนโลยีมาช่วยจัดการด้านสุขภาพ จึงมีศักยภาพที่จะเติบโตไปพร้อมกับตลาดสุขภาพในปัจจุบัน<br/><br/>“เราเห็นถึงศักยภาพของ Doctor A to Z สตาร์ทอัพด้าน Health Tech ผู้พัฒนาแพลตฟอร์มช่วยในการจัดการดูแลเรื่องสุขภาพอย่างครบวงจร ซึ่งตอบโจทย์ทั้งคนไทยและชาวต่างชาติที่ต้องการเข้ามารักษาในประเทศไทย ช่วยให้ผู้ป่วยสามารถเข้าถึงและจัดการด้านสุขภาพด้วยตัวเองได้มากขึ้น เช่น สามารถนัดหมายออนไลน์ ปรึกษาแพทย์ผ่านทางวิดีโอในขณะอยู่ที่บ้านได้ โดย Doctor A to Z มีเครือข่ายแพทย์ที่มีความเชี่ยวชาญจากหลากหลายโรงพยาบาลชั้นนำ ให้บริการดูแลรักษาโรคได้อย่างครอบคลุม ช่วยให้ผู้ป่วยเข้าถึงแพทย์เฉพาะทางได้อย่างได้อย่างถูกต้องและรวดเร็ว ซึ่งช่วยผู้ป่วยประหยัดค่าใช้จ่ายได้ ที่สำคัญบริษัทมีทีมงานและผู้ก่อตั้งที่มีประสบการณ์ด้านการแพทย์มายาวนาน จึงทำให้อินเว้นท์ตัดสินใจร่วมลงทุนใน Doctor A to Z  ซึ่งเป็นบริษัทที่อินเว้นท์ร่วมลงทุนเป็นรายที่ 20 โดยคาดหวังว่าเงินที่ลงทุนไปจะช่วยให้ Doctor A to Z สามารถพัฒนาเทคโนโลยีที่ตอบโจทย์ผู้ป่วยให้เข้าถึงบริการทางการแพทย์ ซึ่งจะช่วยยกระดับคุณภาพชีวิตให้กับสังคมในวงกว้างได้ ”</p>
      <figure>
        <img src="https://www.dailynews.co.th/admin/upload/20191120/news_GytrlHCFRE192756_533.jpg?v=201911221412?v=2438"/>
      </figure>
      <p>ด้านนายแพทย์อนุชา  พาน้อย  กรรมการผู้จัดการใหญ่ บริษัท ด็อกเตอร์เอทูแซด จำกัด กล่าวว่า  ด็อกเตอร์เอทูแซด เป็นกลุ่มทีมแพทย์ที่มีประสบการณ์ในวงการแพทย์มากกว่า 20 ปี และอยู่กับปัญหาข้อจำกัดของคนไข้ในการเข้าถึงการรักษาทางการแพทย์กับแพทย์ผู้เชี่ยวชาญเฉพาะทาง ซึ่งเป็นเรื่องที่ยากลำบากมาก   รวมถึงค่าใช้จ่ายในการรักษาพยาบาลที่ควบคุมได้ยากและมีแนวโน้มสูงขึ้นทุกปี  ในขณะที่คนไข้เองก็ต้องการความรู้ในการตัดสินใจที่เชื่อถือได้และมีช่องทางการบริการทางการแพทย์ที่สะดวก  ทำให้สามารถเข้ารับการรักษาได้ทันเวลา  แบบถูกโรค  ถูกหมอ  ถูกคน และถูกใจ<br/><br/>“3 ปี ที่ทีมเรามุ่งมั่นตั้งใจพัฒนาแอพพลิเคชัน “Doctor A to Z” แพลตฟอร์มเพื่อเป็นช่องทางสื่อกลางที่เข้าถึงได้สะดวกและเชื่อถือได้ให้กับคนไข้   โดยรวบรวมและสร้างเครือข่ายของแพทย์ผู้เชี่ยวชาญเฉพาะทางจากโรงพยาบาลชั้นนำและจากโรงพยาบาลมหาวิทยาลัยแพทย์กว่า 600  ท่าน ซึ่งภายในปี 2563  เราตั้งเป้าเชิญชวนแพทย์และโรงพยาบาลเข้าร่วมบริการบนแพลตฟอร์มให้ได้ทั่วประเทศ  เพื่อรองรับการขยายการเข้าถึงทั้งในประเทศและต่างประเทศ การใช้เทคโนโลยีมาช่วยพลิกโฉมวงการแพทย์ไทยครั้งนี้จะทำให้ทุกคนสามารถบริหารจัดการสุขภาพของตัวเองได้บนแอพพลิเคชันเดียวจบทุกการเข้าถึงบริการทางการแพทย์  ทั้งนี้เป้าหมายใหญ่สุด คือ เป็นระบบจัดการด้านการดูแลสุขภาพที่ครอบคลุม(Future Healthcare Management) ด้วยเครือข่ายแพทย์เฉพาะทางและเครือข่ายโรงพยาบาลที่ใหญ่ที่สุุด”</p>
      <figure>
        <img src="https://www.dailynews.co.th/admin/upload/20191120/news_jFJlAywEPH192756_533.jpg?v=201911221412?v=6341"/>
      </figure>
      <p>นายแพทย์อนุชา   กล่าวว่า  การได้รับเงินลงทุนจากอินเว้นท์ ครั้งนี้จะทำให้ Doctor A to Z สามารถพัฒนาเทคโนโลยีที่เหนือกว่าและสามารถปลดล็อกข้อจำกัดต่างๆ ของการเข้าถึงบริการทางการแพทย์  ปรึกษาหมอ  รอคิวการรักษา และการส่งต่อคนไข้เข้ารับการรักษาเป็นเรื่องที่สามารถทำได้ง่ายขึ้น และต้องปลอดภัยตามมาตรฐานสากลทางการแพทย์   เพราะทุกคนจะมีโอกาสเข้าถึงการรักษาที่ดีที่สุด  ทั้งนี้ตั้งเป้าการเติบโตของรายได้ที่ 180  ล้านบาท ภายใน 3 ปี<br/><br/>สำหรับ  Doctor A to Z  ประกอบด้วย 3  ผลิตภัณฑ์คือ 1. ระบบบริการห้องพยาบาลออนไลน์ สำหรับบริษัท และองค์กร  2.  Hospital on Cloud   หรือ โรงพยาบาลออนไลน์ ที่จะทำให้การเข้าถึงการบริการของคนไข้สะดวกขึ้นง่ายขึ้น รวดเร็วขึ้นและโรงพยาบาลเอง ก็จะสามารถบริหารจัดการบนออนไลน์ไปสู่การออฟไลน์ ได้อย่างมีประสิทธิภาพ  และ3.ระบบ Referral System สำหรับกลุ่มการท่องเที่ยวเชิงสุขภาพ(Medical Tourism )  <br/><br/>อย่างไรก็ดี  Doctor A to Z  ได้เปิดให้บริการลูกค้าต่างชาติ ในการท่องเที่ยวเชิงสุขภาพ มากว่า 2 ปี และ 50 %  เป็นคนไข้จาก พม่า และ บาห์เรน  ส่วนอีก 50 % เป็นกลุ่มลูกค้าบริษัทประกันชีวิตในประเทศไทย โดยมีแผนการขยายธุรกิจในระยะสั้น มุ่งไปที่ตลาดต่างประเทศซึ่งโฟกัสในกัมพูชา ลาว พม่า เวียดนาม (CLMV) ซึ่งในเดือนธันวาคมนี้จะมีการเปิดตัว Doctor A to Z Myanmar  อีกด้วย  <br/> </p>
    </article>
  </body>
</html>