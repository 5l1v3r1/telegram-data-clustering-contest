<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/apisteyto-peristatiko-sto-paidon-dodekaxronos-traymatise-nosileytria-me-stylo-sto-mati/2919762/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T12:25:02+00:00"/>
    <meta property="og:title" content="Απίστευτο περιστατικό στο Παίδων: Δωδεκάχρονος τραυμάτισε νοσηλεύτρια με στυλό στο μάτι"/>
    <meta property="og:description" content="Επίθεση από ανήλικο ο οποίος μεταφέρθηκε στο νοσοκομείο Παίδων Αγία Σοφία κατόπιν εισαγγελικής εντολής, δέχθηκαν δύο επαγγελματίες υγείας οι οποίοι το συνόδευαν."/>
  </head>
  <body>
    <article>
      <h1>Απίστευτο περιστατικό στο Παίδων: Δωδεκάχρονος τραυμάτισε νοσηλεύτρια με στυλό στο μάτι</h1>
      <h2>Επίθεση από ανήλικο ο οποίος μεταφέρθηκε στο νοσοκομείο Παίδων Αγία Σοφία κατόπιν εισαγγελικής εντολής, δέχθηκαν δύο επαγγελματίες υγείας οι οποίοι το συνόδευαν.</h2>
      <address><time datetime="2019-11-20T12:25:02+00:00">20 Nov 2019, 12:25</time> by <a rel="author">Newsit Newsroom</a></address>
      <p>Σύμφωνα με πληροφορίες του newsit.gr ο δωδεκάχρονος, ο οποίος έχει εγκαταλειφθεί από την οικογένειά του, ήταν σε έξαλλη κατάσταση και επιτέθηκε στις δύο νοσηλεύτριες με αιχμηρό αντικείμενο. Συγκεκριμένα, το παιδί κρατούσε ένα στυλό με το οποίο χτύπησε τις δύο γυναίκες, τη μια εκ των οποίων στο μάτι με αποτέλεσμα να την τραυματίσει.</p>
      <p>Το περιστατικό σημειώθηκε το βράδυ της Κυριακής. Σύμφωνα με τον πρόεδρο των εργαζομένων στα Δημόσια Νοσοκομεία, ο δωδεκάχρονος, ο οποίος είναι αφρικανικής καταγωγής, είχε βρεθεί μόνος του στον δρόμο πριν από περίπου τρεις μήνες. Αρχικά είχε μεταφερθεί στο νοσοκομείο Παίδων “Αγία Σοφία” και αργότερα, έπειτα από δύο μήνες παραμονής του εκεί, σε μια προνοιακή δομή.</p>
      <p>Σύμφωνα με τον πρόεδρο της ΠΟΕΔΗΝ ο οποίος μίλησε στο newsit.gr, το παιδί ήταν ανήσυχο κι έτσι δόθηκε εντολή να επιστρέψει στο Παίδων. Όμως, κατά τη διάρκεια της εφημερίας την Κυριακή 17 Νοεμβρίου, κι ενώ ο δωδεκάχρονος ήταν σε έξαλλη κατάσταση, άρχισε, σύμφωνα με τον κ. Γιαννάκο, να σπάει τραπέζια, να ρίχνει κάτω φάρμακα και ορούς, ενώ χτύπησε δύο νοσηλεύτριες τραυματίζοντας τη μία με στυλό στο μάτι.</p>
      <p>«Το παιδί αυτό ήταν πολύ ανήσυχο, το εξέτασαν παιδοψυχίατροι, του έκαναν θεραπεία. Τώρα είναι στην παιδιατρική κλινική, έχει προστεθεί στα εγκαταλελειμμένα παιδιά, αλλά δεν χρειάζεται να νοσηλευθεί στην ψυχιατρική κλινική» τόνισε ο πρόεδρος της ΠΟΕΔΗΝ. Σε ανακοίνωσή τους για το περιστατικό οι εργαζόμενοι στα δημόσια νοσοκομεία της χώρας, επισημαίνουν για πολλοστή φορά την ανάγκη να μεταφερθούν τα εγκαταλελειμμένα παιδιά από το Νοσοκομείο Παίδων ”Αγία Σοφία” σε Προνοιακές Μονάδες.</p>
      <figure>
        <iframe src="https://www.youtube.com/embed/wQxp9jeQDM8" width="640" height="360" data-service="Youtube" scrolling="no"/>
      </figure>
      <p>
        <i>ρεπορτάζ: Στέργιος Σαμαρτζής</i>
      </p>
    </article>
  </body>
</html>