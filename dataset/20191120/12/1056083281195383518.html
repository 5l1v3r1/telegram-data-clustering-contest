<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919244/%D9%BE%D8%B1%D8%AF%D8%A7%D8%AE%D8%AA-%D9%85%D8%B7%D8%A7%D9%84%D8%A8%D8%A7%D8%AA-%D9%BE%DB%8C%D9%85%D8%A7%D9%86%DA%A9%D8%A7%D8%B1%D8%A7%D9%86-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D8%A7-%D8%A8%D8%B1%D8%A7%D8%AA-%DA%A9%D8%A7%D8%B1%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:54:01+00:00"/>
    <meta property="og:title" content="پرداخت مطالبات پیمانکاران شهرداری با برات کارت الکترونیکی"/>
    <meta property="og:description" content="معاون مالی و اقتصاد شهری شهرداری تهران، از پرداخت مطالبات پیمانکاران با برات کارت الکترونیکی در آینده نزدیک خبر داد."/>
  </head>
  <body>
    <article>
      <h1>پرداخت مطالبات پیمانکاران شهرداری با برات کارت الکترونیکی</h1>
      <address>
        <time datetime="2019-11-20T12:54:01+00:00">20 Nov 2019, 12:54</time>
      </address>
      <p>معاون مالی و اقتصاد شهری شهرداری تهران، از پرداخت مطالبات پیمانکاران با برات کارت الکترونیکی در آینده نزدیک خبر داد.</p>
      <p><b>به گزارش ایسنا، </b> عبدالحمید امامی در شورای مالی و اقتصاد شهری مناطق ۲۲ گانه، سازمان ها و شرکت ها، گفت: یکی از اولویت های شهرداری پرداخت و تسویه پیمانکاران در بخش های مختلف بوده و بر همین اساس تمام تلاش مجموعه مدیریت شهری بر آن است تا دیون پیمانکاران بموقع پرداخت شود.</p>
      <p>معاون شهردار تهران با اشاره به افزایش منابع مالی شهرداری در آبان ۹۸ نسبت به پنج سال گذشته گفت: متاسفانه باوجود افزایش منابع مالی اما به دلیل بالا بودن نرخ تورم و افزایش هزینه خدمات، با کمبود منابع مواجه هستیم که ما در شهرداری راهکار عمده‌ای را در سیاست‌گذاری‌های خود مدنظر قرار دادیم که بر اساس آن درآمدهای خود را افزایش داده و از سوی دیگر به منابع جدید فکر کنیم که با توجه به بررسی‌های انجام شده به ‌دنبال فراهم کردن منابع پایدار هستیم.</p>
      <p>وی با تاکید بر ضرورت فعال شدن کمیته دیون پیمانکاران عنوان کرد: باید با فعال کردن این کمیته نسبت به دریافت لیست پیمانکاران از طریق مناطق، اقدام شود.</p>
      <p>بنا براعلام شهرنوشت، امامی در ارتباط با نحوه تعامل با مدیران و معاونان مالی مناطق، سازمان ها و شرکت ها افزود: کسانی که در منطقه و شرکت ها هستند زیر مجموعه شهردار و مدیر عامل بوده و ضرورت دارد با مدیر خود همکاری لازم را داشته باشند.</p>
      <p>انتهای پیام</p>
    </article>
  </body>
</html>