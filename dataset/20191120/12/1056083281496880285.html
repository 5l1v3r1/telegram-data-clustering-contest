<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919235/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A7%DB%8C%D8%B3%D9%86%D8%A7-%D8%A7%D9%81%D8%AA%D8%AE%D8%A7%D8%B1-%D9%85%D8%A7-%D8%A7%DB%8C%D9%86-%D8%A7%D8%B3%D8%AA-%DA%A9%D9%87-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D9%87%DB%8C%DA%86-%D8%AD%D8%B2%D8%A8-%D9%88-%D8%AC%D9%86%D8%A7%D8%AD%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:46:11+00:00"/>
    <meta property="og:title" content="مدیرعامل ایسنا:افتخار ما این است که خبرگزاری هیچ حزب و جناحی نیستیم"/>
    <meta property="og:description" content="ایسنا/کرمانشاه مدیرعامل ایسنا از استقلال این خبرگزاری به عنوان یکی از سرمایه‌های بزرگ آن یاد کرد و افزود: افتخار ما این است که خبرگزاری هیچ حزب و جناحی نیستیم."/>
  </head>
  <body>
    <article>
      <h1>مدیرعامل ایسنا:افتخار ما این است که خبرگزاری هیچ حزب و جناحی نیستیم</h1>
      <address><time datetime="2019-11-20T12:46:11+00:00">20 Nov 2019, 12:46</time> by <a rel="author">محبوبه علی آقایی</a></address>
      <p>ایسنا/کرمانشاه مدیرعامل ایسنا از استقلال این خبرگزاری به عنوان یکی از سرمایه‌های بزرگ آن یاد کرد و افزود: افتخار ما این است که خبرگزاری هیچ حزب و جناحی نیستیم.</p>
      <p> علی متقیان، در مراسم گرامیداشت بیستمین سالگرد تاسیس خبرگزاری دانشجویان ایران(ایسنا) و تجلیل از خبرنگاران ایسنا در استانهای خوزستان، ایلام و کرمانشاه در پوشش اخبار راهپیمایی اربعین، که با حضور معاون استانداری کرمانشاه و جمعی از مسئولین استان، امروز(29 آبان) به میزبانی کرمانشاه برگزار شد، با اشاره به تاسیس این خبرگزاری در سال 1378 بعنوان اولین خبرگزاری نظام جمهوری اسلامی، افزود: مقام معظم رهبری در پیام خود به  مناسبت تاسیس "ایسنا" که بعنوان اولین خبر این خبرگزاری  مخابره شد، خواستار انتشار اخبار خوب، مفید و امید بخش شدند که همین پیام بعد از گذشت 20 سال همچنان سرلوحه کار تمام خبرنگاران این خبرگزاری است.</p>
      <p>متقیان با اشاره به توسعه سریع  و اعتماد جامعه به ایسنا در سالهای اولیه راه اندازی آن، گفت: بعد از حدود یک سال از شروع فعالیت ایسنا، این خبرگزاری توانست در کشور جایگاه خوبی برای خود کسب کرده و به سرمایه و افتخاری برای نظام و انقلاب تبدیل شود.</p>
      <p>مدیرعامل ایسنا، اعتماد را بزرگترین سرمایه این خبرگزاری در سالهای فعالیت آن عنوان کرد وافزود: در حال حاضر با توجه به صداقت و امانتداری که این خبرگزاری در ارسال اخبار دارد توانسته‌ایم در جامعه رسانه‌ای کشور جایگاه خوبی کسب کرده و اعتماد مردم را جذب کنیم.</p>
      <p>متقیان از استقلال به عنوان دیگر سرمایه این خبرگزاری یاد کرد و افزود: طی این دو دهه فعالیت همواره تلاشمان بر این بوده که زیر بار مسائل هیچ جناحی نرویم و خوشبختانه ایسنا در همه این سالها از بند مسائل سیاسی و جناحی رها بوده است.</p>
      <p>وی افزود: افتخار امروز ما این است که خبرگزاری نظام جمهوری اسلامی هستیم و نه خبرگزاری هیچ جناح و حزبی.</p>
      <p>متقیان در ادامه صداقت، امانتداری و اخلاق مداری را سه اصل مهم فعالیت ایسنا عنوان کرد وافزود: اگر این سه اصل در جامعه هم پیاده سازی شود، قطعا راه نجات برای همگان خواهد بود.</p>
      <p>مدیرعامل ایسنا در ادامه به مراسم باشکوه اربعین اشاره کرد وافزود: در کنار بیستمین سالگرد تاسیس ایسنا، بهانه دیگری که باعث شد امروز بخشی از خانواده ایسنا گرد هم بیایند، کسب رتبه برتر ایسنا در پوشش اخبار اربعین است.</p>
      <p>وی افزود: کسب این رتبه جز با زحمت خبرنگاران ایسنا به ویژه در سه استان کرمانشاه، ایلام و خوزستان نبوده و این امر جای تقدیر از تمام این خبرنگاران دارد.</p>
      <p>متقیان به اهمیت راهپیمایی اربعین اشاره کرد و افزود: اربعین به واقع روز پیروزی قیام امام حسین(ع) است و این راهپیمایی میلیونی بزرگداشت پیروزی قیام امام حسین(ع) محسوب می شود.</p>
      <p>وی افزود: حضرت زینب (س)و دیگر بازماندگان عاشورا با پیامی که از واقعه عاشورا بیان کردند توانستند واقعیت کربلا را به همه نشان دهند و همین خبررسانی و پیام رسانی باعث شد تا پیروز واقعی کربلا به همگان معرفی شود.</p>
      <p>متقیان تصریح کرد: امروز هم این رسالت برای خبرنگاران وجود دارد که باید پیام واقعی اربعین را به جهان مخابره کنند، پیامی که به هیچ مظلومی اجازه تسلیم شدن در برابر ظالمان را نمی دهد.</p>
      <p>وی گفت: ما هم در ایسنا مفتخریم که این راهپیمایی میلیونی را به بهترین شکل منعکس کردیم و آن را افتخاری برای خود می‌دانیم.</p>
      <p>انتهای پیام</p>
    </article>
  </body>
</html>