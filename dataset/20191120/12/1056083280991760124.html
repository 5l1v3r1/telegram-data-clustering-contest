<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919219/%DA%A9%D9%85%D8%A7%D9%84%DB%8C-%D9%BE%D9%88%D8%B1-%D8%AA%D8%B5%D9%85%DB%8C%D9%85-%D8%A7%DB%8C%D8%AC%D8%A7%D8%AF-%D9%85%D8%AD%D8%AF%D9%88%D8%AF%DB%8C%D8%AA-%D8%AF%D8%B1-%D8%B4%D8%A8%DA%A9%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%B9%D8%A7%D9%82%D9%84%D8%A7%D9%86%D9%87-%D8%A8%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:31:39+00:00"/>
    <meta property="og:title" content="کمالی‌پور: تصمیم ایجاد محدودیت در شبکه اینترنت عاقلانه بود"/>
    <meta property="og:description" content="نایب رییس کمیسیون حقوقی و قضایی مجلس شورای اسلامی در حمایت از ایجاد محدودیت اینترنتی در پی ناآرامی‌های اخیر اظهار کرد: اگر تخریب‌ها و کشته‌شدن افراد در این ناآرامی‌ها مخابره می‌شد می‌توانست به اتفاقات دامن بزند."/>
  </head>
  <body>
    <article>
      <h1>کمالی‌پور: تصمیم ایجاد محدودیت در شبکه اینترنت عاقلانه بود</h1>
      <address><time datetime="2019-11-20T12:31:39+00:00">20 Nov 2019, 12:31</time> by <a rel="author">پدرام خسروانی</a></address>
      <p>نایب رییس کمیسیون حقوقی و قضایی مجلس شورای اسلامی در حمایت از ایجاد محدودیت اینترنتی در پی ناآرامی‌های اخیر اظهار کرد: اگر تخریب‌ها و کشته‌شدن افراد در این ناآرامی‌ها مخابره می‌شد می‌توانست به اتفاقات دامن بزند.</p>
      <p>یحیی کمالی‌پور در گفت‌وگو با ایسنا با اشاره به ادامه قطع اینترنت در شهرهای مختلف کشور در پی ناآرامی‌های اخیر گفت: این تصمیم که گرفته شده از سوی نظام بوده و نظام نسبت به زوایای پیدا و پنهان این اغتشاشات آگاه است. ممکن است که محدودیت دسترسی به اینترنت ضررهایی را برای کشور داشته باشد، اما استحضار داشته باشید اگر قرار بود تمام این اتفاقات اخیر مخابره شود و معاندان می‌توانستند از طریق اینترنت با هم ارتباط داشته باشند مطمئنا فضای کشور بدتر می‌شد.</p>
      <p>وی ادامه داد: تصمیمی که در این باره اتخاذ شد در زمان خود تصمیمی عاقلانه بود باید صبر کنیم و شاهد این باشیم که برآیند این اغتشاشات چه می‌شود. اکنون ما شاهد آرامش کامل نیستیم، ما شاهد برخی تخریب‌ها بوده‌ایم. در حوزه انتخابیه من نیز مردم تجمعاتی داشتند که ما ضمن حضور در منطقه با مردم صحبت کردیم و موضوع به پایان رسید و خدا را شکر در آنجا شاهد تخریب و کشته‌ای نبودیم ولی در مناطق دیگر شاهد کشته شدن افراد و برخی تخریب‌ها بوده‌ایم که مخابره این مسائل خود می‌توانست به اتفاقات دامن بزند.</p>
      <p>نایب رییس کمیسیون حقوقی و قضایی مجلس شورای اسلامی تصریح کرد: فکر می‌کنم دولت باید اشتباهات خود را جبران کند، باید در میدان عمل تنش‌هایی که ایجاد شده رفع کند و راه را برای بازگشت اعتماد عمومی باز کند. گفته می‌شود که افزایش قیمت بنزین هیچ تاثیری بر افزایش قیمت دیگر اجناس نخواهد داشت. ما می‌دانیم که این موضوع یک شوخی بیشتر نیست، چرا که در یک شهرستان که اجناس با وسیله نقلیه و وانت‌های بنزینی جابه‌جا می‌شوند خواه یا ناخواه باید شاهد تاثیر قیمت سوخت بر قیمت اجناس باشیم.</p>
      <p>وی در پایان اضافه کرد: در مناطق ما سی ان جی و وسائل نقلیه عمومی همچون مترو وجود ندارد در واقع باید در این حوزه ابتدا سازوکار لازم را فراهم می‌کردند سپس تصمیم خود را اعمال کرده و قیمت بنزین را افزایش می‌دادند. اکنون هم برای بازگشت آرامش دولت راهی به جز این‌که با مردم همراه شود ندارد.</p>
      <p>انتهای پیام   </p>
    </article>
  </body>
</html>