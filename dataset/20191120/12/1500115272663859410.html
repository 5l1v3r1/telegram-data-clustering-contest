<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/music/artikel/4928286/marco-borsato-heeft-primeur-met-ticket-year-award"/>
    <meta property="og:site_name" content="RTL Boulevard"/>
    <meta property="article:published_time" content="2019-11-20T12:09:28+00:00"/>
    <meta property="og:title" content="Primeur: Marco Borsato wint Ticket of the Year Award"/>
    <meta property="og:description" content="Marco Borsato (52) heeft als eerste Nederlandse act ooit de Ticket of the Year Award gewonnen van Ticketmaster. De zanger nam de prijs woensdagochtend in ontvangst in de Ziggo Dome in Amsterdam voor zijn serie van vijf concerten in De Kuip afgelopen zomer."/>
  </head>
  <body>
    <article>
      <h1>Primeur: Marco Borsato wint Ticket of the Year Award</h1>
      <address>
        <time datetime="2019-11-20T12:09:28+00:00">20 Nov 2019, 12:09</time>
      </address>
      <p>Marco Borsato (52) heeft als eerste Nederlandse act ooit de Ticket of the Year Award gewonnen van Ticketmaster. De zanger nam de prijs woensdagochtend in ontvangst in de Ziggo Dome in Amsterdam voor zijn serie van vijf concerten in De Kuip afgelopen zomer.</p>
      <blockquote>"Zo'n prijs gaat normaal gesproken toch naar de Biebers en Madonna's van deze wereld"</blockquote>
      <p>Een beetje overdonderd was Marco wel toen hij het nieuws hoorde. "Dit is wel heel speciaal", reageert de zanger tegenover BuzzE. "Zo'n prijs gaat normaal gesproken toch naar de Biebers en Madonna's van deze wereld. We staan wereldwijd zelfs bij de top vijf", aldus Marco enigszins verbluft.</p>
      <p>De serie shows in de Kuip is Marco's mooiste concertreeks uit zijn carrière geworden. "Zowel technisch als muzikaal was het een zogeheten masterpiece", kijkt hij terug. "Ons doel was om drie generaties bij elkaar te krijgen en dat is gelukt. Dat het dan zo wordt gewaardeerd is het mooiste compliment dat je kunt krijgen."</p>
      <p>Marco ziet het als een uitdaging om in de toekomst iets nog mooiers neer te zetten. "Ze zeiden over mijn platen ook dat ik nooit meer zo'n succes zou krijgen", grapt hij. Volgens de zanger is het de kunst om je nek uit te durven steken. "Het moet gewoon goed zijn en je moet iets maken van nu", zo geeft Marco een van zijn geheimen prijs. Volgend jaar zit de zanger dertig jaar in het vak en dat wil hij op zijn Marco's groot vieren. "Hoe en wat daar zijn we nu hard over in de weer."</p>
      <p>Na Marco Borsato genoot het Nederlandse publiek het meeste van Pink, Shawn Mendes en Ariana Grande. Wereldwijd zijn alleen Pink, Metallica, BTS en Muse populairder. Op de vraag welke artiest het publiek in 2020 het liefst wil zien kwam Marco ook als winnaar uit de bus. Coldplay, Bruce Springsteen, Harry Styles en Billie Eilish werden daarna het meest genoemd.</p>
      <p>De Ticket of the Year Award werd eerder gewonnen door onder anderen Coldplay en Ed Sheeran.</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/news/artikel/4898166/marco-borsato-kreeg-veel-steun-na-bevestiging-affaire-iris-hond"/>
        <a href="https://www.rtlboulevard.nl/entertainment/showbizz/artikel/4898461/lief-marco-borsato-verrast-zijn-allergrootste-kleine-fan"/>
        <a href="https://www.rtlboulevard.nl/entertainment/music/artikel/4928416/nederlandse-producer-youngkio-maakt-kans-op-grammy"/>
        <a href="https://www.rtlboulevard.nl/entertainment/music/artikel/4928391/berget-lewis-brengt-muzikale-ode-aan-tina-turner"/>
        <a href="https://www.rtlboulevard.nl/entertainment/music/artikel/4928056/maarten-heijmans-komt-met-ramses-shaffy-album"/>
        <a href="https://www.rtlboulevard.nl/entertainment/music/artikel/4928226/schaatsshow-heeft-jan-smit-uitgeput"/>
      </related>
      <related>
        <a href="https://www.rtlboulevard.nl/entertainment/showbizz/artikel/4898461/lief-marco-borsato-verrast-zijn-allergrootste-kleine-fan"/>
      </related>
      <related>
        <a href="https://www.rtlboulevard.nl/entertainment/showbizz/artikel/4899296/zoon-marco-en-leontine-borsato-gehackt"/>
      </related>
    </article>
  </body>
</html>