<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919214/%D9%BE%DB%8C%D8%B4-%D8%A8%DB%8C%D9%86%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-53-%D8%B9%D9%86%D9%88%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D9%87%D9%81%D8%AA%D9%87-%D8%A8%D8%B3%DB%8C%D8%AC-%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:26:21+00:00"/>
    <meta property="og:title" content="پیش‌بینی برگزاری 53 عنوان برنامه به مناسبت هفته بسیج در همدان"/>
    <meta property="og:description" content="ایسنا/همدان فرمانده سپاه انصارالحسین(ع) استان همدان از پیش‌بینی برگزاری ۵۳ عنوان برنامه و ۸۰۰ ریزبرنامه به مناسبت هفته بسیج در سراسر استان خبر داد."/>
  </head>
  <body>
    <article>
      <h6 class="kicker">فرمانده سپاه همدان خبر داد</h6>
      <h1>پیش‌بینی برگزاری 53 عنوان برنامه به مناسبت هفته بسیج در همدان</h1>
      <address><time datetime="2019-11-20T12:26:21+00:00">20 Nov 2019, 12:26</time> by <a rel="author">سمیرا معارفی</a></address>
      <p>ایسنا/همدان فرمانده سپاه انصارالحسین(ع) استان همدان از پیش‌بینی برگزاری ۵۳ عنوان برنامه و ۸۰۰ ریزبرنامه به مناسبت هفته بسیج در سراسر استان خبر داد.</p>
      <p>سردار مظاهر مجیدی چهارشنبه ۲۹ آبان ماه در جمع خبرنگاران، بیان کرد: برنامه‌های نخستین روز هفته مصادف با پنج‌شنبه ۳۰ آبان ماه با عنوان «بسیج، مقاومت، ایثار و شهادت» آئین عطرافشانی گلزار شهدا با حضور بسیجیان و خانواده شهدا در سراسر استان، دیدار نخبگان بسیج با ائمه جمعه، آغاز اعزام ۳۰۰۰ نفر دانش آموز به راهیان نور مناطق جنوب، برگزاری ۶۰ برنامه یادواره آبروی محله در هفته بسیج، سرکشی از ۵۰۰ خانواده شهدا و اجرای ۴۰ میز خدمت در تمام شهرستان‌ها خواهد بود.</p>
      <p>وی در تشریح دومین روز از هفته با عنوان «بسیج، اخلاق و معنویت» افزود: برگزاری دعای ندبه، سخنرانی فرهنگی با موضوعات بسیج زمینه ساز ظهور در محل نمازجمعه و سخنرانی پیش از نمازجمعه توسط فرماندهان نواحی بسیج از برنامه‌های جمعه یک آذرماه است.</p>
      <p>مجیدی اضافه کرد: درسومین روز هفته با عنوان «بسیج، علم و فناوری» افتتاح نمایشگاه دستاوردهای ۴۰ ساله بسیج در تالار قرآن، آموزش رسانه و معرفی آسیب‌های آن برای ۶۰۰۰ دانش آموز و آئین رونمایی از سامانه برخط ناب طرح شهید حججی که به وسیله آن هر بسیجی جایگاه و وظیفه خود را می‌شناسد را خواهیم داشت.</p>
      <p>فرمانده سپاه همدان خاطرنشان کرد: برگزاری مجامع بسیج استان و شهرستان‌ها، نواختن زنگ ایثار و مقاومت در برخی مدارس شهرستان‌ها، برگزاری یادواره شهدای زن ایثارگر، افتتاحیه مهدهای قرآنی برای آموزش شیوه‌های رفتاری و تربیتی قرآنی به کودکان برنامه‌های چهارمین روز هفته با عنوان «بسیج، سبک زندگی اسلامی و ایرانی» است.</p>
      <p>وی اظهار کرد: روز دوشنبه ۴ آذر پنجمین روز بسیج با عنوان «بسیج، فرهنگ‌ و بصیرت» برنامه‌های اعزام تیم‌های گروه‌های جهادی به مناطق محروم و مناطق سیل‌زده استان، همایش معرفی الگوهای برتر فرهنگی و معلمان تراز اسلامی و برپایی همایش مربیان طرح شهید بهنام محمدی با همکاری آموزش و پرورش برگزار می‌شود.</p>
      <p>مجیدی درباره برنامه‌های سه شنبه ۵ آذرماه‌ با عنوان «بسیج، دفاع و امینت» یادآور شد: در این روز تجمع و اجتماع بزرگ بسیجیان در سراسر استان برگزار می‌شود اما هنوز تاریخ برگزاری اجتماع ۱۰ هزار نفری شهر همدان مشخص نشده است. </p>
      <p>وی در ادامه گفت: در زمان سیل اخیر زمین روستای برفیان تویسرکان حرکت کرده است و با توجه به خطرساز بودن شرایط برای مردم روستا، محل استقرار روستا حدود یک کیلومتر تغییر خواهد کرد و کلنگ افتتاح عملیات ۵ آذرماه زده خواهد شد.</p>
      <p>فرمانده سپاه همدان‌ برنامه های ششمین روز هفته بسیج را این گونه بیان کرد: ساخت اردوگاه کار صیانت در نهاوند به اتمام رسیده و این اردوگاه در جهت تربیت افراد معتاد با همکاری بهزیستی افتتاح خواهد گرفت‌ همچنین در این روز تعدادی از منازل سیل زدگان تحت پوشش کمیته امداد و بهزیستی که شامل ۵۰۰ خانه در دو محور احداث و مرمت بود، افتتاح خواهد شد.</p>
      <p>وی خاطرنشان کرد: آخرین روز هفته بسیج با عنوان «بسیج، اقتصاد مقاومتی و جهاد خدمات‌رسانی» با برنامه‌های تقدیر از مربیان و حلقه‌های صالحین، برگزاری اختتامیه جشنواره حبیب حرم درباره سرلشکر همدانی و واگذاری ۲۰۰ جهیزیه به خانواده‌های تحت سرپرست بهزیستی و کمیته امداد به پایان خواهد رسید.</p>
      <p>مجیدی افزود: در ابتدای امسال ۱۰۰۰ پروژه عمرانی را در استان به عهده گرفتیم که از این میان ۱۰۴۰ پروژه به پایان رسیده و در این هفته افتتاح خواهد شد همچنین برخی پروژه‌ها شامل احداث مرمت ۱۸ حسینیه در قسمت‌های محروم استان با همکاری دستگاه‌های اجرایی و احداث ۲۸ خانه عالم، تکمیل و احداث ۲۵ سالن ورزشی و مرمت و دیوارکشی ۴۵ مدرسه با همکاری آموزش و پرورش خواهد بود.</p>
      <p>وی بیان کرد: در سیل گلستان، استان‌ همدان بسیار عالی درخشید و کمک های خوبی از جمله توزیع ۱۳ هزار بسته غذایی، ارسال ۵۹ هزار و ۸۰۰ دست لباس و پوشاک، جمع آوری ۱۳ هزار تخته پتو، ۵۰۵‌ تخته فرش، ارسال ۴۰۰ هزار قرص نان، ۱۲۰۰ کیسه آرد و ۶۴ بسته بهداشتی صورت گرفت.</p>
      <p>فرمانده سپاه همدان‌ در پایان با بیان اینکه ارزان‌ترین چیز در کشور ما امنیت است که خیلی برای آن هزینه نمی‌کنیم و با این گونه اتفاقات امنیت کشور را درک می‌کنیم، اظهار کرد: در شرایطی مشابه شرایط کنونی کشور بسیجیان در راستای اقتدار و امنیت کشور جلو آمده و بدون انتظار از بقیه کار می‌کند به طوریکه نقش بزرگی در مقابله با مسئله اخیر داشت.</p>
      <p>انتهای پیام</p>
    </article>
  </body>
</html>