<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/v-hitlerjevo-rojstno-hiso-se-bo-vselila-policija"/>
    <meta property="og:site_name" content="Primorske novice"/>
    <meta property="article:published_time" content="2019-11-20T12:45:59+00:00"/>
    <meta property="og:title" content="V Hitlerjevo rojstno hišo se bo vselila policija"/>
    <meta property="og:description" content="V rojstno hišo nemškega nacističnega diktatorja Adolfa Hitlerja se bo vselila avstrijska policija. Na tak način naj bi preprečili, da bi hiša postala romarski kraj za neonaciste. Kot je sporočilo avstrijsko notranje ministrstvo, bodo hišo pred vselitvijo policije prenovili. Arhitekturni natečaj na ravni EU bo objavljen še ta mesec."/>
  </head>
  <body>
    <article>
      <h1>V Hitlerjevo rojstno hišo se bo vselila policija</h1>
      <address><time datetime="2019-11-20T12:45:59+00:00">20 Nov 2019, 12:45</time> by <a rel="author">STA</a></address>
      <p>
        <b>V rojstno hišo nemškega nacističnega diktatorja Adolfa Hitlerja se bo vselila avstrijska policija. Na tak način naj bi preprečili, da bi hiša postala romarski kraj za neonaciste. Kot je sporočilo avstrijsko notranje ministrstvo, bodo hišo pred vselitvijo policije prenovili. Arhitekturni natečaj na ravni EU bo objavljen še ta mesec.</b>
      </p>
      <figure>
        <img src="https://static.primorske.si/foto/highres/gnweb/720488_267-hisa.jpg"/>
        <figcaption>V rojstno hišo nemškega nacističnega diktatorja Adolfa Hitlerja se bo vselila avstrijska policija.  </figcaption>
      </figure>
      <p><b>LINZ</b> &gt; Z vselitvijo policije v Hitlerjevo rojstno hišo v kraju Braunau am Inn v Zgornji Avstriji se bo zaključil dolgoletni pravni spor med avstrijsko državo in lastnico hiše. Avstrijski parlament je leta 2016 sprejel odločitev o razlastitvi hiše. Lastnica se je pritožila tako zaradi razlastitve kot višine odškodnine. Tožnica je sicer avgusta letos dokončno izgubila primer na vrhovnem sodišču na Dunaju.</p>
      <p>Zaključek sodnega postopa je omogočil avstrijski državi, da sprejme dokončno odločitev o nadaljnji usodi hiše, ki bo postala sedež okrajnega policijskega poveljstva ter policijskega inšpektorata Braunau. Potem ko so nekdanji lastnici izplačali 812.000 evrov odškodnine, se je notranje ministrstvo odločilo za objavo arhitekturnega natečaja za obnovo hiše.</p>
      <p>Po navedbah domačinov so neonacisti doslej pogosto pripotovali v Braunau, da bi se fotografirali pred Hitlerjevo rojstno hišo.</p>
      <p>"To, da bo hišo v prihodnje uporabljala policija, bi moralo poslati jasen znak, da ta stavba ne bi smela nikoli služiti kot kraj za komemoracijo nacionalsocializma," je na torkovi novinarski konferenci poudaril avstrijski notranji minister <b>Wolfgang Peschorn</b>.</p>
      <p>Arhitekturne predloge za obnove hiše, ki bodo prispeli na natečaj, bo ocenjevala neodvisna skupina strokovnjakov, v kateri bodo poleg arhitektov še predstavniki mesta Braunau, državnega stanovanjskega sklada ter narodnega sklada za žrtve nacionalsocializma. Rezultati arhitekturnega natečaja naj bi bili znani v prvi polovici leta 2020.</p>
      <p>Hitler (1889-1945) je v trinadstropni hiši v središču mesta, ki leži na meji z Nemčijo, preživel prve mesece svojega življenja. V preteklosti so imeli v Avstriji tudi načrte, da bi njegovo rojstno hišo porušili.</p>
    </article>
  </body>
</html>