<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/roma/spaghetti-amatriciana-da-oggi-sono-un-capolavoro-lo-sancisce-ue-638383.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T12:47:00+00:00"/>
    <meta property="og:title" content="Spaghetti all'amatriciana, da oggi sono un capolavoro. Lo sancisce l'Ue"/>
    <meta property="og:description" content="Lo annuncia l'ex sindaco di Amatrice Pirozzi: “Basta sterili polemiche con rinomati chef, solo tradizione e buona cucina”"/>
  </head>
  <body>
    <article>
      <h1>Spaghetti all'amatriciana, da oggi sono un capolavoro. Lo sancisce l'Ue</h1>
      <h2>Lo annuncia l'ex sindaco di Amatrice Pirozzi: “Basta sterili polemiche con rinomati chef, solo tradizione e buona cucina”</h2>
      <address>
        <time datetime="2019-11-20T12:47:00+00:00">20 Nov 2019, 12:47</time>
      </address>
      <p>
        <a href="http://www.affaritaliani.it/roma/spaghetti-amatriciana-da-oggi-sono-un-capolavoro-lo-sancisce-ue-638383_mm_462713_mmc_1.html">Guarda la gallery</a>
      </p>
      <h3>Gli spaghetti all'amatriciana da oggi sono un capolavoro. Lo sancisce l'Unione Europea che ha riconosciuto la pasta simbolo di Amatrice come SGT, ovvero “Specialità tradizionale garantita”, con il nome di “Amatriciana Tradizionale”. E nella disciplinare della Ue spunta anche la ricetta perfetta.</h3>
      <h3> </h3>
      <p>Ad annunciare il riconoscimento ottenuto dalla Amatriciana è stato l'ex sindaco di Amatrice e ora consigliere regionale, Sergio Pirozzi: “Da oggi stop alle polemiche sull'uso della definizione 'All'amatriciana', che diventa ufficialmente sinonimo di tradizione e di qualità. Lo sancisce l'Unione Europea, che, al termine di un lavoro che ho seguito fin dal 2014, ha pubblicato sulla sua Gazzetta ufficiale il disciplinare che regola l'uso della denominazione 'amatriciana tradizionale' riferendolo alla storica ricetta tramandata di generazione in generazione nella nostra terra”.</p>
      <p>“Quindi, niente più sterili polemiche con rinomati chef da reality show - continua Pirozzi - niente più uso dispregiativo per fare polemica politica, solo tradizione e buona cucina. Ringrazio gli ex ministri dell'Agricoltura, Maurizio Martina e Gian Marco Centinaio per la disponibilità bipartisan, nonché l'europarlamentare Nicola Procaccini, che ha seguito con cura l'ultima parte dell'iter a Bruxelles. Li aspetto tutti ad Amatrice, per un piatto di amatriciana tradizionale”.</p>
      <p>Nella disciplinare di produzione di specialità tradizionale garantita, l'Unione Europea inserisce anche la ricetta perfetta per eseguire una Amatriciana degna della tradizione. Ecco gli ingredienti: guanciale del tipo Amatriciano a forma triangolare con base arrotondata; olio extravergine di oliva; passata di pomodoro e/o pomodori pelati in pezzi; sale; vino bianco; peperoncino (essiccato o fresco) e/o pepe; e pecorino del tipo Amatriciano o pecorino romano DOP del Lazio grattugiato.</p>
    </article>
  </body>
</html>