<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-huszoneves-szinesznot-zaklatott-a-rendezo-a-katona-jozsef-szinhazban/"/>
    <meta property="og:site_name" content="lokál"/>
    <meta property="article:published_time" content="2019-11-20T12:32:29+00:00"/>
    <meta property="og:title" content="Huszonéves színésznőt zaklatott a rendező a Katona József Színházban"/>
    <meta property="og:description" content="Bár a színház mindent megtett annak érdekében, hogy titokban tartsa, ki zaklatta a munkatársakat, mégis egyre több információ lát napvilágot."/>
  </head>
  <body>
    <article>
      <h1>Huszonéves színésznőt zaklatott a rendező a Katona József Színházban</h1>
      <address><time datetime="2019-11-20T12:32:29+00:00">20 Nov 2019, 12:32</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/Katona_J%C3%B3zsef_Sz%C3%ADnh%C3%A1z_port%C3%A1lv%C3%A1lt%C3%A1s_2012-e1574249537649-1280x893.jpg"/>
      </figure>
      <p>
        <b>Bár a színház mindent megtett annak érdekében, hogy titokban tartsa, ki zaklatta a munkatársakat, mégis egyre több információ lát napvilágot.</b>
      </p>
      <p>Mint arról beszámoltunk, a Katona József Színház mindössze egy közleményt jelentetett meg kedden a hivatalos közösségi oldalán, amiben leírták, hogy kitiltották az egyik szerződéses munkatársat.</p>
      <p>A bejelentést azzal indokolták, hogy a budapesti színház vezetőségének tudomására jutott, hogy többször is “erkölcsi határokat átlépő módon” viselkedett a többi dolgozóval szemben – közölte a teátrum a Facebook-oldalán.</p>
      <p>Az Origo szerda reggel arról számolt be, hogy információik szerint szexuális zaklatások történtek, amelyeket egy rendező követett el.</p>
      <p>Közben a Bors megtudta: egy fiatal színésznő az egyik áldozat, aki volt elég bátor ahhoz, hogy jelentse a hatalmával visszaélő kollégáját.</p>
      <p>A <a href="http://www.borsonline.hu/aktualis/zaklatasi-botrany-a-katona-jozsef-szinhazban-egy-bocsanatkeressel-akartak-elrendezni-az-ugyet/186977">Borsnak</a> az <u>egyik olvasó küldött levelet, amiben az alábbiakat írta.</u></p>
      <p>„Nem tudok többet, csak azt, hogy a színház egyik fiatal színésznőjét zaklatta a premierje napján, és bár a színház vezetése szerette volna egy bocsánatkéréssel letudni az ügyet, a fiatal színésznők bekeményítettek, és elérték, hogy ez történjen.”</p>
      <p>A portál megtalálta az eset egyik áldozatát – a színház közismert, rendkívül dekoratív, huszonéves színésznőjét – aki bár megerősítette a zaklatás tényét, nem kívánt megszólalni az ügyben.</p>
      <ul>
        <li>
          <a href="https://www.lokal.hu/2019-11-rendezo-lehetett-a-katona-jozsef-szinhaz-szexualis-zaklatoja/">Rendező lehetett a Katona József Színház szexuális zaklatója</a>
        </li>
        <li>
          <a href="https://www.lokal.hu/2019-11-fordulat-zaklatas-a-katona-jozsef-szinhazban/">Fordulat! Zaklatás a Katona József Színházban</a>
        </li>
      </ul>
    </article>
  </body>
</html>