<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/provincia-cagliari/2019/11/20/blitz-dei-carabinieri-di-quartu-sequestrato-mezzo-chilo-di-hashis-136-954879.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T12:18:35+00:00"/>
    <meta property="og:title" content="Blitz dei carabinieri di Quartu, sequestrato mezzo chilo di hashish"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">antidroga</h6>
      <h1>Blitz dei carabinieri di Quartu, sequestrato mezzo chilo di hashish</h1>
      <h2>Nei guai un giovane di 20 anni</h2>
      <address><time datetime="2019-11-20T12:18:35+00:00">20 Nov 2019, 12:18</time> by <a rel="author" href="https://www.unionesarda.it/autore/raffaele_serreli/10195" target="_blank">Raffaele Serreli</a></address>
      <p>Nuova operazione antidroga dei carabinieri di Quartu. Un giovane di 20 anni è stato trovato in possesso di mezzo chilo di hashish ed è stato arrestato per detenzione di droga a fine di spaccio.</p>
      <p>Il blitz è scattato nella zona di Flumini e tra la borgata di Sant'Isidoro e la via S'Ecca S'Arridelli con la mobilitazione di quattro pattuglie del Nucleo operativo-radiomobile della Compagnia di Quartu. Posti di blocco, accertamenti vari e anche qualche perquisizione.</p>
      <p>Il tutto dopo un vertice che ieri sera è stato tenuto in caserma a Quartu dal tenente Gianni Russo. Tra le auto fermate, anche quella condotta dal 20enne che all'alt dei carabinieri (dopo aver imboccato una strada chiusa al traffico) sarebbe apparso piuttosto nervoso. A questo punto i militari hanno perquisito l'abitacolo, trovando la droga e qualche banconota.</p>
      <p>Accompagnato in caserma a Quartu l'indagato, incensurato, è stato dichiarato in arresto.</p>
      <p>Le indagini continuano per risalire alla provenienza dello stupefacente, per capire dove era diretto e agli eventuali complici del giovane. Proprio in questo contesto nelle ore successive al fermo, gli inquirenti hanno perquisito un'abitazione a Quartu e un'altra a Selargius. In merito non sono trapelate indiscrezioni. Si è parlato del recupero di altra droga, ma dalla Compagnia di Quartu non c'è stata alcuna conferma.</p>
      <p>Stamattina il giovane è comparso davanti al giudice. Il suo legale ha ottenuto i termini a difesa ed è stato scarcerato con l'obbligo di dimora durante la notte. Il processo si terrà l'11 dicembre.</p>
    </article>
  </body>
</html>