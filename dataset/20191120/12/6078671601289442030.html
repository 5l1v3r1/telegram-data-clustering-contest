<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/shtrahe-ibisa-aferata-1618417.html"/>
    <meta property="og:site_name" content="Cross"/>
    <meta property="article:published_time" content="2019-11-20T12:50:00+00:00"/>
    <meta property="og:title" content="Арести в Австрия във връзка с аферата &quot;Ибиса&quot; (Видео)"/>
    <meta property="og:description" content="/КРОСС/ След извършени обиски полицията е арестувала вчера няколко лица, заподозрени за участие в &quot;аферата Ибиса&quot;, която преди половин година стана причина за правителствена криза в Австрия и сложи край на политическата кариера на австрийския вицеканцлер Хайнц Кристиан Щрахе."/>
  </head>
  <body>
    <article>
      <h1>Арести в Австрия във връзка с аферата "Ибиса" (Видео)</h1>
      <address>
        <time datetime="2019-11-20T12:50:00+00:00">20 Nov 2019, 12:50</time>
      </address>
      <p>/КРОСС/ След извършени обиски полицията е арестувала вчера няколко лица, заподозрени за участие в "аферата Ибиса", която преди половин година стана причина за правителствена криза в Австрия и сложи край на политическата кариера на австрийския вицеканцлер Хайнц Кристиан Щрахе.</p>
      <p>Вицеканцлерът и лидер на крайнодясната Австрийска партия на свободата Щрахе подаде оставка през май, след като беше публикуван направен със скрита камера видеозапис през 2017 г. в Ибиса, на който той се среща с жена, представяща се за племенница на руски олигарх, и предлага да й уреди държавни договори.</p>
      <p>Виенската прокуратура потвърди появилите се в по-ранни часове вчера съобщения в някои австрийски издания.</p>
      <p>Както съобщи ежедневникът "Йостеррайх", обиски са направени във Виена и Залцбург. Според онлайн платформата ЕС-инфотек обиските са извършени по домовете на лица, които се причисляват към "по-тесния кръг" на детектив, участвал в "аферата Ибиса".</p>
      <p>Той е придружавал мнимата племенница на руски олигарх и вероятно е играл ключова роля в аферата. Вестник "Кроне" съобщава, че става дума за бившата приятелка на детектива и предприемач. Жената е била същевременно секретарка на предприемача. Тези твърдения не са потвърдени официално.</p>
      <p>Според изявления на говорителка на прокуратурата пред австрийската осведомителна агенция АПА лицата ще останат в ареста. Вестник "Курир" пише, че са задържани лицата, инициирали видеото, което компрометира шефа на Австрийската партия на свободата Хайнц Кристиан Щрахе и неговия довереник Йохан Гуденус. В заснемането на материала вероятно са участвали шест лица.</p>
      <p>"Залцбургер нахрихтен" съобщава хипотезата на следователите, допускаща възможност създателите на материала да са искали за получат пари от Хайнц Кристиан Щрахе. Замесеният в историята детектив е призовавал своите съучастници да поискат "поне 400 000 евро" за целия материал.</p>
      <p>Засега не са известни имената и броят на арестуваните.</p>
      <figure>
        <iframe src="https://www.youtube.com/embed/Nz6BeEVVCjc" width="640" height="360" data-service="Youtube" scrolling="no"/>
      </figure>
    </article>
  </body>
</html>