<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/sorg-bland-dressyrryttarna-hatten-forbjuds-i-tavlingar/"/>
    <meta property="og:site_name" content="DN.SE"/>
    <meta property="article:published_time" content="2019-11-20T12:24:38+00:00"/>
    <meta property="og:title" content="Sorg bland dressyrryttarna – hatten förbjuds i tävlingar"/>
    <meta property="og:description" content="Från och med 2021 införs hjälmtvång för dressyrryttare under tävlingar. ”Sorgligt, en vacker tradition som borde bevarats”, tycker Patrik Kittel."/>
  </head>
  <body>
    <article>
      <h1>Sorg bland dressyrryttarna – hatten förbjuds i tävlingar</h1>
      <address><time datetime="2019-11-20T12:24:38+00:00">20 Nov 2019, 12:24</time> by <a rel="author" href="https://www.dn.se/av/malin-fransson/" target="_blank">Malin Fransson</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/20/a305d43b-35b8-42e1-9172-cb7a147d5cfd/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Snart ryker hatten för dressyrryttaren Patrik Kittel.<cite>Foto: Johanna Lundberg/Bildbyrån</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/20/ba296271-b4d4-4414-989b-10287f847083/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 2 av 2</b>
            <cite>Foto: Johanna Lundberg/Bildbyrån</cite>
          </figcaption>
        </figure>
      </slideshow>
      <p>
        <b>Nu åker snart hatten av för Patrik Kittel.<br/>Från och med 2021 införs hjälmtvång för dressyrryttare under tävlingar. Därmed är det inte längre tillåtet att använda en klassisk dressyrhatt.<br/>– Jag tycker det är sorgligt. Det är en vacker tradition som borde bevarats, säger Patrik Kittel.</b>
      </p>
      <p>Fram tills nu har dressyrryttarna kunnat välja om de på internationella tävlingar vill rida med den klassiska hatten på huvudet, eller med en ridhjälm.</p>
      <p>Nu kommer det nya direktiv.</p>
      <p>På sitt nyss avslutade årsmöte i Moskva tog FEI, internationella ridsportförbundet, beslutet att från och med 2021 måste alla dressyrryttare rida med hjälm under tävlingarna.</p>
      <p><b>Enligt det</b> <b>första förslaget</b> skulle hjälmtvång för dressyrryttare på internationella tävlingar införts redan nästa år, men årsmötet valde att skjuta fram förbudet ett år och låta dressyrryttarna behålla hatten på under sommarens OS i Tokyo.</p>
      <p>– Jag förstår naturligtvis att det är en säkerhetsfråga och att det är budskapet som man vill sända till unga ryttare. Självklart tycker jag också att säkerheten är viktig. Jag har alltid hjälm på mig utanför tävlingsbanan säger Sveriges bäste dressyrryttare Patrik Kittel.</p>
      <p>– Men när vi kommer till internationella tävlingar, där ryttarna är över 21 år tycker jag att vi borde fått ha kvar valfriheten att själva bestämma. Jag har aldrig hört talas om någon dressyrryttare som har åkt av hästen inne på tävlingsbanan.</p>
      <p><b>Dressyr är en sport</b> där traditionerna är centrala. Mycket ska se ut som det alltid har gjort.</p>
      <p>– Jag är förtjust i det. För mig hör dressyr ihop med hatt och frack. Det är det som jag har växt upp med, säger 43-årige Patrik Kittel.</p>
      <p>– Därför tycker jag att man borde ha behållit den valfriheten. Men nu är det bara att acceptera det beslut som är fattat och följa reglerna.</p>
      <p>Patrik Kittels dressyrhatt har hängt med honom i 15 år.</p>
      <p>– Den är tillverkad i Holland och specialanpassad för mig, berättar Patrik Kittel.</p>
      <p>– Jag ska inte sticka under stol med att jag kommer att sakna den. Den har upplevt både blod, svett och tårar.</p>
      <p><b>I det svenska</b> <b>EM-laget</b> – som tog brons i sommarens mästerskap – vann hatten med 3–1.</p>
      <p>Patrik Kittel, Therese Nilshagen och Antonia Ramel red med hatt. Undantaget var Juliette Ramel som valde ridhjälm.</p>
      <p>Världsettan Isabell Werth från Tyskland, som i slutet av november kommer att tävla i Stockholm, rider i hatt.</p>
      <p>Publikfavoriten och OS-guldmedaljören Charlotte Dujardin från Storbritannien väljer däremot ridhjälm.</p>
      <p>
        <a href="https://www.dn.se/sport/blodsregeln-fungerar-det-kostade-stjarnan-medaljen/">Läs mer: Blodsregeln fungerar – det kostade stjärnan medaljen</a>
      </p>
    </article>
  </body>
</html>