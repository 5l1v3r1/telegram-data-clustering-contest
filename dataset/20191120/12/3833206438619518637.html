<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915373.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T12:16:00+00:00"/>
    <meta property="og:title" content="Мистерията Локомотив - как с малко средства се постигат отлични резултати"/>
    <meta property="og:description" content="В събота от 17:30 часа е супердербито на Първа лига, когато лидерът Лудогорец приема втория в класир..."/>
  </head>
  <body>
    <article>
      <h1>Мистерията Локомотив - как с малко средства се постигат отлични резултати</h1>
      <address>
        <time datetime="2019-11-20T12:16:00+00:00">20 Nov 2019, 12:16</time>
      </address>
      <p>В събота от 17:30 часа е супердербито на Първа лига, когато лидерът Лудогорец приема втория в класирането Локомотив Пловдив. Разликата между двата тима е само 6 точки, но тази в бюджетите им е около 10 пъти по-голяма в полза на разградчани.</p>
      <p>И докато за орлите първото място е очаквано на фона на заплатите, то втората позиция на смърфовете е повече от изненадваща с оглед финансовия ресурс, с който клубът разполага. Но пък е и напълно заслужена, базирайки се на играта на тима.</p>
      <p>Наскоро босът на черно-белите <a href="https://www.plovdiv24.bg/sport/persons/5141.html">Христо Крушарски</a> обяви, че бюджетът на Локо е около 4 милиона лева. Това нарежда пловдивчани на осмо място в Първа лига. Пред тях са Лудогорец, Левски, ЦСКА-София, Берое, Арда, Ботев (Пд) и Черно море, твърди в днешния си брой "Тема спорт". Видно е, че с доста пo-малко средства Локомотив записва много по-добри резултати от клубове, които дават в пъти по-високи заплати.</p>
      <p>За сравнение, когато Крушарски застана начело на Локомотив Пловдив през 2015 година, бюджетът бе около 2 милиона лева. Реално за 4 години той е увеличен двойно. Таванът на заплатите за играчите на "Лаута“ е 3 000 евро, като единственото изключение е капитанът <a href="https://www.plovdiv24.bg/sport/persons/81.html">Димитър Илиев</a>, който получава малко повече.</p>
      <p>Архитектът на успешното представяне на черно-белите <a href="https://www.plovdiv24.bg/sport/persons/5205.html">Бруно Акрапович</a> пък е чак седми по заплата сред треньорите в елита със своите 9000 лева, които му се полагат по новия договор, който подписа наскоро. Пред него са <a href="https://www.plovdiv24.bg/sport/persons/556.html">Станислав Генчев</a> (Лудогорец), <a href="https://www.plovdiv24.bg/sport/persons/4300.html">Петър Хубчев</a> (Левски), <a href="https://www.plovdiv24.bg/sport/persons/2609.html">Димитър Димитров</a> - Херо (Берое), Стамен Белчев (Арда), Милош Крушчич (ЦСКА) и <a href="https://www.plovdiv24.bg/sport/persons/3665.html">Илиан Илиев</a> (Черно море), като всеки един от тях получава 5-цифрена сума. Доскоро босненският специалист бе осми по заплата, но след освобождаването на наставника на Ботев (Пловдив) <a href="https://www.plovdiv24.bg/sport/persons/5230.html">Желко Петрович</a> се нареди седми.</p>
      <p>Локомотив Пловдив показва, че и с по-малко средства, но разходвани и управлявани правилно, могат да се постигнат добри резултати.</p>
    </article>
  </body>
</html>