<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125652/kybernitiko-shedio-gia-metanasteytiko-kleinei-i-moria"/>
    <meta property="og:site_name" content="Insider"/>
    <meta property="article:published_time" content="2019-11-20T12:42:00+00:00"/>
    <meta property="og:title" content="Κλείνει η Μόρια - Όλο το κυβερνητικό σχέδιο για το μεταναστευτικό"/>
    <meta property="og:description" content="Ως προς τα ασυνόδευτα ανήλικα καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη, με την ανακοίνωση να επίκειται τις επόμενες μέρες."/>
  </head>
  <body>
    <article>
      <h1>Κλείνει η Μόρια - Όλο το κυβερνητικό σχέδιο για το μεταναστευτικό</h1>
      <h2>Ως προς τα ασυνόδευτα ανήλικα καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη, με την ανακοίνωση να επίκειται τις επόμενες μέρες.</h2>
      <address>
        <time datetime="2019-11-20T12:42:00+00:00">20 Nov 2019, 12:42</time>
      </address>
      <p>Το <b>επιχειρησιακό σχέδιο δράσης πέντε σημείων για το μεταναστευτικό </b>παρουσίασε νωρίτερα την Τετάρτη η κυβέρνηση, <b>δια του υφυπουργού Άμυνας Αλκιβιάδη Στεφανή και του κυβερνητικού εκπροσώπου Στέλιου Πετσα.</b></p>
      <p>Σύμφωνα με το <a href="https://www.reader.gr/news/politiki/312168/kleinei-i-moria-pente-kleista-kentra-sta-nisia-anakoinoseis-tis-kyvernisis-gia">Reader.gr,</a> ο σχεδιασμός προβλέπει πέντε κλειστά κέντρα, χωρητικότητας τουλάχιστον 18.000 ανθρώπων.</p>
      <p>Πιο συγκεκριμένα:</p>
      <p><b>Λέσβος: </b>Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Χίος: </b>Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Σάμος:</b> Στη Σάμο, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Κως: </b>Στην Κω, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</p>
      <p><b>Λέρος: </b>Στη Λέρο, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+</p>
      <p>Ο κ. Στεφανής υπογράμμισε ότι έχει ήδη προχωρήσει ο σχεδιασμός για τη χωροθέτηση, αλλά και τους χώρους και τις υποδομές που θα υπάρχουν εντός των κλειστών κέντρων, ενώ, απαντώντας σε ερωτήσεις άφησε ανοιχτό το ενδεχόμενο άλλων 2.000 θέσεων σε κάθε δομή, ανάλογα με τις ανάγκες.</p>
      <p>Ακόμα, ως <b>προς τα ασυνόδευτα ανήλικα</b> καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη, με την ανακοίνωση να επίκειται τις επόμενες μέρες. Για τις ΜΚΟ, προβλέπεται καθορισμός πλαισίου υποχρεώσεών τους και συγκεκριμένων κριτηρίων που απαιτείται να έχουν. Παραμονή και λειτουργία στη χώρα, μόνο όσων πληρούν τις προϋποθέσεις. Ως προς το άσυλο, η ψήφιση του νέου νόμου, παρέχει το πλαίσιο που απαιτείται ώστε, να επιταχυνθούν οι διαδικασίες και είτε να εγκριθεί το άσυλο, είτε να επιστρέψουν όσοι δεν πληρούν τις προϋποθέσεις, στη χώρα προέλευσης ή εισόδου. Παράλληλα, είναι σε εξέλιξη η πρόσληψη 500 ατόμων, τα οποία θα ενισχύσουν τις Υπηρεσίες Ασύλου.</p>
      <p>Ως προς τα επιπρόσθετα στοιχεία της δράσης της κυβέρνησης, η ενίσχυση σε προσωπικό έχει προγραμματιστεί με την πρόσληψη 400 συνοριοφυλάκων για τον Έβρο και 800 για τα νησιά, έχουν ήδη διατεθεί (την 08 Νοε 19) 14 εκ. Ευρώ για την επίλυση άμεσων αναγκών, έχουν επιταχυνθεί οι διαδικασίες για την απεμπλοκή του Εθνικού Συστήματος Ολοκληρωμένης Θαλάσσιας Επιτήρησης (ΕΣΟΘΕ) ενώ με παρέμβαση του πρωθυπουργού, η Ένωση Εφοπλιστών προσφέρει, 10 σύγχρονα ταχέα σκάφη στο Λιμενικό Σώμα, τα οποία πληρούν τις απαιτούμενες προδιαγραφές για την εκπλήρωση της αποστολής τους, ενώ η παράδοση τους θα πραγματοποιηθεί στους επόμενους μήνες.</p>
      <p>Σύμφωνα με τον κ. Στεφανή, «κάθε δράση ενώ υλοποιείται ανεξάρτητα, διαλειτουργεί συνεχώς με τις υπόλοιπες μέσα στο πολύπλοκο περιβάλλον που έχει δημιουργηθεί, με σκοπό την επίτευξη της μέγιστης αποτελεσματικότητας. Ενώ προτεραιότητα στην παρούσα φάση αποτελεί η αποσυμφόρηση των νήσων, το σύνολο των δράσεων έχει σχεδιασθεί με σκοπό να καταδείξει τη δυναμική και την αποφασιστικότητα που μας διακατέχει στην αντιμετώπιση του μεταναστευτικής – προσφυγικής κρίσης». Ο κ. Στεφανής, δε, προανήγγειλε και μακροπρόθεσμα μέτρα της κυβέρνησης, αλλά και εναλλακτικές επιλογές και σενάρια.</p>
      <p>Απαντώντας σε ερωτήσεις, ο κ. Στεφανής άφησε ανοιχτό το ενδεχόμενο και περαιτέρω μετακινήσεων στην ενδοχώρα, εφόσον συνεχιστούν οι ροές από τη μεριά της Τουρκίας, ενώ απέφυγε να συγκεκριμενοποιήσει το πού θα μετακινηθούν στην ηπειρωτική Ελλάδα. «Ναι, υπάρχει σχεδιασμός. Ναι, ξέρουμε πού θα τους πάμε», τόνισε ο υφυπουργός Άμυνας, πάντως.</p>
      <p>
        <b>Πέτσας: Τα ανταποδοτικά οφέλη για τις τοπικές κοινωνίες</b>
      </p>
      <p>Όπως ανέφερε ο κυβερνητικός εκπρόσωπος, Στέλιος Πέτσας, η κυβέρνηση προχωρά σε συγκεκριμένες ενέργειες στη λογική του αντισταθμίσματος:</p>
      <p>Στην παράταση - έως 31.12.2020 - των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.</p>
      <p>Στη βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες. Επίσης, η κυβέρνηση δεσμεύεται να αξιοποιήσει στο μέγιστο προς όφελος των τοπικών κοινωνιών τις Δομές/ΚΥΤ όταν θα έχει ολοκληρωθεί η αντιμετώπιση του ζητήματος.</p>
      <p>Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.</p>
      <p>Τέλος, κατ’ εντολή του Πρωθυπουργού, δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των Δήμων που θα επιβαρυνθούν από τη φιλοξενία προσφύγων και μεταναστών.</p>
      <p>«Επιδιώκουμε, κατ’ αρχήν τη διεθνοποίηση του ζητήματος και τη διαμόρφωση κοινής ευρωπαϊκής πολιτικής. Ο πρωθυπουργός Κυριάκος Μητσοτάκης έχει θέσει το ζήτημα σε όλες τις επαφές του με Ευρωπαίους ηγέτες, στη Γ.Σ. του Ο.Η.Ε. και στο Συμβούλιο Κορυφής της Ε.Ε. Επισημαίνουμε την ανάγκη υπευθυνότητας και αλληλεγγύης, ενίσχυσης του ρόλου της Frontex, αλλαγής του πλαισίου του Δουβλίνου, διαμόρφωσης κοινής ευρωπαϊκής πολιτικής ασύλου, αλλά και δίκαιης κατανομής των βαρών», υπογράμμισε νωρίτερα ο κ. Πέτσας. «Στο εσωτερικό η πολιτική μας στηρίζεται σε τέσσερις βραχίονες. Την αποτελεσματικότερη φύλαξη των συνόρων, την επιτάχυνση των διαδικασιών εξέτασης των αιτήσεων ασύλου, τις αυξημένες επιστροφές μεταναστών και τα κλειστά προαναχωρησιακά κέντρα», προσέθεσε ο κυβερνητικός εκπρόσωπος.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/115596/mahairi-stin-oikonomiki-boitheia-trion-kraton-bazei-o-tramp-logo-metanaston"/>
        <a href="https://www.insider.gr/102103/tsipras-apo-marakes-i-ellada-ehei-biosei-ti-metanasteysi-kai-ton-dikon-tis-politon"/>
        <a href="https://www.insider.gr/101463/poly-ashimi-i-katastasi-sto-kentro-ypodohis-samoy"/>
      </related>
    </article>
  </body>
</html>