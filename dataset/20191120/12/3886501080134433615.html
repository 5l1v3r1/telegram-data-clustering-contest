<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119554-bregu-region-polaze-velike-nade-u-predstojece-hrvatsko-predsedavanje-savetom-eu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T12:00:05+00:00"/>
    <meta property="og:title" content="Bregu: Region polaže velike nade u predstojeće hrvatsko predsedavanje Savetom EU"/>
    <meta property="og:description" content="Generalna sekretarka Saveta za regionalnu saradnju (RCC) Majlinda Bregu sastala se sa premijerom Hrvatske Andrejem Plenkovićem u Zagrebu kome je prenela da privrede Zapadnog Balkana očekuju mnogo od budućeg hrvatskog predsedavanja EU koje počinje u januaru iduće godine i izrazila zahvalnost što Zagreb nepokoebljivo zagovara evropske integracije u regionu.&quot;Prioriteti hrvatskog šestomesečnog predsedavanja Savetom Evropske unije (EU), koje počinje u januaru 2020. godine, su korištenje punog potencijala infrastrukture i ljudskih resursa, povezanost i dalje uvezivanje ekonomija, što odgovara ciljevima regionalne saradnje utvrdjenim u akcionom planu za regionalni ekonomski prostor. Ekonomije Zapadnog Balkana očekuju mnogo od ovog Predsedništva, a Hrvatskoj smo zahvalni što je nepokolebljiv zagovornik evopskih integracija u regionu&quot;, rekla je Bregu sinoć u Zagrebu, na sastanku sa hrvatskim premijerom, preneo je RCC.Ona je rekla da je sprovodjenje regionalnog ekonomskog prostora do sada donelo odredjene konkretne rezultate…"/>
  </head>
  <body>
    <article>
      <h1>Bregu: Region polaže velike nade u predstojeće hrvatsko predsedavanje Savetom EU</h1>
      <address>
        <time datetime="2019-11-20T12:00:05+00:00">20 Nov 2019, 12:00</time>
      </address>
      <p><b>Generalna sekretarka Saveta za regionalnu saradnju (RCC) Majlinda Bregu sastala se sa premijerom Hrvatske Andrejem Plenkovićem u Zagrebu kome je prenela da privrede Zapadnog Balkana očekuju mnogo od budućeg hrvatskog predsedavanja EU koje počinje u januaru iduće godine i izrazila zahvalnost što Zagreb nepokoebljivo zagovara evropske integracije u regionu.</b>"Prioriteti hrvatskog šestomesečnog predsedavanja Savetom Evropske unije (EU), koje počinje u januaru 2020. godine, su korištenje punog potencijala infrastrukture i ljudskih resursa, povezanost i dalje uvezivanje ekonomija, što odgovara ciljevima regionalne saradnje utvrdjenim u akcionom planu za regionalni ekonomski prostor. Ekonomije Zapadnog Balkana očekuju mnogo od ovog Predsedništva, a Hrvatskoj smo zahvalni što je nepokolebljiv zagovornik evopskih integracija u regionu", rekla je Bregu sinoć u Zagrebu, na sastanku sa hrvatskim premijerom, preneo je RCC.<br/><br/>Ona je rekla da je sprovodjenje regionalnog ekonomskog prostora do sada donelo odredjene konkretne rezultate gradjanima regiona, kao što je regionalni sporazum o "romingu kao kod kuće" postignut u aprilu ove godine, koji se već sprovodi uz značajno smanjenje cena.<br/><br/>"Moramo učiniti sve što je u našoj moći da region održimo na ovom putu. Zato bi Zagrebački samit EU koji će biti održan u maju 2020. godine mogao biti idealna prilika da se zajednički predstavi plan za sporazum o ukidanju rominga izmedju EU i regiona", dodala je Bregu.<br/><br/>Ona je ukazala na ovo kao na jednu od inicijativa koje se zajednički mogu pokrenuti u sklopu hrvatskog predsedavanja, zajedno sa promocijom osnaživanja žena i početkom sprovodjenja projekta posvećenog mladima.<br/><br/>Plenković je izrazio punu podršku regionalnoj saradnji i naporima koje Savet za regionalnu saradnju preduzima u tom smislu, i naglasio da ova organizacija pomaže i može još i više pomoći regionu na njegovom putu ka EU, prenosi se u saopštenju RCC.<br/><br/>Plenković je dodao je da osim integracije u EU ne postoji drugi magnet koji bi region usmerio u pravom smeru.<br/><br/>Sastanak je deo redovnih konsultacija generalne sekretarke Bregu sa liderima iz Evropske unije i regiona. <br/><br/>Sastanak je održan uoči održavanja godišnjeg izbornog kongresa Evropske narodne stranke (EPP) koji počinje danas u Zagrebu, a na koji je Bregu pozvana da govori na panelu na visokom nivou na temu "Zapadni Balkan i EU: Zajednički izazovi i zajedničke odgovornosti".</p>
    </article>
  </body>
</html>