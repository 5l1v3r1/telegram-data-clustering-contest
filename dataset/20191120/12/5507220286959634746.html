<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187376/"/>
    <meta property="og:site_name" content="Janam TV"/>
    <meta property="article:published_time" content="2019-11-20T12:00:38+00:00"/>
    <meta property="og:title" content="സ്ത്രീകൾക്കായി 800 കോടി രൂപയുടെ പദ്ധതിയുമായി അസം സർക്കാർ ; വിവാഹിതയാകുന്ന ഓരോ യുവതിയ്ക്കും 30,000 രൂപ സമ്മാനം"/>
    <meta property="og:description" content="ദിസ്പൂര്‍ : ബാലവിവാഹങ്ങള്‍ തടയുന്നതിനും സ്ത്രീ ശാക്തീകരണത്തിനും പുതിയ പദ്ധതിയുമായി അസം സര്‍ക്കാര്‍. സ്ത്രീകളുടെ ഉന്നമനത്തിനായി 800 കോടി രൂപയുടെ അരുന്ധതി"/>
  </head>
  <body>
    <article>
      <h1>സ്ത്രീകൾക്കായി 800 കോടി രൂപയുടെ പദ്ധതിയുമായി അസം സർക്കാർ ; വിവാഹിതയാകുന്ന ഓരോ യുവതിയ്ക്കും 30,000 രൂപ സമ്മാനം</h1>
      <address><time datetime="2019-11-20T12:00:38+00:00">20 Nov 2019, 12:00</time> by <a rel="author">Janam TV Web Desk</a></address>
      <p>ദിസ്പൂര്‍ : ബാലവിവാഹങ്ങള്‍ തടയുന്നതിനും സ്ത്രീ ശാക്തീകരണത്തിനും പുതിയ പദ്ധതിയുമായി അസം സര്‍ക്കാര്‍. സ്ത്രീകളുടെ ഉന്നമനത്തിനായി 800 കോടി രൂപയുടെ അരുന്ധതി പദ്ധതിയ്ക്ക് മന്ത്രി സഭ അംഗീകാരം നല്‍കി. കല്ല്യാണം കഴിക്കാനൊരുങ്ങുന്ന ഓരോ വധുവിനും സ്വര്‍ണ്ണം വാങ്ങാനായി 30,000 രൂപ വീതം നല്‍കുന്ന പദ്ധതിയാണ് അരുന്ധതി.</p>
      <p>ബുധനാഴ്ച ചേര്‍ന്ന മന്ത്രി സഭയിലാണ് പദ്ധതിക്ക് ഐക്യകണ്‌ഠേന അംഗീകാരം ലഭിച്ചത്. പദ്ധതി 2020 ജനുവരി ഒന്നു മുതല്‍ പ്രാബല്യത്തില്‍ വരും.</p>
      <p>വിവാഹം നിശ്ചയിച്ച് രജിസ്റ്റര്‍ ചെയ്ത വധു വരന്‍മാര്‍ക്കായിരിക്കും പദ്ധതിയുടെ ആനുകൂല്യം ലഭിക്കുക. വധുവിന് 18 വയസ്സും വരന് 21 വയസ്സും തികഞ്ഞിരിക്കണം. ഇത് ഉറപ്പുവരുത്താനാണ് നിശ്ചയത്തിന് ശേഷം വിവാഹം രജിസ്റ്റര്‍ ചെയ്യണമെന്ന നിബന്ധന വെച്ചതെന്ന് അസം ധനകാര്യ മന്ത്രി ഡോ. ഹിമന്ത ബിസ്വ സര്‍മ്മ വ്യക്തമാക്കി.</p>
      <p>വാര്‍ഷിക വരുമാനം അഞ്ച് ലക്ഷത്തില്‍ താഴെയായിരിക്കണമെന്നും, കല്യാണത്തിന് മുന്‍പ് പത്താം ക്ലാസ്സ് പാസ്സ് ആകണമെന്നും, ആദ്യ വിവാഹം ആകണമെന്നും നിര്‍ബന്ധമുണ്ട്. ഇത്തരക്കാര്‍ക്ക് മാത്രമാണ് പണം ലഭിക്കുക.</p>
      <p>ഒരു വര്‍ഷം മൂന്ന് ലക്ഷത്തോളം വിവാഹങ്ങളാണ് അസമില്‍ നടക്കുന്നത്. എന്നാല്‍ ഇതില്‍ 50,000 വിവാഹങ്ങള്‍ മാത്രമാണ് നിയമ പ്രകാരം രജിസ്റ്റര്‍ ചെയ്യാറുള്ളത്. വിവാഹം നിയമ പ്രകാരം രജിസ്റ്റര്‍ ചെയ്യാതിരിക്കുന്നത് കൂടുതല്‍ ബാധിക്കുക സ്ത്രീകളെയാണ്. പുതിയ പദ്ധതി സ്ത്രീകളുടെ വിദ്യാഭ്യാസ, ജീവിത ഗുണനിലവാരം മെച്ചപ്പെടുത്തുമെന്നാണ് സര്‍ക്കാര്‍ വിലയിരുത്തല്‍.</p>
    </article>
  </body>
</html>