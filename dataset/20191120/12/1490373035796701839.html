<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/policie-danova-kobra-policejni-zasah-obvineni_1911201220_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T12:20:00+00:00"/>
    <meta property="og:title" content="Policie obvinila sedm lidí a dvě firmy z praní špinavých peněz. Škoda přesahuje 131 milionů korun"/>
    <meta property="og:description" content="Pracovní skupina zvaná Daňová Kobra policejního útvaru Národní centrály proti organizovanému zločinu (NCOZ) v uplynulých dnech zasahovala na několika místech České republiky."/>
  </head>
  <body>
    <article>
      <h1>Policie obvinila sedm lidí a dvě firmy z praní špinavých peněz. Škoda přesahuje 131 milionů korun</h1>
      <address><time datetime="2019-11-20T12:20:00+00:00">20 Nov 2019, 12:20</time> by <a rel="author">Anna Urbanová</a></address>
      <p>
        <b>Celkem devět obviněných vzešlo z policejního zásahu provedeného koncem října. Podle vyšetřovatelů se trestné činnosti dopouštěli mezi roky 2013 a 2018. Sedm lidí a dvě firmy čelí obvinění ze zkrácení daně a praní špinavých peněz v oblasti služeb. Škoda přesahuje 131 milionů korun.</b>
      </p>
      <p>Daňová Kobra, která patří pod Národní centrálu proti organizovanému zločinu, v uplynulých dnech zasahovala na několika místech České republiky. Při akcích MORCHELLA I a MORCHELLA II policisté obvinili sedm fyzických a dvě právnické osoby.</p>
      <p>Obviněny jsou ze spáchání trestných činů zkrácení daně a praní špinavých peněz. Jak <a href="https://www.policie.cz/clanek/web-informacni-servis-zpravodajstvi-danova-kobra-opet-zasahovala.aspx">uvedla policie v tiskové zprávě</a>, spolupracovala v případu s finanční správou a finančním analytickým úřadem.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/ncoz-zasah-policie-detektivove-zasahuji-cesko-polizejni-zasah_1903260858_dbr"/>
      </related>
      <p>Policejní akce začaly 30. října. Detektivové zadrželi podezřelé a provedli domovní prohlídky. Jak dále informoval mluvčí Jaroslav Ibehej, trestní stíhání jsou vedena na svobodě. Obviněným hrozí tresty od 5 do 10 let.</p>
      <p>Podle policie docházelo k trestné činnosti na základě vydávání fiktivních či účelově nadhodnocených faktur v letech 2013 až 2018. Šlo zejména o oblast služeb, konkrétně o služby reklamní. Systém účelově vytvořených řetězců obchodních společností měl být využit při páchání trestné činnosti. Hlavní pachatelé podle policie dosadili do statutárních orgánů společností tzv. bílé koně, které dále ovládali. </p>
      <p>„Výnosy z trestné činnosti měli obvinění  legalizovat převody mezi bankovními účty, které podle našich závěrů byly následně pomocí nastrčených osob vybírány v hotovosti. Takto mělo být vybráno více než 100 milionů korun,“ sdělil Ibehej. </p>
      <figure>
        <iframe data-src="https://twitter.com/anyuser/status/1197078202348429312" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Za způsobené škody, které přesahují 131 milionů korun, zajistili vyšetřovatelé movitý i nemovitý majetek v hodnotě cca 30 milionů korun. Vyšetřování pokračuje a dozoruje ho pražské městské státní zastupitelství. </p>
      <related>
        <h4>Související články</h4>
        <a href="https://www.irozhlas.cz/zpravy-domov/operace-oci-roznakova-brno-gemini_1911190600_pj"/>
        <a href="https://www.irozhlas.cz/zpravy-domov/ferrari-lamborghini-narodni-centrala-proti-organizovanemu-zlocinu_1903271000_pj"/>
        <a href="https://www.irozhlas.cz/zpravy-domov/vyroba-drog-policejni-zasah-kyjov-hasici-pervitin-nebezpecne-latky-obvineni_1904261051_anj"/>
        <a href="https://www.irozhlas.cz/zpravy-domov/danova-kobra-kraceni-dane-narodni-centrala-proti-organizovanemu-zlocinu_1811051416_pj"/>
        <a href="https://www.irozhlas.cz/zpravy-domov/jan-kocka-podnikatel-danova-kobra_1806221125_rez"/>
      </related>
    </article>
  </body>
</html>