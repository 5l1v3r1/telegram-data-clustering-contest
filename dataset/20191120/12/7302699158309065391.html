<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111530"/>
    <meta property="og:site_name" content="MGR Online"/>
    <meta property="article:published_time" content="2019-11-20T12:05:00+00:00"/>
    <meta property="og:title" content="การเมือง 2 มาตรฐานสไตล์มะกัน"/>
    <meta property="og:description" content="เขียนเรื่องนี้อาจทำให้กระพ้มมิอาจได้รับอนุมัติวีซ่าเดินทางเข้าสหรัฐฯ ได้อีกต่อไป แล้ว แต่ว่าโดนัลด์ ทรัมป์ จะถูกถอดถอนตามกระบวนการในสภาคองเกรสขณะนี้ หรือแพ้ ชนะในการเลือกตั้งชิงประธานาธิบดีสมัยที่ 2 หรือไม่ แต่กระพ้มยังไม่มีแผนจะ"/>
  </head>
  <body>
    <article>
      <h1>การเมือง 2 มาตรฐานสไตล์มะกัน</h1>
      <address><time datetime="2019-11-20T12:05:00+00:00">20 Nov 2019, 12:05</time> by <a rel="author">โสภณ องค์การณ์</a></address>
      <figure>
        <img src="https://mpics.mgronline.com/pics/Images/562000011539401.JPEG"/>
        <figcaption>ประธานาธิบดีโดนัลด์ ทรัมป์ แห่งสหรัฐฯ</figcaption>
      </figure>
      <p>เขียนเรื่องนี้อาจทำให้กระพ้มมิอาจได้รับอนุมัติวีซ่าเดินทางเข้าสหรัฐฯ ได้อีกต่อไป แล้ว แต่ว่าโดนัลด์ ทรัมป์ จะถูกถอดถอนตามกระบวนการในสภาคองเกรสขณะนี้ หรือแพ้ ชนะในการเลือกตั้งชิงประธานาธิบดีสมัยที่ 2 หรือไม่ แต่กระพ้มยังไม่มีแผนจะไปสหรัฐฯ ในเร็ววัน<br/><br/>ปัจจัยสำคัญคือถ้าจะไปท่องเที่ยวให้คุ้ม ต้องมีเวลานาน และมีเงินเยอะด้วย เศรษฐกิจบ้านเราตายซากอย่างนี้ และความวุ่นวายทั้งการเมือง เศรษฐกิจในหลายประเทศ ถ้าไปไหนมาไหนต่างประเทศ ต้องควักกระเป๋าเอง เป็นเหตุไม่ควรทำอย่างยิ่ง<br/><br/>เว้นแต่จะมีเงินเหลือใช้ ร่างกายแข็งแรง มีเวลา มีใจ และมีคนเดินทางร่วมด้วย<br/><br/>วันนี้จะพูดเรื่องความพิกลในมาตรฐานการเมืองสไตล์สหรัฐฯ ซึ่งดูแล้วก็ไม่ต่างจากสภาพน้ำเน่าในประเทศอื่นๆ ทั้งพัฒนา กำลังพัฒนา และด้อยพัฒนา ซึ่งนิยมใช้การรัฐประหารเป็นข้ออ้างกำจัดนักการเมืองขี้โกง และขอพื้นที่ให้พวกตัวเองเข้าไปโกงได้มั่ง<br/><br/>การเมืองสหรัฐฯ แสดงให้เห็นระบบ 2 มาตรฐานทุกยุค มากน้อยขึ้นอยู่กับคุณภาพของผู้นำทำเนียบขาวว่ามีระดับคุณธรรม ยางอาย มากน้อยเพียงใด รวมทั้งกระแสของประชาชนด้วย ดังเช่นโดนัลด์ ทรัมป์ คนรักก็มี คนชังก็เยอะ คนแช่งก็ไม่น้อย ทั่วโลก<br/><br/>คนกว่า 1 พันล้านในแผ่นดินใหญ่ของจีน หลายร้อยล้านคนในอิหร่าน ตะวันออกกลาง ละตินอเมริกา แอฟริกา คงแช่งชักหักกระดูกทรัมป์ คนอเมริกัน นักธุรกิจไม่น้อยอยากให้ทรัมป์ถูกถอดถอนเพราะทำให้ชีวิตลำบากจากสงครามการค้ากับหลายชาติ<br/><br/>คนเกาหลีใต้ไม่น่าจะนิยมทรัมป์ หลังจากพยายามรีดเอาค่าคุ้มครองเพิ่ม 500 เปอร์เซ็นต์ จากรัฐบาลเกาหลีใต้ในการเอาทหารอเมริกันไว้ในประเทศเพื่อป้องกันการรุกรานจากเกาหลีเหนือ รัฐบาลญี่ปุ่นก็ต้องจ่ายเพื่อให้ทหารอเมริกันอยู่ในประเทศเช่นกันมีเสียงค่อนแคะว่าทรัมป์ทำให้ทหารอเมริกันเป็น “ทหารรับจ้าง” หรืออย่างไร?<br/><br/>ในบรรดาชาติมหาอำนาจ มีแต่สหรัฐฯ ที่ส่งทหาร มีฐานทัพเกือบทุกทวีป ในยุโรป ซาอุฯ ยูเออี ซีเรีย คิวบา จุ้นจ้านยุ่งไปทั่ว ขณะที่ชาติมหาอำนาจอื่นๆ ก็มีเพียงรัสเซียที่มีทหารอยู่ในซีเรีย จีนเน้นการค้าการลงทุนภายใต้นโยบายหนึ่ง “เข็มขัด” หนึ่งเส้นทาง<br/><br/>ล่าสุดนักการเมืองอเมริกันยังจุ้นกับจีน เมื่อวุฒิสภาสหรัฐฯ ลงมติด้วยคะแนนเสียงเป็นเอกฉันท์ผ่านร่างกฎหมายปกป้องสิทธิมนุษยชนฮ่องกงวันอังคารที่ผ่านมา ในขณะที่ทางการฮ่องกงเริ่มยกระดับปราบปรามการชุมนุมประท้วง เข้มข้นกว่าเดิม<br/><br/>ดูแล้วกลุ่มผู้ประท้วงเริ่มออกอาการแผ่ว หลังจากสร้างความเสียหายด้านการเมือง เศรษฐกิจ สังคม และระบบสาธารณูปโภคอย่างมหาศาล ยังประเมินไม่ได้ว่าจะต้องใช้เงินเท่าไหร่ แต่เศรษฐกิจฮ่องกงน่าจะอยู่ในสภาวะถดถอย ฟื้นตัวได้ยาก ใช้เวลานาน<br/><br/>ร่างกฎหมายจะถูกส่งกลับไปยังสภาผู้แทนราษฎรซึ่งได้ผ่านร่างกฎหมายของตนเองเมื่อเดือนตุลาคมทั้ง 2 สภาจะต้องปรับแก้เนื้อหาของกฎหมายให้ตรงกัน จากนั้นจะส่งไปให้ทรัมป์พิจารณาลงนามประกาศใช้ ขึ้นอยู่กับทรัมป์ว่าจะอยากมีเรื่องกับจีนมั้ย<br/><br/>วุฒิสภาสหรัฐฯ ยังได้ผ่านร่างกฎหมายอีกฉบับซึ่งกำหนดห้ามการส่งออกอุปกรณ์ควบคุมฝูงชนบางประเภทให้แก่ตำรวจฮ่องกง เช่น แก๊สน้ำตา สเปรย์พริกไทย กระสุนยาง และปืนช็อตไฟฟ้า นี่ก็เป็น 2 มาตรฐานเพราะส่งอาวุธให้ซาอุฯ เข่นฆ่าคนเยเมนกว่า 3 ปี<br/><br/>สหรัฐฯ สร้างหายนะให้อิรัก อัฟกานิสถาน ลิเบีย ซีเรีย และอีกหลายประเทศทั้งทางตรงและทางอ้อม ละเมิดกฎหมายระหว่างประเทศ ยูเอ็น ไม่สนใจเสียงประณาม<br/><br/>ตามคำประกาศ “อเมริกาต้องมาก่อน” ได้ถูกทรัมป์ดัดแปลงให้เป็น “ทรัมป์ต้องมาก่อน” หลายกรณี บางครั้งก็ทำไม่สำเร็จ เช่น การใช้รีสอร์ต โรงแรมของตัวเองต้อนรับแขกเมือง เก็บเงินเข้ากระเป๋า เป็นการทับซ้อนของผลประโยชน์ แต่ทรัมป์ก็ทำได้อย่างไม่อาย<br/><br/>ทรัมป์สนับสนุนอิสราเอลอย่างไม่สนใจกฎหมายระหว่างประเทศ ย้ายสถานทูตสหรัฐฯ ไปเยรูซาเล็ม ให้การยอมรับโดยปริยาย รับรองการยึดครองพื้นที่เวสต์แบงก์โดยชุมชนอิสราเอล สนับสนุนอิสราเอลให้ยึดที่ราบสูงโกลันของซีเรียเป็นของตนเอง<br/><br/>ถ้าผู้นำประเทศไหนไม่เป็นที่พอใจ ไม่เป็นเด็กในคาถา ก็หนุนฝ่ายค้าน ฝ่ายต่อต้านรัฐบาลให้พยายามล้มผู้นำประเทศ เช่น นิคารากัว เวเนซุเอลา โบลิเวีย และล่าสุดคือฮ่องกง ก่อนหน้านั้นพยายามตั้งรัฐบาลหุ่นเชิดในหลายประเทศเช่น อิรัก อัฟกานิสถาน <br/><br/>สภาคองเกรสของสหรัฐฯ กำลังเดินหน้ากระบวนการถอดถอนทรัมป์ออกจากเก้าอี้ผู้นำทำเนียบขาวเพราะพฤติกรรมไม่ซื่อ ผลประโยชน์ทับซ้อน เอาเรื่องส่วนตัวมาเกี่ยวโยงกับผลประโยชน์ ความมั่นคงของประเทศ ในกรณีความช่วยเหลือยูเครนแบบมีเงื่อนไข<br/><br/>กรรมาธิการด้านข่าวกรองให้เรียกร้องเจ้าหน้าที่การทูตในตำแหน่งต่างๆ มาให้ปากคำ พรรคเดโมแครตมีเสียงข้างมาก และได้เป็นประธานกรรมาธิการต่างๆ เป็นประเด็นที่ทำให้ทรัมป์เป็นเดือดเป็นแค้น ใช้ทวิตเตอร์ก่นด่าเจ้าหน้าที่คนมาให้ข้อมูล<br/><br/>เพียงแค่นี้ก็ทำให้เห็นแล้วว่า ถ้าไม่เป็นความจริง ข้าราชการจะกล้าเสี่ยงกับผู้มีอำนาจสูงสุดของประเทศหรือ และทรัมป์คงไม่ออกอาการเป็นฟืนเป็นไฟ ฟาดงวงฟาดงา ผิดวิสัยผู้นำประเทศซึ่งจะต้องอยู่ในอาการสำรวม น่าเชื่อถือ ไม่สติแตกอย่างที่ได้เห็น<br/><br/>และที่เห็นก็คือพรรคเดโมแครตและพรรครีพับลิกันต่างยึดฝักฝ่าย ฝ่ายแรกต้องการซักถามเอาข้อมูลมาเปิดเผยให้มากที่สุด มีพยานมาหลายคน แต่ฝ่ายรีพับลิกันแทนที่จะมุ่งเน้นหาความจริงที่ว่าทรัมป์กระทำความผิดนั้นมีหลักฐานแค่ไหน กลับไม่ทำ<br/><br/>ตัวแทนพรรครีพับลิกันในกรรมาธิการด้านข่าวกรองพยายามเน้นการทำลายความน่าเชื่อของผู้มาให้ปากคำ ซึ่งมีทั้งอดีตทูตในยูเครน ข้าราชการกระทรวงการต่างประเทศ ผู้เชี่ยวชาญด้านยูเครน และความมั่นคง ไม่สนใจว่าข้อมูลจะเป็นจริงหรือไม่<br/><br/><b>ยังมีอีกเยอะ กระพ้มจะเอามาบอกเล่าให้รับทราบในโอกาสต่อไปครับผม!</b></p>
    </article>
  </body>
</html>