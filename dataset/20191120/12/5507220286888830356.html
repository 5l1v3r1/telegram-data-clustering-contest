<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187395/"/>
    <meta property="og:site_name" content="Janam TV"/>
    <meta property="article:published_time" content="2019-11-20T12:33:46+00:00"/>
    <meta property="og:title" content="ടെലികോം കമ്പനികള്‍ക്ക് രണ്ടുവര്‍ഷം മോറട്ടോറിയം ; പദ്ധതിയ്ക്ക് കേന്ദ്ര മന്ത്രിസഭയുടെ അംഗീകാരം"/>
    <meta property="og:description" content="ന്യൂഡൽഹി : സ്‌പെക്ട്രം ലേലത്തുക അടയ്ക്കാന്‍ കുടിശ്ശിക വരുത്തിയ ടെലികോം കമ്പനികള്‍ക്ക് രണ്ടുവര്‍ഷം മോറട്ടോറിയം അനുവദിക്കാനുള്ള പദ്ധതിയ്ക്ക് കേന്ദ്ര"/>
  </head>
  <body>
    <article>
      <h1>ടെലികോം കമ്പനികള്‍ക്ക് രണ്ടുവര്‍ഷം മോറട്ടോറിയം ; പദ്ധതിയ്ക്ക് കേന്ദ്ര മന്ത്രിസഭയുടെ അംഗീകാരം</h1>
      <address><time datetime="2019-11-20T12:33:46+00:00">20 Nov 2019, 12:33</time> by <a rel="author">Janam TV Web Desk</a></address>
      <p>ന്യൂഡൽഹി : സ്‌പെക്ട്രം ലേലത്തുക അടയ്ക്കാന്‍ കുടിശ്ശിക വരുത്തിയ ടെലികോം കമ്പനികള്‍ക്ക് രണ്ടുവര്‍ഷം മോറട്ടോറിയം അനുവദിക്കാനുള്ള പദ്ധതിയ്ക്ക് കേന്ദ്ര മന്ത്രിസഭയുടെ അംഗീകാരം . ഭാരതി എയര്‍ടെല്‍, വൊഡഫോണ്‍ ഐഡിയ, റിലയന്‍സ് ജിയോ തുടങ്ങിയ കമ്പനികള്‍ക്കാണ് ഈ ആനുകൂല്യം ആശ്വാസകരമാവുക.</p>
      <p>രാജ്യത്തെ മുന്‍നിര ടെലികോം കമ്പനികളില്‍ ജിയോ ഒഴികെയുള്ള എല്ലാ ടെലികോം കമ്പനികളും സെപ്റ്റംബര്‍ പാദത്തില്‍ വന്‍ നഷ്ടമാണ് രേഖപ്പെടുത്തിയത്. എന്നാൽ സാമ്പത്തിക പ്രതിസന്ധിയുടെ പേരിൽ ഒരു കമ്പനിക്കും പ്രവര്‍ത്തനം അവസാനിപ്പിക്കേണ്ടി വരില്ലെന്ന് ധനകാര്യ മന്ത്രി നിര്‍മല സീതാരാമൻ പ്രസ്താവിച്ചിരുന്നു .</p>
      <p>ടെലികോം മേഖലയിലെ പിരിമുറുക്കം പഠിക്കാന്‍ രൂപീകരിച്ച സെക്രട്ടറിതല സമിതി ഇതുവരെ തീരുമാനമെടുത്തിട്ടില്ലെന്നും മന്ത്രി അറിയിച്ചിരുന്നു .ലൈസന്‍സ് ഫീ കുറയ്ക്കണമെന്നും കുടിശ്ശിക അടയ്ക്കുന്നതിന് രണ്ടുവര്‍ഷത്തെ മോറട്ടോറിയം  അനുവദിക്കണമെന്നുമാണ് കമ്പനികള്‍ സര്‍ക്കാരിനോട് ആവശ്യപ്പെട്ടിരുന്നത് .ഇതിനാണ് സർക്കാർ ഇപ്പോൾ അംഗീകാരം നൽകിയിരിക്കുന്നത് .</p>
    </article>
  </body>
</html>