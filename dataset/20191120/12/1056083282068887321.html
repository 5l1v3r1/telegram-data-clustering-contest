<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919243/%D8%B1%D9%88%D8%B3%DB%8C%D9%87-%D8%A8%D9%87-%D8%AF%D9%84%D8%A7%D8%B1%D8%B2%D8%AF%D8%A7%DB%8C%DB%8C-%D8%A7%D8%AF%D8%A7%D9%85%D9%87-%D9%85%DB%8C-%D8%AF%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:53:41+00:00"/>
    <meta property="og:title" content="روسیه به دلارزدایی ادامه می‌دهد"/>
    <meta property="og:description" content="با وجود افزایش ارزش دلار در بازارهای جهانی، تمایل روسیه به کاهش حجم دلار از ذخایر ارزی خود افزایش داشته است."/>
  </head>
  <body>
    <article>
      <h1>روسیه به دلارزدایی ادامه می‌دهد</h1>
      <address><time datetime="2019-11-20T12:53:41+00:00">20 Nov 2019, 12:53</time> by <a rel="author">متین کاکوئی</a></address>
      <p>با وجود افزایش ارزش دلار در بازارهای جهانی، تمایل روسیه به کاهش حجم دلار از ذخایر ارزی خود افزایش داشته است.</p>
      <p>به گزارش ایسنا به نقل از اسپوتنیک، روند دلارزدایی از اقتصاد روسیه مورد توجه رسانه های غربی قرار گرفته است. روزنامه فرانسوی " اکو" اخیرا در گزارشی اعلام کرده است که روسیه به کاهش تدریجی وابستگی اقتصاد خود به دلار ادامه می دهد و در عین حال بانک مرکزی روسیه نیز به توافقاتی با همتایان ایرانی، ترک و چینی برای استفاده از ارزهای ملی در مبادلات دو جانبه به جای دلار رسیده است.</p>
      <p>این روزنامه اقدامات اخیر روسیه را " عملیات دلارزدایی" خوانده و افزوده است متنوع سازی ذخایر ارزی و تقویت ذخایر طلا باعث کاهش آسیب پذیری اقتصاد این کشور در برابر شوک های خارجی و ثبات بیشتر روبل شده است تا جایی که روند کاهش ۱۷ درصدی ارزش روبل در سال گذشته اکنون تقریبا متوقف شده و حتی از ابتدای سال جاری ارزش روبل در برابر دلار ۷.۶ درصد تقویت شده است.</p>
      <p>با این حال کاهش ارزش یورو و یوان در برابر دلار باعث شده است از زمان آغاز فرایند کاهش سهم دلار از ذخایر ارزی روسیه، این کشور متحمل ۸.۷ میلیارد دلار زیان شود.</p>
      <p>روند کاهش وابستگی به دلار تنها محدود به روسیه نیست و بانک‌های مرکزی دیگر کشورها از جمله لهستان، چین و ترکیه سهم دلار از سبد ذخایر ارز ی خود را کاهش داده اند. در نیمه نخست امسال روسیه ۳۷۴ تن طلا خریداری کرده است تا به بزرگ ترین خریدار طلا تبدیل شود.</p>
      <p>طبق اعلام بانک مرکزی روسیه ذخایر طلای این کشور تا ابتدای ماه ژوئیه ۱۰۰.۳ میلیارد دلار ارزش داشته است. الکسی زابوتکین- مدیر دپارتمان سیاست گذاری پولی بانک مرکزی روسیه- گفته است با وجود کاهش وابستگی به دلار، حذف کامل دلار از چرخه پولی و مبادلاتی روسیه ممکن است بلکه هدف آن است که تا حد امکان آسیب‌پذیری نسبت به دلار کم شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98080502547/%D8%AF%D9%84%D8%A7%D8%B1-%D8%AF%D8%B1-%D8%A7%DB%8C%D8%B3%D8%AA%DA%AF%D8%A7%D9%87-%D9%BE%D8%A7%DB%8C%D8%A7%D9%86%DB%8C"/>
        <a href="https://www.isna.ir/news/98070604023/%D8%B0%D8%AE%D8%A7%DB%8C%D8%B1-%D8%A7%D8%B1%D8%B2%DB%8C-%D8%B1%D9%88%D8%B3%DB%8C%D9%87-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
      </related>
    </article>
  </body>
</html>