<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Promenyat-umnite-svetofari-v-Plovdiv-slagat-sekcii-za-desen-i-lyav-zavoi-915379"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T12:33:00+00:00"/>
    <meta property="og:title" content="Променят умните светофари в Пловдив, слагат секции за десен и ляв завой!"/>
    <meta property="og:description" content="&quot;Преодоляването на проблемите със задръстванията е един от основните приоритети на община Пловдив пр..."/>
  </head>
  <body>
    <article>
      <h1>Променят умните светофари в Пловдив, слагат секции за десен и ляв завой!</h1>
      <address>
        <time datetime="2019-11-20T12:33:00+00:00">20 Nov 2019, 12:33</time>
      </address>
      <p>"Преодоляването на проблемите със задръстванията е един от основните приоритети на община Пловдив през този мандат. Необходимо е да се очертаят спешни и средносрочни мерки за подобряване на движението, гарантиране на безопасността и решаване на проблемите с паркирането“. Това заяви кметът <a href="https://www.plovdiv24.bg/novini/persons/335.html">Здравко Димитров</a>, който инспектира работата на Центъра за градска мобилност към ОП "Организация и контрол по транспорта“.</p>
      <p>По думите му една от спешните мерки е да се увеличи капацитетът и кадровата обезпеченост на центъра, за да се повиши неговата ефективност. Необходимо е да бъде направен анализ на данните, които постъпват от системата, за да се дадат решения за възловите кръстовища.</p>
      <p>Още първата седмица от встъпването в длъжност на новия екип са проведени няколко експертни срещи и са предприети следните краткосрочни мерки. Те бяха представени от зам.-кмета по "Транспорт“ <a href="https://www.plovdiv24.bg/novini/persons/3081.html">Тодор Чонов</a>: </p>
      <p>- Спешно проектиране и изпълнение на промени в светофарните уредби с цел облекчаване на десния завой на 10 възлови кръстовища. Същото така и по преценка за левия завой </p>
      <p>- Спешни мерки и контрол от страна на органите на реда за недопускане на неправилно паркиране по възловите булеварди </p>
      <p>- Подобряване на координацията с органите на МВР.</p>
      <p>Средносрочните и дългосрочните мерки бяха представени от кмета <a href="https://www.plovdiv24.bg/novini/persons/335.html">Здравко Димитров</a>. Те са свързани с изграждането на нови инфраструктурни проекти, които да облекчат трафика. Като най-важни са доизграждането на южната тангента на Околовръстното шосе, както и връзките между районите "Западен“, Южен“ и "Тракия“, която ще затвори вътрешния ринг.</p>
      <p>На инспекцията присъстваха областният управител <a href="https://www.plovdiv24.bg/novini/persons/2599.html">Дани Каназирева</a>, зам.-кметът по транспорт <a href="https://www.plovdiv24.bg/novini/persons/3081.html">Тодор Чонов</a>, председателят на ОбС Александър Държиков, заместник-директорът на Областната дирекция на МВР комисар Димитър Събчев, началникът на отдел “Охранителна полиция" комисар Венелин Младенов, представители на КАТ, изпълнителите на проекта "Индра системас" и "Телелинк ЕАД".</p>
      <p>По предложение на областния управител <a href="https://www.plovdiv24.bg/novini/persons/2599.html">Дани Каназирева</a> специален акцент при управлението и контрола на трафика ще се постави върху нощните гонки, които си устройват младежи по по-големите пловдивски булеварди.</p>
      <p>"Гражданите настояват да се предприемат сериозни мерки и да се налагат санкции на нарушителите на обществения ред. Не без значение, че тези гонки водят и до много сериозни произшествия с фатален край“, заяви областният управител. Тя поиска също да се осъществи по-сериозна координация и единодействие между Центъра за управление на трафика и Центъра за видеонаблюдение към ОД на МВР.</p>
      <p>По настояване на кмета <a href="https://www.plovdiv24.bg/novini/persons/335.html">Здравко Димитров</a> към Община Пловдив ще бъде създаден Обществен съвет по проблемите на трафика. В него ще бъдат представени заинтересованите институции, както и представители на публични огранизации, транспортните гилдии, както и на Сдружението "Бизнесът за Пловдив“, които от години работят по темата за трафика и имат свои разработки.</p>
    </article>
  </body>
</html>