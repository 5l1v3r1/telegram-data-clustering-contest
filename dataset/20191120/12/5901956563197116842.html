<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/suzy/clanek/svetlani-makarovic-so-grozili-252100"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T12:12:00+00:00"/>
    <meta property="og:title" content="Svetlani Makarovič so grozili"/>
    <meta property="og:description" content="V življenju naše najbolj opevane pisateljice, šansonjerke in pesnice se je zgodilo marsikaj nenavadnega. Preživela je številne politično-družbene sisteme, a še nikoli ni doživela česa takšn..."/>
  </head>
  <body>
    <article>
      <h1>Svetlani Makarovič so grozili</h1>
      <h2>»Mene se užali samo enkrat in nikoli več,« je jasna pisateljica Makarovičeva.</h2>
      <address><time datetime="2019-11-20T12:12:00+00:00">20 Nov 2019, 12:12</time> by <a rel="author">Tomaž Mihelič</a></address>
      <slideshow>
        <figure>
          <img src="https://www.slovenskenovice.si/images/slike/2019/11/20/450887.jpg"/>
          <figcaption>Edina prava vrednost Svetlanine Luciferke je v njeni bibliografiji, pravi avtorica, kjer bo izpostavljen umetničin neprecenljivi opus. FOTO: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/450884.jpg"/>
          <figcaption>Edina prava vrednost Svetlanine Luciferke je v njeni bibliografiji, pravi avtorica, kjer bo izpostavljen umetničin neprecenljivi opus. FOTO: Dejan Javornik</figcaption>
        </figure>
      </slideshow>
      <p>V življenju naše najbolj opevane pisateljice, šansonjerke in pesnice se je zgodilo marsikaj nenavadnega. Preživela je številne politično-družbene sisteme, a še nikoli ni doživela česa takšnega kot zdaj, tik pred 81. rojstnim dnem.<br/><br/><b>Svetlana Makarovič</b> je prav na dan izida naše <a href="https://www.slovenskenovice.si/suzy">revije Suzy</a> (15. novembra) izdala knjigo s pomenljivim naslovom <i>Luciferka</i>, za katero nam je zaupala, da jo je ustvarjala pod prisilo in grožnjami. »Grozili so mi s tožbo, če je ne napišem, saj naj bi po prepričanju založbe obstajal ustni dogovor, ki velja enako kot pogodba,« nam pojasni Svetlana. S soavtorjem<b> Matejem Šurcem </b>sta jo zato nakracala z levo roko. »K sodelovanju sva povabila še mačka Kotika,« se namuzne Svetlana.<br/><br/>»Prestara in preutrujena sem, predvsem pa preveč zaposlena z dobrimi stvarmi, da bi se vlačila po sodiščih zaradi oslove sence,« poudari naša mojstrica pisane besede.<br/><br/>»Mene se užali samo enkrat in nikoli več,« je neposredna Makarovičeva, ki je knjigi nadela pomenljiv naslov. »Ime Svetlana si lahko razlagamo kot prinašalko luči in tudi Lucifer nosi isti pomen. Ženska oblika je Luciferka, ki je včasih še hujša, kot sam Lucifer.«<br/><br/>Hudomušna umetnica še dodaja, da imajo tako vsi trije avtorji kremplje. »Naj povem, da knjiga ni noben presežek, razen nekaj resnih delov, nekaj zelo resnih in nekaj zajebantskih, saj sem si vse skupaj napravila malce bolj zabavno. V uvodu povem, da je to darilo desničarjem, z vsemi mojimi plagiati. Glavni protagonist je kdo drug kot Kotik, objavljene bodo tudi fotografije vseh treh avtorjev, na katerih še posebno blesti mačkon, ki je tudi sicer najlepši maček na svetu,« izvemo iz prve roke in prepričani smo, da se bo ogenj okoli Luciferke še kako razplamtel.</p>
    </article>
  </body>
</html>