<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/economy/economy-greece/proeidopoiisi-gia-to-aforologito-orio-kai-to-fpa-sta-akinita-apo-tin-komision/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T12:19:55+00:00"/>
    <meta property="og:title" content="Προειδοποίηση για το αφορολόγητο όριο και το ΦΠΑ στα ακίνητα από την Κομισιόν"/>
    <meta property="og:description" content="Η έκθεση της Κομισιόν διαπιστώνει ότι ο προϋπολογισμός για το 2020 της Ελλάδας «ανταποκρίνεται στον συμφωνηθέντα στόχο του πρωτογενούς πλεονάσματος του 3,5% του ΑΕΠ με τρόπο φιλικό προς την ανάπτυξη"/>
  </head>
  <body>
    <article>
      <h6 class="kicker">Τι αναφέρει στην έκθεσή της</h6>
      <h1>Προειδοποίηση για το αφορολόγητο όριο και το ΦΠΑ στα ακίνητα από την Κομισιόν</h1>
      <h2>Η έκθεση της Κομισιόν διαπιστώνει ότι ο προϋπολογισμός για το 2020 της Ελλάδας «ανταποκρίνεται στον συμφωνηθέντα στόχο του πρωτογενούς πλεονάσματος του 3,5% του ΑΕΠ με τρόπο φιλικό προς την ανάπτυξη</h2>
      <address><time datetime="2019-11-20T12:19:55+00:00">20 Nov 2019, 12:19</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Μπορεί η Κομισιόν να έδωσε το »πράσινο φως» για το προσχέδιο του προϋπολογισμό, πλην όμως έκρουσε τον κώδωνα του κινδύνου για αφορολόγητο όριο και ΦΠΑ στα ακίνητα.</p>
      <p>Η Κομισιόν, σε πολύ διαφορετικό μήκος κύματος σε σχέση με τις συστάσεις του ΔΝΤ, περισσότερο με διαπιστωτικές διατυπώσεις, σημειώνει ότι δεν τηρήθηκε η προνομοθετημένη δέσμευση για μείωση του αφορολογήτου από το 2020. Εκτιμά όμως ότι τα φορολογικά μέτρα που ετοιμάζεται να ψηφίσει η κυβέρνηση έχουν ουδέτερο δημοσιονομικό αποτέλεσμα και προβλέπει ότι ο στόχος για το πρωτογενές πλεόνασμα θα επιτευχθεί.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <p>Παράλληλα, αρνητικά τοποθετείται και για την απόφαση της κυβέρνησης να παγώσει τον ΦΠΑ στην οικοδομή για τρία χρόνια. Υποστηρίζει ότι το μέτρο δημιουργεί κίνδυνο αύξησης της «μαύρης οικονομίας» και ξεκαθαρίζει ότι εξετάζεται το κατά πόσον είναι ευθυγραμμισμένος με την κοινοτική νομοθεσία.</p>
      <p>Γι’ αυτό «ενθαρρύνει» τις αρχές να αναζητήσουν εναλλακτικά μέτρα για να αντιμετωπίσουν τα προβλήματα του κατασκευαστικού κλάδου και τη φοροδιαφυγή.</p>
      <h3>Η έκθεση της Κομισιόν</h3>
      <p>Η έκθεση διαπιστώνει ότι ο προϋπολογισμός για το 2020 της Ελλάδας «ανταποκρίνεται στον συμφωνηθέντα στόχο του πρωτογενούς πλεονάσματος του 3,5% του ΑΕΠ με τρόπο φιλικό προς την ανάπτυξη» και ότι «η κυβέρνηση έχει αναλάβει συνολικά τις απαραίτητες δράσεις για την επίτευξη των ειδικών μεταρρυθμιστικών της δεσμεύσεων για τα μέσα του 2019, στο πλαίσιο της προώθησης ενός ευρύτερου προγράμματος μεταρρυθμίσεων».</p>
      <p>«Οι περαιτέρω δράσεις θα είναι ζωτικής σημασίας για την ολοκλήρωση και, όπου είναι απαραίτητο, την επιτάχυνση των μεταρρυθμίσεων», επισημαίνει η Επιτροπή.</p>
      <p>Η Κομισιόν αναφέρει ότι η  έκθεση θα αποτελέσει τη βάση προκειμένου το Eurogroup να αποφασίσει για την εκταμίευση κερδών 767 εκατ. ευρώ από τα ελληνικά ομόλογα, στο πλαίσιο των αποφάσεων διευθέτησης του ελληνικού χρέους του Ιουνίου 2018.</p>
      <figure>
        <img src="https://www.in.gr/wp-content/uploads/2019/11/komision-600x400.jpg"/>
      </figure>
      <p>Για το δημόσιο χρέος, τα νέα είναι καλά. Η νέα ανάλυση βιωσιμότητας χρέους λαμβάνει υπόψη τη δραστική αποκλιμάκωση του κόστους δανεισμού του ελληνικού δημοσίου και στο βασικό σενάριο εκτιμά ότι το χρέος θα παραμείνει σε καθοδικό μονοπάτι αλλά σε ποσοστό πάνω από 100% έως το 2041.</p>
      <p>Στο ευνοϊκό σενάριο, με τα χαμηλότερα επιτόκια το δημόσιο χρέος αγγίζει το 60% το 2055 και στο αρνητικό σενάριο ξεκινά να αυξάνεται μετά το 2040.</p>
      <p>Στο πεδίο των προβλέψεων, η Κομισιόν εκτιμά ότι ο ρυθμός ανάπτυξης της ελληνικής οικονομίας θα είναι φέτος 1,8% αλλά κόντρα στο καθοδικό περιβάλλον της ευρωζώνης (1,2%), το 2020, με οδηγό τις μειώσεις φόρων και την τόνωση των εξαγωγών, αναμένεται επιτάχυνση στο 2,3%.</p>
      <p>Ο προϋπολογισμός ο οποίος κατατίθεται αύριο στη Βουλή πάντως συνεχίζει να προβλέπει ρυθμό ανάπτυξης 2,8% το επόμενο έτος.</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/13/economy/epimenei-gia-meiosi-syntakseon-kai-aforologitou-to-dnt/"/>
        <a href="https://www.tanea.gr/2019/11/11/economy/forologiko-oi-kerdismenoi-apo-tis-anatropes-pou-katafthanoun/"/>
        <a href="https://www.tanea.gr/2019/11/11/economy/antikeimenikes-aksies-allages-sti-forologia-akiniton-kai-meiosi-tou-enfia/"/>
      </related>
    </article>
  </body>
</html>