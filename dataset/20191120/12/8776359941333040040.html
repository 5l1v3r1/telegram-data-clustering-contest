<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140121-u_dbr_nazvali_perelik_provadzhen_u_yakih_figurue_pporoshenko.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-20T12:38:00+00:00"/>
    <meta property="og:title" content="У ДБР назвали перелік проваджень, у яких фігурує П.Порошенко"/>
    <meta property="og:description" content="П’ятого президента України Петра Порошенка підозрюють у неправомірному впливі на проведення конкурсу до ВРП, незаконному переправленні через державний кордон, ухиленні від сплати податків, втручанні в діяльність суддів і т.д."/>
  </head>
  <body>
    <article>
      <h1>У ДБР назвали перелік проваджень, у яких фігурує П.Порошенко</h1>
      <address>
        <time datetime="2019-11-20T12:38:00+00:00">20 Nov 2019, 12:38</time>
      </address>
      <p>
        <i>
          <b>П’ятого президента України Петра Порошенка підозрюють у неправомірному впливі на проведення конкурсу до ВРП, незаконному переправленні через державний кордон, ухиленні від сплати податків, втручанні в діяльність суддів і т.д. Наразі проти нього відкрито 13 кримінальних проваджень.</b>
        </i>
      </p>
      <p>Як повідомили <a href="http://zib.com.ua/">«ЗіБ»</a> в ДБР, Державне бюро розслідувань здійснює досудове розслідування у 13 кримінальних провадженнях, учасником яких є Петро Порошенко:</p>
      <p>–       Перехід українських кораблів через Керченську протоку, що спричинило ескалацію конфлікту з Російською Федерацією, введення військового стану на території України з метою можливої узурпації влади.</p>
      <p>–       Захоплення державної влади та підроблення при цьому офіційних документів при внесенні подання на призначення Прем'єр-Міністра України за відсутності коаліції у Верховній Раді України.</p>
      <p>–       Ймовірна втрата матеріальних носіїв секретної інформації, що містять державну таємницю (ситуативна кімната).</p>
      <p>–       Незаконне переправлення через державний кордон України з використанням завідомо підроблених документів (Мальдіви)</p>
      <p>–       Незаконне затримання М.Саакашвілі та незаконне переміщення його за межі території України до Республіки Польща.</p>
      <p>–       Організація та незаконне переправлення М.Чауса через державний кордон України до Республіки Молдова.</p>
      <p>–       Скасування рішення голови Первомайської районної державної адміністрації Миколаївської області щодо зарахування земельної ділянки в межах території Ленінської сільської ради до земель запасу державної власності.</p>
      <p>–       Ухилення від сплати податків та подальша легалізація (відмивання) доходів, одержаних злочинним шляхом, під час продажу ПрАТ «Завод «Кузня на Рибальському».</p>
      <p>–       Ухилення від сплати податків та подальша легалізація (відмивання) доходів, одержаних злочинним шляхом, під час правочину з купівлі-продажу ТОВ «Телеканал «Прямий».</p>
      <p>–       Протиправне заволодіння майном бази відпочинку «Івашка» Українського товариства сліпих службовими особами ТОВ «Союз-Інвест».</p>
      <p>–       Неправомірний вплив на проведення конкурсу з добору кандидатів для призначення членів Вищої ради правосуддя в період березня-травня 2019 року: проведення конкурсу в короткі терміни та постановлення можливо незаконних рішень щодо зміни порядку проведення конкурсу.</p>
      <p>–       Зловживання службовим становищем та втручання в діяльність суддів судів України шляхом несвоєчасного призначення їх на посаду, що спричинило тяжкі наслідки у вигляді безпідставної виплати коштів з Державного бюджету України на виплату їм заробітної плати.</p>
      <p>–       Втручання у діяльність суддів Окружного адміністративного суду м. Києва зі сторони Президента України, членів РНБО щодо рішення про скасування націоналізації «Приват Банку».</p>
      <p>Як зазначили в ДБР, під час досудового розслідування допитано 562 свідки, скеровано 431 запит, отримано 205 тимчасових доступів до речей і документів.</p>
      <p>Призначено 35 експертиз, зокрема 27 експертиз у кримінальному провадженні за фактом перетину українських кораблів Керченської протоки .</p>
      <p>Накладено арешти на акції та майновий комплекс ПрАТ «Кузня на Рибальському», а також на рахунки В. Макєєнка у сумі 31 млн. євро.</p>
      <p>Скеровано 20 запитів про міжнародну допомогу, із них 14 – в рамках кримінального провадження щодо незаконного переправлення через державний кордон України з використанням завідомо підроблених документів. Запити про правову допомогу до Російської Федерації не скеровувалися у жодному провадженні.</p>
      <p>П.Порошенко 3 рази з’явився на допити, 20 разів – не з’явився. Під час допитів він не сприяв слідчим у встановлені істини у справі. Наприклад, на запитання слідчого щодо обставин укладення правочину з купівлі-продажу акцій заводу "Кузня на Рибальському" на суму близько 300 млн доларів США, п'ятий Президент України повідомив що йому про це нічого не відомо.</p>
      <p>Також він не з’явився на проведення психофізіологічного дослідження за допомогою поліграфа у кримінальному провадженні щодо можливого ухилення від сплати податків та подальшої легалізації (відмивання) доходів, одержаних злочинним шляхом, під час продажу ПрАТ «Завод «Кузня на Рибальському».</p>
      <p>До Генеральної прокуратури України скеровано проєкт повідомлення про підозру п’ятому президенту України у провадженні за фактом неправомірного впливу на проведення конкурсу з добору кандидатів для призначення членів Вищої ради правосуддя в період березня-травня 2019 року.</p>
      <related>
        <h4>Матеріали за темою</h4>
        <a href="https://zib.com.ua/ua/140050-ukrainskim_rozvidnikam_dadut_kart-blansh_na_provedennya_negl.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/139165-u_dbr_nabirayut_pracivnikiv_do_operativnih_pidrozdiliv.html"/>
        <a href="https://zib.com.ua/ua/139085-ks_mozhe_viznati_za_prezidentom_pravo_priznachati_direktora_.html"/>
        <a href="https://zib.com.ua/ua/issue/674/"/>
        <a href="https://zib.com.ua/ua/139058-slidchim_dadut_pravo_rozsliduvati_zlochini_bezkinechno_dovgo.html"/>
        <a href="https://zib.com.ua/ua/138562-dbr_rozslidue_mozhlive_nezakonne_vivezennya_suddi_do_moldovi.html"/>
        <a href="https://zib.com.ua/ua/138495-u_dbr_zayavlyayut_pro_politichniy_tisk_u_spravah_poroshenka.html"/>
        <a href="https://zib.com.ua/ua/138155-interpol_zasterig_proti_vikoristannya_yogo_kanaliv_dlya_otri.html"/>
        <a href="https://zib.com.ua/ua/issue/665/"/>
        <a href="https://zib.com.ua/ua/137909-spravi_proti_poroshenka_za_zayavami_portnova_mayut_pravovu_p.html"/>
        <a href="https://zib.com.ua/ua/137638-gpu_ne_zmozhe_prityagnuti_leschenka_do_vidpovidalnosti_.html"/>
        <a href="https://zib.com.ua/ua/136760-skladeno_reyting_pravovih_sistem_krain_za_indeksom_pravopory.html"/>
        <a href="https://zib.com.ua/ua/issue/652/"/>
        <a href="https://zib.com.ua/ua/135652-u_nbu_rozpovili_yak_dopomagayut_rozsliduvati_porushennya.html"/>
        <a href="https://zib.com.ua/ua/134435-u_nbu_rozpovili_z_kim_nayaktivnishe_spivpracyuyut_u_kriminal.html"/>
        <a href="https://zib.com.ua/ua/134037-braziliya_ta_argentina_dopomagatimut_ukraini_loviti_zlochinc.html"/>
        <a href="https://zib.com.ua/ua/132662-u_kitai_zlochincya_znaydut_navit_u_bagatotisyachnomu_natovpi.html"/>
        <a href="https://zib.com.ua/ua/issue/609/"/>
        <a href="https://zib.com.ua/ua/132267-top-menedzhera_banku_pidozryuyut_u_rozkradanni_167_mln_grn.html"/>
        <a href="https://zib.com.ua/ua/132112-slidchi_zagubili_video_strilyanini_pashinskogo.html"/>
        <a href="https://zib.com.ua/ua/131360-vbivstvo_nozdrovskoi_scho_vidomo_pro_zlochin.html"/>
        <a href="https://zib.com.ua/ua/130886-prokuraturi_mayut_podovzhiti_slidchi_povnovazhennya__rishenn.html"/>
        <a href="https://zib.com.ua/ua/130371-u_harkivskiy_oblasti_povisivsya_advokat.html"/>
        <a href="https://zib.com.ua/ua/129296-advokati_poskarzhatsya_pravozahisnikam_na_kerivnictvo_gpu.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>