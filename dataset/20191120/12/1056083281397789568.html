<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919213/%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%D8%AC%D8%A7%D8%AF%D9%87-%D9%87%D8%A7%DB%8C-%D9%86%DB%8C%D9%85%DB%8C-%D8%A7%D8%B2-%D8%A7%D8%B3%D8%AA%D8%A7%D9%86-%D9%87%D8%A7%DB%8C-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:23:59+00:00"/>
    <meta property="og:title" content="برف و باران در جاده‌های نیمی از استان‌های کشور"/>
    <meta property="og:description" content="رییس مرکز فرماندهی و کنترل ترافیک پلیس راهنمایی و رانندگی ناجا از بارش برف و باران در جاده‌های نیمی از استان‌های کشور خبر داد."/>
  </head>
  <body>
    <article>
      <h1>برف و باران در جاده‌های نیمی از استان‌های کشور</h1>
      <address><time datetime="2019-11-20T12:23:59+00:00">20 Nov 2019, 12:23</time> by <a rel="author">مهدی بابایی</a></address>
      <p>رییس مرکز فرماندهی و کنترل ترافیک پلیس راهنمایی و رانندگی ناجا از بارش برف و باران در جاده‌های نیمی از استان‌های کشور خبر داد.</p>
      <p><b>سرهنگ نادر رحمانی در گفت‌وگو با <a href="https://www.isna.ir/service/Social/3007">ایسنا</a>،</b> درباره وضعیت جوی جاده‌های کشور گفت: برابر گزارش‌های دریافتی از مراکز کنترل ترافیک سراسر کشور در حال حاضر در اکثر محورهای استان همدان بارش برف گزارش شده که لازم است رانندگان برای تردد در این محورها حتما تجهیزات زمستانی شامل زنجیرچرخ را به همراه داشته باشند.</p>
      <p>وی ادامه داد: درمحورهای کوهرنگ - مسجد سلیمان در استان چهارمحال و بختیاری، محور شاهرود-توسکستان در استان سمنان، ارتفاعات محورهای بجنورد-اسفراین و بجنورد-آشخانه در استان خراسان شمالی و محورهای هراز، کرج-چالوس،  فیروزکوه و کیاسر-سمنان در استان مازندران نیز برفی است.</p>
      <p>رییس مرکز فرماندهی و کنترل ترافیک پلیس راهور ناجا همچنین از بارش باران در اکثر محورهای استانهای تهران، گیلان، مازندران، گلستان، خراسان شمالی، خراسان رضوی و خراسان جنوبی خبر داد و گفت: در محورهای قم –تهران و قم-گرمسار در استان قم، محور ساوه -تهران در استان مرکزی، محور اصفهان-شهرضا در استان اصفهان، محور زاهدان-خاش در استان سیستان و بلوچستان و محور داراب در استان فارس نیز بارش باران گزارش شده است.</p>
      <p>به گفته رحمانی، در محور قزوین - رشت در استان قزوین، و محورهای کرج - چالوس و هزار و فیروزکوه نیز مه گرفتگی همراه با کاهش دید گزارش شده است.</p>
      <p>وی در مور وضعیت ترافیکی جاده‌های کشور نیز گفت: ترافیک در جاده‌های کشور آرام و روان گزارش شده و در هیچ یک از معابر مشکل ترافیکی خاصی گزارش نشده است.</p>
      <p>رییس مرکز فرماندهی و کنترل ترافیک پلیس راهور ناجا با اعلام شماره تلفن ۸۸۲۵۵۵۵۵ از رانندگان و مسافران خواست برای اطلاع از آخرین وضعیت جوی و ترافیکی و نیز امدادرسانی به حوادث احتمالی با این شماره تماس بگیرند.</p>
      <p>انتهای پیام</p>
    </article>
  </body>
</html>