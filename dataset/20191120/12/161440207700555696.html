<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/20/decreto-sblocca-cantieri-il-governo-adotta-la-131-2-954884.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T12:38:55+00:00"/>
    <meta property="og:title" content="Decreto Sblocca cantieri:il governo &quot;adotta&quot; la 131"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">opere prioritarie</h6>
      <h1>Decreto Sblocca cantieri:<br/>il governo "adotta" la 131</h1>
      <h2>Quasi 80 milioni di euro destinati alla Statale</h2>
      <address><time datetime="2019-11-20T12:38:55+00:00">20 Nov 2019, 12:38</time> by <a rel="author" href="https://www.unionesarda.it/autore/piera_serusi/10418" target="_blank">Piera Serusi</a></address>
      <p>La Statale 131 è tra le «opere prioritarie» individuate dal governo in nove Regioni. L'esecutivo interviene direttamente nell'ambito dello Sblocca cantieri, per accelerare la conclusione dei lavori delle opere incompiute, e la Carlo Felice - alla quale verranno destinati quasi 80 milioni di euro - è uno dei "casi" in Italia, con cantieri a intermittenza e deviazioni di corsia, birilli, new jersey lungo il percorso ormai da decenni.</p>
      <p>Opere che necessitano di «interventi prioritari», ha dichiarato Mario Turco, sottosegretario alla presidenza del Consiglio con delega agli investimenti. L'investimento prevede l'adeguamento e la messa in sicurezza dal Km 108+300 al Km 209+500, nonché «la risoluzione di nodi critici».</p>
      <p>Una decisione che arriva a fronte dei bassissimi tassi di spesa del Fondo di sviluppo e coesione: a livello nazionale, basti un esempio, dei 63 miliardi programmati per gli appalti, sono stati spesi solo 3,4 miliardi, ovvero poco più del 5% del totale. Il Governo procederà con una cabina di regia interministeriale a Palazzo Chigi.</p>
      <p>«L'obiettivo è sbloccare i lavori - ha puntualizzato il sottosegretario Turco -: seguiremo l'opera passo passo sugli aspetti finanziari e amministrativi, insieme al responsabile dell'opera fino a sbloccarle». Intanto, ormai da mesi, il presidente Christian Solinas e l'assessore ai Lavori pubblici Roberto Frongia hanno inoltrato a Palazzo Chigi la richiesta di un commissariamento delle opere pubbliche incompiute, intervento peraltro sollecitato anche da un ordine del giorno della Conferenza Stato-Regioni. Il passo fondamentale, secondo la Regione, è infatti quello di dare ai governatori i poteri commissariali per portare a termine in tempi accettabili le opere incompiute.</p>
    </article>
  </body>
</html>