<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/komentare/komentar-belorusko-volby-opozice_1911201202_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T12:02:00+00:00"/>
    <meta property="og:title" content="Volby v Bělorusku. Nikdo z opozičních politiků v parlamentu nezasedne"/>
    <meta property="og:description" content="Kritické stanovisko k nedělním parlamentním volbám v Bělorusku hned po volební neděli vydaly Evropská unie a Organizace pro bezpečnost a spolupráci v Evropě."/>
  </head>
  <body>
    <article>
      <h1>Volby v Bělorusku. Nikdo z opozičních politiků v parlamentu nezasedne</h1>
      <address><time datetime="2019-11-20T12:02:00+00:00">20 Nov 2019, 12:02</time> by <a rel="author">Libor Dvořák</a></address>
      <p>
        <b>Kritické stanovisko k nedělním parlamentním volbám v Bělorusku hned po volební neděli vydaly Evropská unie a Organizace pro bezpečnost a spolupráci v Evropě.</b>
      </p>
      <p>Mandát získali výhradně kandidáti podporující autoritářský režim prezidenta Alexandra Lukašenka, nikdo z opozičních politiků v parlamentu nezasedne. Podle Organizace pro bezpečnost a spolupráci v Evropě (OBSE) byly volby v rozporu s demokratickými standardy, podle Evropské komise jde o „ztracenou příležitost“ Minsku.</p>
      <figure>
        <audio src="https://www.irozhlas.cz/sites/default/files/audios/5169c319d4d4c9ace3e8f651364fce79.mp3"/>
        <figcaption>Volby v Bělorusku. Nikdo z opozičních politiků v parlamentu nezasedne</figcaption>
      </figure>
      <p>Volby byly v zásadě velmi nudné, protože na rozdíl od minulého složení běloruského parlamentu mezi jeho 110 členy nenajdeme jediného zástupce politické opozice – i ti dva opozičníci v předchozí sněmovně byli zřejmě moc a prezident Lukašenko dal přednost absolutní jistotě, že jím ražená linie se neocitne ani v hypotetickém ohrožení.</p>
      <p>Velké rozpaky způsobilo v Evropě také předběžné hlasování – touto metodou rozhodovalo o beztak režimních kandidátech přes 35 % voličů, a to je nezvykle mnoho. Mluví se o tom, že lidé, kteří takto volili, byli často vystaveni různým pohrůžkám a vyloženému vydírání. Západní pozorovatelé přitom upozorňují na to, že právě v tomto více než třetinovém segmentu voličských hlasů se pak nejsnáze podvádí a manipuluje.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>Analýza OBSE navíc ukazuje, že tento způsob volby je doslova vnucován třeba vojákům základní služby nebo studentům a že jedním z jeho důvodů je dosažení minimálně 50% účasti v jednotlivých obvodech, aby výsledky voleb mohly být uznány. Západní odborníci ostatně už delší dobu doporučují, aby tato neprůhledná metoda běloruského hlasování byla jednoduše zrušena.</p>
      <h3>Lukašenko nechce dohodu </h3>
      <p>Opozičních uchazečů o voličskou přízeň bylo více než 200, ale o registraci si v drtivé většině případů mohli nechat jenom zdát.</p>
      <p>Důvody zamítnutí registrace byly přitom podobné jako třeba při nedávných moskevských municipálních volbách v Rusku. Volebním komisím stačí prohlásit, že podpisové archy nejsou v pořádku, že jsou v nich falešné podpisy či jména mrtvých duší – a je to, opoziční poslanecký kandidát je vyřízen předem.</p>
      <p>Prezident Lukašenko se o volební neděli zachoval plně ve svém stylu, když prohlásil, že západní námitky proti způsobu běloruských voleb si umí představit, ale že kvůli něčemu takovému ho hlava rozhodně bolet nebude.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/volby-v-belorusku-2019-vysledky-alexandr-lukasenko_1911180824_kro"/>
      </related>
      <p>Mnohem podstatnější ale byla další jeho zmínka o tom, že nehodlá s Moskvou uzavřít dohodu o skutečně fungující Unii Ruska a Běloruska, kterou by v zájmu svého hradního pána tolik potřeboval Kreml. Jak tohle dopadne, bude rozhodně zajímavé, protože čistě ekonomicky drží Moskva Lukašenka na hodně krátké oprati.</p>
      <p>Zároveň dal Alexandr Grigorjevič běloruským voličům na vědomí, že o úřad hlavy státu se v příštím období bude opět ucházet – byť je běloruským prezidentem už čtvrt století. Na základě výsledků referenda o prezidentských volbách z roku 2004 to ostatně může dělat donekonečna, přinejmenším dokud pánbů dovolí. Inu, takhle to zkrátka v poslední evropské diktatuře chodí.</p>
      <p>
        <i>Autor je komentátor Českého rozhlasu  </i>
      </p>
      <related>
        <h4>Související články</h4>
        <a href="https://www.irozhlas.cz/veda-technologie/historie/lukasenko-narozeniny-belorusko-prezident_1908300655_mtk"/>
        <a href="https://www.irozhlas.cz/zpravy-svet/belorusko-alexandr-lukasenko-diktator-rusko_1907101742_haf"/>
        <a href="https://www.irozhlas.cz/zpravy-svet/belorusko-rusko-alexandr-lukasenko-vojenska-zakladna_1903011141_kro"/>
        <a href="https://www.irozhlas.cz/zpravy-svet/uhli-antracit-belorusko-vychodni-ukrajina-rusko-eu-obchod_1902221240_haf"/>
      </related>
    </article>
  </body>
</html>