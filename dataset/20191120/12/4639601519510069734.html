<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/culture/londino-ekdilosi-afieroma-ston-antoni-samaraki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T12:40:59+00:00"/>
    <meta property="og:title" content="Λονδίνο: Εκδήλωση-αφιέρωμα στον Αντώνη Σαμαράκη"/>
    <meta property="og:description" content="Με απόφαση του Υπουργείου Πολιτισμού και Αθλητισμού, το 2020 κηρύχθηκε ως Έτος Αντώνη Σαμαράκη, με αφορμή τα εκατό χρόνια από τη γέννηση του συγγραφέα"/>
  </head>
  <body>
    <article>
      <h1>Λονδίνο: Εκδήλωση-αφιέρωμα στον Αντώνη Σαμαράκη</h1>
      <h2>Με απόφαση του Υπουργείου Πολιτισμού και Αθλητισμού, το 2020 κηρύχθηκε ως Έτος Αντώνη Σαμαράκη, με αφορμή τα εκατό χρόνια από τη γέννηση του συγγραφέα</h2>
      <address><time datetime="2019-11-20T12:40:59+00:00">20 Nov 2019, 12:40</time> by <a rel="author">ΤοΒΗΜΑ Team</a></address>
      <p>Με απόφαση του Υπουργείου Πολιτισμού και Αθλητισμού, το 2020 κηρύχθηκε ως Έτος Αντώνη Σαμαράκη, με αφορμή τα εκατό χρόνια από τη γέννηση του συγγραφέα. Στο πλαίσιο αυτό και με στόχο την αναζωπύρωση του ενδιαφέροντος για το έργο του σημαντικού συγγραφέα και υπερασπιστή των ανθρωπίνων δικαιωμάτων, το Υπουργείο Πολιτισμού και Αθλητισμού διοργανώνει εκδήλωση –αφιέρωμα σήμερα, Τετάρτη 20 Νοεμβρίου 2019 στις 19:00 στο Ελληνικό Κέντρο του Λονδίνου (16-18 Paddington Street, Marylebone, London, W1U 5AS).</p>
      <p>Ένας από τους πολυμεταφρασμένους Έλληνες συγγραφείς σε περισσότερες από 30 γλώσσες, ο Αντώνης Σαμαράκης μίλησε μέσα από το έργο του για την ανημποριά του απλού ανθρώπου απέναντι στον ολοκληρωτισμό και την κρατική εξουσία, για την πυρηνική απειλή, την απώλεια ιδανικών, τη διαφθορά στο δημόσιο βίο και την αποξένωση του ατόμου σε μία αδιάφορη, καταναλωτική κοινωνία. Το μυθιστόρημά του ‘Το Λάθος’, που εκδόθηκε το 1965, περιγράφει ένα κράτος εφιάλτη υπό ολοκληρωτικό καθεστώς και αποδείχτηκε προφητικό, καθώς δύο μόλις χρόνια μετά επιβλήθηκε η στρατιωτική δικτατορία στην Ελλάδα, ενώ το βιβλίο του γυρίστηκε σε κινηματογραφική ταινία το 1975.</p>
      <p>
        <a href="https://www.in.gr/2019/11/21/economy/syntaksi-poioi-dimosioi-ypalliloi-vgainoun-noritera-se-syntaksi/">Σύνταξη : Ποιοι δημόσιοι υπάλληλοι βγαίνουν νωρίτερα σε σύνταξη</a>
      </p>
      <p>Ο Αντώνης Σαμαράκης εκπροσώπησε την Ελλάδα σε διασκέψεις της UNESCO και έγινε γνωστός ως υπερασπιστής των δικαιωμάτων των παιδιών, ενώ στην Ελλάδα πρωτοστάτησε στη δημιουργία του θεσμού της «Βουλής των Εφήβων», όπου έφηβοι από ολόκληρη τη χώρα ασκούνται στον κοινοβουλευτικό διάλογο για μία ημέρα.</p>
      <p>Η εκδήλωση περιλαμβάνει παρουσίαση αγγλικής έκδοσης του έργου του συγγραφέα, καθώς και ομιλίες του Καθηγητή Νεοελληνικών Σπουδών στο Πανεπιστήμιο του Birmingham κ. Δημήτρη Τζιόβα και της Καθηγήτριας Gonda Van Steen, κατόχου της έδρας Κοραή Νέας Ελληνικής και Βυζαντινής Ιστορίας, Γλώσσας και Λογοτεχνίας στο King’s College του Λονδίνου. Στην εκδήλωση θα απευθύνουν χαιρετισμούς η Προϊσταμένη της Διεύθυνσης Γραμμάτων του Υπουργείου Πολιτισμού και Αθλητισμού κ. Σίσσυ Παπαθανασίου, και ο Δρ. Βασίλης Σαμπατακάκης, Πρόεδρος του Δ.Σ. της Ευρωπαϊκής Εταιρείας Νεοελληνικών Σπουδών.</p>
      <p>Αποσπάσματα από το βιβλίο του συγγραφέα “Το λάθος”, θα διαβάσουν η ηθοποιός και θεατρική συγγραφέας Polly Wiseman και ο ηθοποιός Matthew Wade.</p>
      <p>Η εκδήλωση πραγματοποιείται με τη στήριξη της Πρεσβείας της Ελλάδας στο Λονδίνο και σε συνεργασία με την Ευρωπαϊκή Εταιρεία Νεοελληνικών Σπουδών.</p>
      <p>
        <a href="https://www.tovima.gr/2019/11/21/opinions/ena-pragmatika-kalo-neo/">Ενα πραγματικά καλό νέο!</a>
      </p>
    </article>
  </body>
</html>