<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822006-urad-uhvaliv-na-zasidanni-16-evrointegracijnih-risen.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T12:44:00+00:00"/>
    <meta property="og:title" content="Уряд ухвалив на засіданні 16 євроінтеграційних рішень"/>
    <meta property="og:description" content="На засіданні уряду 20 листопада було ухвалено 16 рішень, спрямованих на європейську інтеграцію України."/>
  </head>
  <body>
    <article>
      <h1>Уряд ухвалив на засіданні 16 євроінтеграційних рішень</h1>
      <h2>На засіданні уряду 20 листопада було ухвалено 16 рішень, спрямованих на європейську інтеграцію України.</h2>
      <address>
        <time datetime="2019-11-20T12:44:00+00:00">20 Nov 2019, 12:44</time>
      </address>
      <p>Про це заявив віцепрем'єр-міністр з питань європейської та євроатлантичної інтеграції Дмитро Кулеба на брифінгу за результатами засідання уряду, повідомляє кореспондент Укрінформу.</p>
      <p>"Як ви знаєте, (у Програмі діяльності Кабінету міністрів України) є ціль 17.1 - досягнути відповідності економічним критеріям членства в <a href="https://www.ukrinform.ua/tag-evrosouz">Європейському Союзі.</a> За останні майже три місяці діяльності уряду було ухвалено низку рішень, які сприяють досягненню цієї цілі. Сьогодні ми ухвалили 16 рішень, спрямованих на європейську інтеграцію", - сказав Кулеба.</p>
      <p>Він, зокрема, поінформував, що Кабінет міністрів передає на розгляд Верховної Ради проєкт закону про приєднання до Угоди про мультимодальні перевезення.</p>
      <p>"Це вигідно українському бізнесу, сприяє розвитку транзитного потенціалу України і торгівлі між Україною і ЄС", - акцентував віцепрем'єр.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821987-goncaruk-ocikue-na-progres-u-peremovinah-iz-mvf-do-kinca-roku.html">Гончарук очікує на прогрес у перемовинах із МВФ до кінця року</a>
      </blockquote>
      <p>Окрім того, уряд сьогодні уповноважив міністра економіки підписати 4 додаткові угоди з ЄС про продовження вже чинних програм підтримки Євросоюзом, у тому числі фінансової, реформ у сфері юстиції, управління міграційними процесами, децентралізації і реформи державного управління, повідомив Кулеба.</p>
      <p>Кабмін на сьогоднішньому засіданні також ухвалив план заходів щодо реалізації стратегії інтегрованого управління кордонами, яка передбачає спрощення перетину кордону людьми і товарами, та рішення у сфері енергоефективності.</p>
      <p>"Ухвалені сьогодні рішення - це пришвидшення і поглиблення європейської інтеграції України", - резюмував віцепрем'єр.</p>
    </article>
  </body>
</html>