<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/idva-krayat-na-silnite-vremena-za-niskotarifnite-aviokompanii.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T12:04:23+00:00"/>
    <meta property="og:title" content="Идва краят на силните времена за нискотарифните авиокомпании"/>
    <meta property="og:description" content="Авиопревозвачите са изправени пред нарастващи разходи и намаляващи приходи"/>
  </head>
  <body>
    <article>
      <h1>Идва краят на силните времена за нискотарифните авиокомпании</h1>
      <address><time datetime="2019-11-20T12:04:23+00:00">20 Nov 2019, 12:04</time> by <a rel="author" href="https://money.bg/author/georgi-minev" target="_blank">Георги Минев</a></address>
      <p>Най-силните времена на нискотарифните авиокомпании в Европа като че ли вече са зад гърба им. Или поне такъв извод може да си направи човек, ако съди по последно публикуваните им финансовите резултати.</p>
      <p>Британският авиопревозвач EasyJet <a href="http://corporate.easyjet.com/~/media/Files/E/Easyjet/pdf/investors/results-centre/2019/fy19-presentation.pdf">отбелязва </a>през 2019 година 427 милиона паунда или близо 499 милиона евро печалба преди данъци, като това е с 26% по-малко спрямо предходната година. Акционерите също ще го усетят, след като дивидентът на акция намалява от 58.6 пенса до 43.9 пенса.</p>
      <p>Засега обаче ръководството на авиокомпанията не изглежда притеснено, въпреки че данните за продажбите на самолетни билети за първата половина на 2020 година не дават поводи за много оптимизъм. По думите шефа на EasyJet Йохан Лундгрен, нивото на продажбите е "насърчаващо", визирайки символичния ръст спрямо същия период на предходната година, пише германският <a href="https://www.handelsblatt.com/unternehmen/handel-konsumgueter/luftfahrt-zu-viele-flugzeuge-im-markt/25244410-2.html">Handelsblatt</a>.</p>
      <p>Инвеститорите също все още не изглеждат уплашени, може би защото акциите на авиокомпанията все пак нараснаха с 4%. Причината затова обаче вероятно е друга - по-ранното от очакваното оповестяване на резултатите.</p>
      <p>Изнесените данни обаче показват, че успешният модел на нискотарифните авиокомпании, които през последните години набраха голяма скорост, започва да затихва. Причината: голямата конкуренция и все по-големите разходи.</p>
      <p>Въпреки че EasyJet е превозила с 9% повече пътници през финансовата 2019-а или общо 96.1 милиона, финансовият резултат на дружеството се влошава заради повечето разходи за гориво и самолети. Числата "рефлектират на високата конкуренция и са индикатор за намаляващо търсене", обяснява Джон Стрикланд от консултантската компания JLS Consulting, цитиран от изданието.</p>
      <p>Подобна е и ситуацията при друг голям нискотарифен превозвач - ирландската Ryanair. При него спадът в нетната печалба за последната финансова година достигна 40% до 885 милиона евро, като същевременно шефът на авиокомпанията Майкъл О"Лиъри намали очакванията си за следващата от 950 до 900 милиона евро.</p>
      <p>Финансовите проблеми спират мениджърите на двете авиокомпании да разширяват предлагането на дестинации. Даже обратното, настъпи време за оптимизиране на разходите. EasyJet започна вече подобна инициатива, която трябва да спомогне за намаляването на разходите с 139 милиона паунда. От друга страна конкурентът Ryanair започна да затваря бази - като тази на Канарите, и да съкращава хора.</p>
      <p>"От 2012 година насам наблюдаваме постоянен ръст на нискотарифния сегмент. Този ръст приключи през лятото, като предложенията през юли 2019 намаляват с 1% до 6683 броя спрямо предходната година", се казва в доклад на германски център за изследване на авиацията DLR.</p>
      <p>Промяната в тенденцията има много причини. От една предлагането през годините достигна свръх нива, като конкуренцията за пазарен дял принуди авиокомпаниите да предлагат все повече дестинации. Резултатът: цените на билетите паднаха драстично. Така например при EasyJet приходът от продадено място е намалял с 1.8%, а разходите за същото място са нараснали с 1.5%, като преди всичко това се дължи да увеличените разходи за горивото керосин.</p>
      <p>Ето защо тази ситуация принуждава мениджърите на нискотарифните авиокомпании да търсят решение и то е в увеличението на цената на билетите. Така например според доклада на центъра за авиация предложенията в наблюдавания период са между 44 и 111 евро при нива от 38 до 100 евро преди година. Според експертите тази тенденция на поскъпване ще продължи.</p>
    </article>
  </body>
</html>