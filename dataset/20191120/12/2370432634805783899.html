<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T12:16:37+00:00"/>
    <meta property="og:title" content="Το ΑΠΘ έτοιμο να επιβάλει κυρώσεις στον φοιτητή που εκσπερμάτισε στην πλάτη φοιτήτριας"/>
    <meta property="og:description" content="Υπενθυμίζεται ότι το Μονομελές Πλημμελειοδικείο Θεσσαλονίκης επέβαλε στον 20χρονο ποινή φυλάκισης δέκα μηνών με τριετή αναστολή, χωρίς να του αναγνωριστεί κανένα ελαφρυντικό. Ωστόσο αυτή δεν θα είναι η μόνη ποινή σε βάρος του."/>
  </head>
  <body>
    <article>
      <h1>Το ΑΠΘ έτοιμο να επιβάλει κυρώσεις στον φοιτητή που εκσπερμάτισε στην πλάτη φοιτήτριας</h1>
      <h2>Υπενθυμίζεται ότι το Μονομελές Πλημμελειοδικείο Θεσσαλονίκης επέβαλε στον 20χρονο ποινή φυλάκισης δέκα μηνών με τριετή αναστολή, χωρίς να του αναγνωριστεί κανένα ελαφρυντικό. Ωστόσο αυτή δεν θα είναι η μόνη ποινή σε βάρος του.</h2>
      <address><time datetime="2019-11-20T12:16:37+00:00">20 Nov 2019, 12:16</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">Facebook 0</a>
        </li>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">Twitter</a>
        </li>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">LinkedIn</a>
        </li>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">Περισσότερα</a>
        </li>
      </ul>
      <p>Αποφασισμένες να επιβάλουν κι αυτές τη δική τους πειθαρχική ποινή, έπειτα από την ποινή την οποία επέβαλε η δικαιοσύνη στον 20χρονο φοιτητή που εκσπερμάτισε στην πλάτη 20χρονης φοιτήτριας στη βιβλιοθήκη του ΑΠΘ εμφανίζονται οι πρυτανικές αρχές του πανεπιστημίου.</p>
      <p>Υπενθυμίζεται ότι το Μονομελές Πλημμελειοδικείο Θεσσαλονίκης επέβαλε στον 20χρονο ποινή φυλάκισης δέκα μηνών με τριετή αναστολή, χωρίς να του αναγνωριστεί κανένα ελαφρυντικό. Ωστόσο αυτή δεν θα είναι η μόνη ποινή σε βάρος του.</p>
      <p>Με δηλώσεις του στην Voria.gr ο αρμόδιος αντιπρύτανης Ακαδημαϊκών Υποθέσεων και Φοιτητικής Μέριμνας, Δημήτρης Κωβαίος τόνισε πως «ως νέες πρυτανικές αρχές έχουμε ιδιαίτερη ευαισθησία σε τέτοια θέματα και προφανώς δεν θα το αφήσουμε να περάσει έτσι. Θα κινηθεί η προβλεπόμενη από τον κανονισμό διαδικασία και θα επιβληθεί η ποινή που προβλέπεται». Μάλιστα ο κ. Κωβαίος αποκάλυψε ότι οι πρυτανικές αρχές προσπάθησαν από την πρώτη στιγμή να διαλευκάνουν την υπόθεση, αλλά συνάντησαν μεγάλες δυσκολίες.</p>
      <h3>Πώς έγινε το περιστατικό</h3>
      <p>Σύμφωνα με τον αντιπρύτανη το περιστατικό δεν συνέβη στην κεντρική βιβλιοθήκη του ΑΠΘ, όπως νομίζουν οι περισσότεροι, αλλά σε μια μικρότερη βιβλιοθήκη η οποία λειτουργεί στη Νομική Σχολή. Όπως, μάλιστα, επισημαίνει, σε αυτήν οι φοιτητές ελέγχονται κατά την είσοδό τους. «Δεν είναι όπως στην κεντρική βιβλιοθήκη στην οποία μπαίνει οποιοσδήποτε, κάτι που σκοπεύουμε σύντομα να το αλλάξουμε, ώστε να υπάρχει κι εκεί έλεγχος κατά την είσοδο. Στη βιβλιοθήκη της Νομικής γίνεται καταγραφή όσων εισέρχονται μέσω του ειδικού μοναδικού αριθμού (barcode) που φέρουν τα φοιτητικά πάσο. Την ημέρα εκείνη που συνέβη το περιστατικό επισκέφθηκαν τη βιβλιοθήκη περί τους 300 φοιτητές».</p>
      <p>Όπως εξηγεί ο κ. Κωβαίος «μόλις έγινε γνωστό το περιστατικό εμείς ξεκινήσαμε αμέσως τη δική μας έρευνα, παράλληλα με αυτήν της Δικαιοσύνης. Το περιστατικό έγινε απόγευμα όταν στη βιβλιοθήκη δεν ήταν πάρα πολλά άτομα. Κάποια στιγμή η 20χρονη φοιτήτρια πήγε στον βιβλιοθηκονόμο και κατήγγειλε ότι συνέβη αυτό το περιστατικό χωρίς κι εκείνη ακόμη να έχει συνειδητοποιήσει τι ακριβώς είχε γίνει καθώς φαινόταν τρομοκρατημένη. Αμέσως ο βιβλιοθηκονόμος πήγε στον 20χρονο ο οποίος δεν είχε φύγει, αλλά συνέχισε να διαβάζει. Όταν του ζήτησε εξηγήσεις ο νεαρός το έβαλε στα πόδια. Ο βιβλιοθηκονόμος τον κυνήγησε αλλά επειδή υπήρχαν σκάλες και φοβήθηκε μήπως το παιδί χτυπήσει στην προσπάθειά του να ξεφύγει, ειδοποίησε την ασφάλεια του πανεπιστημίου η οποία και τον έπιασε λίγα μέτρα πιο κάτω».</p>
      <p>Σύμφωνα με τον κ. Κωβαίο ο  βιβλιοθηκονόμος, παρότι εργάζεται πολύ καιρό στη βιβλιοθήκη, έβλεπε για πρώτη φορά τόσο τη φοιτήτρια όσο και τον φοιτητή. «Εμείς προσπαθήσαμε να τους εντοπίσουμε προκειμένου να αποσαφηνίσουμε το τι συνέβη ώστε να προχωρήσουμε στη συνέχεια στην προβλεπόμενη πειθαρχική διαδικασία. Δυστυχώς, όμως, δεν καταφέραμε να ταυτοποιήσουμε αυτά τα δύο παιδιά».<br/>Ο αντιπρύτανης σημειώνει ότι ο ίδιος κάλεσε στο γραφείο του μια φοιτήτρια η οποία βρισκόταν εκείνη την ώρα στη βιβλιοθήκη πλησίον του σημείου στο οποίο συνέβη το περιστατικό, αλλά η μαρτυρία της δεν βοήθησε καθόλου «καθώς, όπως μας είπε, όχι μόνο δεν γνώριζε τους δύο φοιτητές, αλλά δεν είχε καν αντιληφθεί το τι συνέβη παρότι ήταν πολύ κοντά», αναφέρει ο κ. Κωβαίος.</p>
      <p>Επισημαίνει, παράλληλα, ότι στη συνέχεια οι πρυτανικές αρχές απευθύνθηκαν και προς την αρμόδια Εισαγγελία προκειμένου να ζητήσουν τα στοιχεία των δύο φοιτητών, αλλά η Εισαγγελία αρνήθηκε να τους τα δώσει. Αποκαλύπτει επίσης, ότι το πανεπιστήμιο είχε ετοιμάσει ανακοίνωση για το περιστατικό η οποία όμως τελικώς δεν εκδόθηκε «επειδή δεν καταφέραμε να σχηματίσουμε ακριβή εικόνα για το συμβάν».</p>
      <p>Ο κ. Κωβαίος τονίζει, τέλος, ότι οι πρυτανικές αρχές θα απευθυνθούν εκ νέου στις αρμόδιες αρχές προκειμένου να διευκρινιστούν τα στοιχεία των δύο φοιτητών ώστε στη συνέχεια «με τη δέουσα ευαισθησία και χωρίς καμία πρόθεση διαπόμπευσης, να επιβάλουμε κι εμείς ως πανεπιστήμιο, όσα προβλέπονται».</p>
      <p>Πηγή: <a href="https://www.voria.gr/article/erevna-ke-apo-to-apth-gia-ton-fititi-pou-ekspermatise-sti-fititria"><b>voria.gr</b></a></p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">Facebook 0</a>
        </li>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">Twitter</a>
        </li>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">LinkedIn</a>
        </li>
        <li>
          <a href="https://www.eleftherostypos.gr/ellada/490117-to-apth-etoimo-na-epibalei-kuroseis-ston-foititi-pou-ekspermatise-stin-plati-foititrias/#">Περισσότερα</a>
        </li>
      </ul>
    </article>
  </body>
</html>