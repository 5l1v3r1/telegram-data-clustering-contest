<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/20/news/patuelli_riformano_il_mes_senza_informarci_non_compreremo_piu_titoli_di_stato_italiani_-241487192/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T12:07:00+00:00"/>
    <meta property="og:title" content="Mes, l'allerta delle banche: &quot;Riforma senza informarci? Non compreremo più titoli di Stato italiani&quot;"/>
    <meta property="og:description" content="Il presidente dell'Abi Patuelli: &quot;Gli istituti hanno circa 400 miliardi di debito pubblico italiano. Il mio problema è capire cosa fa la Repubblica italiana per tutelare, questo debito. Se le condizioni relative si alterano, ci regoleremo di conseguenza&quot;. "/>
  </head>
  <body>
    <article>
      <h1>Mes, l'allerta delle banche: "Riforma senza informarci? Non compreremo più titoli di Stato italiani"</h1>
      <h2>Il presidente dell'Abi Patuelli: "Gli istituti hanno circa 400 miliardi di debito pubblico italiano. Il mio problema è capire cosa fa la Repubblica italiana per tutelare, questo debito. Se le condizioni relative si alterano, ci regoleremo di conseguenza". </h2>
      <address>
        <time datetime="2019-11-20T12:07:00+00:00">20 Nov 2019, 12:07</time>
      </address>
      <p><b>ROMA </b>- "Noi siamo liberi di comprare quel che vogliamo. Le banche hanno 400 miliardi di debito pubblico italiano. Il mio problema è capire cosa fa la Repubblica italiana per tutelarlo, questo debito pubblico. Se davvero le condizioni relative al debito pubblico si alterano, o per maggiori assorbimenti o per elementi che favoriscano sinistri, allora le banche italiane sottoscriveranno meno debito pubblico, non lo compreremo più".<br/><br/>Da Bruxelles il presidente dell'Abi, Antonio Patuelli, usa toni minacciosi quando ragiona sulla riforma del Meccanismo europeo di Stabilità (Mes), finita anche al centro dello <a href="https://www.repubblica.it/economia/2019/11/19/news/mes_di_maio_chiede_un_vertice_di_maggioranza_il_parlamento_non_puo_restare_all_oscuro_-241426166/">scontro politico negli ultimi giorni</a>. Patuelli ricorda che altri soggetti nazionali, accanto alle banche, hanno puntato sul debito pubblico italiano. Ma se questo debito non sarà tutelato, allora anche questi altri soggetti ne trarranno le conseguenze. <br/><br/><br/>Riferendosi alla riforma del Meccanismo europeo di Stabilità e in particolare all'introduzione delle "clausole di azione collettiva", Patuelli lamenta di "non saperne nulla. Sono materie sulle quali il mondo bancario italiano non è stato messo al corrente. Questo è un problema delle Istituzioni della Repubblica, bisogna chiedere agli esponenti della Repubblica perché non ci hanno consultati. Io non mi intrometto nelle polemiche politiche. Chiedo solo: non hanno fatto un tavolo con i loro stakeholder, con i soggetti interessati? Le conseguenze adesso se le gestiscano da loro".<br/><br/>In base all'ipotesi di riforma, i vertici del Meccanismo – istituzione che sostiene le Nazioni in grave difficoltà finanziaria – valutano in via preventiva la situazione economica degli Stati, compresa la sostenibilità del debito pubblico. E si allude alla possibilità che i debiti pubblici troppo elevati siano ristrutturati. La parola ristrutturazione, in verità, non compare nell'ipotesi di riforma.<br/><br/>Ma nel preambolo dei testi in discussione si parla della possibilità di un “coinvolgimento del settore privato” (“private sector involvement”) nel caso in cui il Meccanismo conceda aiuti finanziari accompagnati da un programma di aggiustamento. Una perifrasi per dire che i creditori pagherebbero un prezzo, ricevendo un rimborso non totale di quello che hanno prestato e in tempi più lunghi. </p>
    </article>
  </body>
</html>