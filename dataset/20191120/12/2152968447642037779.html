<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/20/vzriv-na-gazova-butilka-rani-myj-gotvel-na-terasata-si.430233"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T12:27:00+00:00"/>
    <meta property="og:title" content="Взрив на газова бутилка рани мъж, готвел на терасата си"/>
    <meta property="og:description" content="Приет е в Клиниката по изгаряния във Варна | Dnes.bg"/>
  </head>
  <body>
    <article>
      <h1>Взрив на газова бутилка рани мъж, готвел на терасата си</h1>
      <h2>Приет е в Клиниката по изгаряния във Варна</h2>
      <address><time datetime="2019-11-20T12:27:00+00:00">20 Nov 2019, 12:27</time> by <a rel="author" href="https://www.dnes.bg/author/299" target="_blank">Ния Христова</a></address>
      <p>Газова бутилка се взриви и разтърси блок в квартал „Балик” в Добрич. Инцидентът е станал във вторник вечерта, около 20 часа. Заради взрива е изхвръкнала остъклена тераса на 4-я етаж в блок 32, съобщава Нова тв.<br/><br/>Пострадал е собственикът на апартамента, който си е приготвял вечеря на газов котлон на балкона. 65-годишният мъж е откаран от спешен екип в добричката болница, а след това е транспортиран в Клиниката по изгаряния във Варна.</p>
      <p>Директорът на Регионалната служба за пожарна безопасност и защита на населението комисар Дарин Димитров, съобщи, че мъжът "има наранявания по лицето и краката"<br/><br/>Като причина за взрива той посочва неизправен вентил, който е изпускал газ, а остъклената тераса е била затворена.</p>
      <p>Нанесени са материални щети върху жилището и няколко автомобила, паркирани под злополучния балкон.</p>
    </article>
  </body>
</html>