<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919217/%D8%B7%DB%8C%D8%A8%D9%87-%D8%B3%DB%8C%D8%A7%D9%88%D8%B4%DB%8C-%D8%AF%D8%B3%D8%AA%D8%B1%D8%B3%DB%8C-%D8%A8%D9%87-%D8%A7%DB%8C%D9%86%D8%AA%D8%B1%D9%86%D8%AA-%D9%86%DB%8C%D8%A7%D8%B2-%D9%85%D8%B1%D8%AF%D9%85-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:30:39+00:00"/>
    <meta property="og:title" content="طیبه سیاوشی: دسترسی به اینترنت نیاز مردم است"/>
    <meta property="og:description" content="نماینده مردم تهران در مجلس شورای اسلامی با تاکید بر لزوم بازگشت دسترسی اینترنت در کشور اظهار کرد: حال در شهرهایی که آرامش بازگشته است باید اینترنت را برقرار کنند."/>
  </head>
  <body>
    <article>
      <h1>طیبه سیاوشی: دسترسی به اینترنت نیاز مردم است</h1>
      <address>
        <time datetime="2019-11-20T12:30:39+00:00">20 Nov 2019, 12:30</time>
      </address>
      <p>نماینده مردم تهران در مجلس شورای اسلامی با تاکید بر لزوم بازگشت دسترسی اینترنت در کشور اظهار کرد: حال در شهرهایی که آرامش بازگشته است باید اینترنت را برقرار کنند.</p>
      <p>طیبه سیاوشی در گفت‌وگو با ایسنا با اشاره به ادامه قطع اینترنت در شهرهای مختلف کشور در پی ناآرامی‌های اخیر گفت: شاک دستوری را ابلاغ کرده بود مبنی بر این‌که به دلیل مسائل امنیتی کشور تا ۲۴ ساعت اینترنت قطع باشد، اما اکنون فکر می‌کنم از آن ۲۴ ساعت ۷۲ ساعت هم گذشته است، اما هنوز اینترنت برقرار نشده است.</p>
      <p>وی ادامه داد: باید توجه کنیم که دسترسی به اینترنت نیاز مردم و یک ضرورت برای ارتباط است. یک بخش عظیمی از مردم از این راه زندگی خود را می‌گذرانند و شغل و کارشان وابسته به همین اینترنت است. در واقع بی‌خبری مطلقی اکنون وجود دارد. دو روز گذشته از آقای جهرمی در این باره سوال کردم و وی پاسخ داد که این موضوع دست من نیست؛ البته اشاره کردند که شبکه اینترنت ملی اکنون فعال است ولی شبکه ملی هم بسیار کند است.</p>
      <p>نماینده مردم تهران در مجلس شورای اسلامی ادامه داد: حداقل در این باره به مردم اطلاع دهند و اینترنت را در شهرهایی که آرامش به آنها بازگشته است برقرار کنند. با فرماندار صحبت کردم و وی در این باره گفت که شرایط تهران عادی است. پس باید در این شهر اینترنت را برقرار کنند. در واقع باید اینترنت را در این شهرهایی که شرایط عادی است وصل کنند تا این احساس در میان مردم ایجاد شود که شرایط کاملا عادی است. این قطع ارتباط یک ذهنیتی را برای مردم ایجاد می‌کند که اکنون چه وضعیت هولناکی در کشور برقرار است، اما وضعیت به این وحشتناکی نیست که اینگونه با قطع اینترنت برای مردم تصویرسازی می‌شود.</p>
      <p>سیاوشی در پایان اضافه کرد: اینترنت ضرورت کسب و کار و ارتباطات مردم است. حرکت و زندگی مردم همه به اینترنت وابسته است. اگر قرار بر ساکت‌کردن باشد این کار انجام شده و موضوع به پایان رسیده است و اکنون وقت آن است که دسترسی به اینترنت را برقرار کرده تا امنیت خاطر مردم فراهم شود.</p>
      <p>انتهای پیام</p>
    </article>
  </body>
</html>