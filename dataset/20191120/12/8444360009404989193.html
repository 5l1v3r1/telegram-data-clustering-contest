<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/aigaleo-gia-apates-me-polisi-kiniton-synelifthisan-dyo-andres/2919746/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T12:01:38+00:00"/>
    <meta property="og:title" content="Αιγάλεω: Για απάτες με πώληση κινητών συνελήφθησαν δύο άνδρες"/>
    <meta property="og:description" content="Μετά από αστυνομική επιχείρηση, στο Αιγάλεω συνελήφθησαν επ' αυτοφώρω δύο άνδρες, ηλικίας 35 και 41 ετών. Κατηγορούνται για απάτη."/>
  </head>
  <body>
    <article>
      <h1>Αιγάλεω: Για απάτες με πώληση κινητών συνελήφθησαν δύο άνδρες</h1>
      <h2>Μετά από αστυνομική επιχείρηση, στο Αιγάλεω συνελήφθησαν επ' αυτοφώρω δύο άνδρες, ηλικίας 35 και 41 ετών. Κατηγορούνται για απάτη.</h2>
      <address><time datetime="2019-11-20T12:01:38+00:00">20 Nov 2019, 12:01</time> by <a rel="author">kostas.papadopoulos</a></address>
      <p>Όπως αναφέρει η αστυνομία, οι δύο δράστες στο Αιγάλεω εντόπιζαν τα υποψήφια θύματά τους στο διαδίκτυο, με ανάρτηση ηλεκτρονικής αγγελίας πώλησης κινητού τηλεφώνου μεγάλης αξίας. Στη συνέχεια όριζαν με τους ενδιαφερόμενους συνάντηση στην πλατεία Εσταυρωμένου. Οι δράστες έδειχναν στα θύματά τους το προς πώληση κινητό, αλλά στη συνέχεια, χωρίς να γίνονται αντιληπτοί, το αντικαθιστούσαν με μη λειτουργικό ομοίωμά του.</p>
      <p>Αστυνομικοί οργάνωσαν ειδική επιχείρηση, κατά τη διάρκεια της οποίας, μετά από προσυμφωνημένο ραντεβού, εμφανίστηκε ο 35χρονος και αφού έδειξε το κινητό, συνελήφθη την στιγμή που προσπαθούσε να το αντικαταστήσει. Ο συνεργός του, εντοπίστηκε μέσα σε αυτοκίνητο, στην ίδια περιοχή, να τον αναμένει.</p>
      <p>Από την αστυνομική έρευνα εξιχνιάστηκαν επιπλέον δύο περιπτώσεις απάτης.</p>
      <p>Οι συλληφθέντες οδηγήθηκαν στον εισαγγελέα Πλημμελειοδικών Αθηνών.</p>
    </article>
  </body>
</html>