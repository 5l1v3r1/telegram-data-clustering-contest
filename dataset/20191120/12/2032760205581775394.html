<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90089"/>
    <meta property="og:site_name" content="Denník politika"/>
    <meta property="article:published_time" content="2019-11-20T12:35:18+00:00"/>
    <meta property="og:title" content="Kollár sa do spolupráce s Harabinom nehrnie, vyčíta mu „podraz“ voči Kotlebovi"/>
    <meta property="og:description" content="20.11.2019 (Webnoviny.sk) – Hnutie Borisa Kollára Sme rodina sa do spolupráce so stranou Vlasť sudcu Najvyššieho súdu SR Štefana Harabina nehrnie. Agentúru SITA o tom informovalo tlačové oddelenie Sme rodina. Hnutiu sa okrem iného nepozdáva, ako sa Harabin zachoval na tlačovej konferencii ku šéfovi ĽSNS Marianovi Kotlebovi."/>
  </head>
  <body>
    <article>
      <h1>Kollár sa do spolupráce s Harabinom nehrnie, vyčíta mu „podraz“ voči Kotlebovi</h1>
      <address><time datetime="2019-11-20T12:35:18+00:00">20 Nov 2019, 12:35</time> by <a rel="author">Webnoviny</a></address>
      <p>20.11.2019 (Webnoviny.sk) – Hnutie Borisa Kollára Sme rodina sa do spolupráce so stranou Vlasť sudcu Najvyššieho súdu SR Štefana Harabina nehrnie. Agentúru SITA o tom informovalo tlačové oddelenie Sme rodina. Hnutiu sa okrem iného nepozdáva, ako sa Harabin zachoval na tlačovej konferencii ku šéfovi ĽSNS Marianovi Kotlebovi.</p>
      <h3>Podraz v priamom prenose</h3>
      <p>Harabin sa minulý týždeň vyjadril, že strana Vlasť chce v najbližších dňoch vyzvať na spoluprácu všetky strany, u ktorých predpokladá, že ich môžu spájať národné a kresťanské hodnoty.</p>
      <p><i>„Oslovíme napríklad Smer, SNS či Sme rodina a ďalších. Ale oslovíme aj KDH, avšak bez pána Hlinu (predseda KDH, pozn. SITA),“</i> povedal vo štvrtok Harabin.</p>
      <p><i>„Pán Harabin nás s takouto ponukou zatiaľ neoslovil, ale po tom, čo predviedol v priamom prenose Kotlebovi, ako ho podrazil a aj ako podrazil svojich bývalých podporovateľov, napríklad národnú koalíciu, tak sa do stretávania s ním nehrnieme. Asi by nás čakalo niečo podobné,“</i> priblížilo hnutie Sme rodina.</p>
      <h3>Kotlebova výzva Harabinovi</h3>
      <p>Kotleba ešte 16. októbra vyzval svojho bývalého súpera z prezidentských volieb Harabina na spoločný postup v parlamentných voľbách.</p>
      <p>Harabin ho minulý týždeň pozval na osobné stretnutie, ktoré sa konalo vo štvrtok 14. novembra. Lídri strán sa však na ňom na spoločnom postupe vo voľbách nedohodli. Harabinova strana oznámila v tlačovej správe zaslanej počas štvrtkového stretnutia s predstaviteľmi Ľudovej strany Naše Slovensko, že do budúcoročných parlamentných volieb pôjde samostatne.</p>
      <p>Predseda ĽSNS Marian Kotleba na tlačovej besede novinárom povedal, že na stretnutie prišli so záujmom, aby ani jeden kresťanský a národný hlas neprepadol. Po svojom vyhlásení z tlačovej besedy odišiel.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/kollar-sa-do-spoluprace-s-harabinom-nehrnie-vycita-mu-podraz-voci-kotlebovi/"><u>Kollár sa do spolupráce s Harabinom nehrnie, vyčíta mu „podraz“ voči Kotlebovi</u></a> © SITA Všetky práva vyhradené.</p>
    </article>
  </body>
</html>