<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/the-mandalorian-s1-e2/"/>
    <meta property="og:site_name" content="Vertigo"/>
    <meta property="article:published_time" content="2019-11-20T12:45:14+00:00"/>
    <meta property="og:title" content="«Мандалорець»: огляд другої серії"/>
    <meta property="og:description" content="Незважаючи на коротку другу серію «Мандалорця», нам показали кілька цікавих моментів, які варті додаткового аналізу. То ж давайте копати."/>
  </head>
  <body>
    <article>
      <h1>«Мандалорець»: огляд другої серії</h1>
      <h2>Дитя</h2>
      <address><time datetime="2019-11-20T12:45:14+00:00">20 Nov 2019, 12:45</time> by <a rel="author" href="https://vertigo.com.ua/author/spider_jerusalem/" target="_blank">Юра Поворозник</a></address>
      <p>
        <a href="https://vertigo.com.ua/the-mandalorian-s1-e1/">ПЕРША СЕРІЯ<br/></a>
        <a href="https://vertigo.com.ua/the-mandalorian-s1/">ВЕСЬ СЕЗОН</a>
      </p>
      <p>
        <b>Окей, не варто було жалітися на хронометраж першої серії «Мандалорця», оскільки друга виявилась ще коротшою. Щоправда, враховуючи, що загальна довжина двох епізодів шоу складає годину, а вийшли вони в один тиждень, цілком можливо що Disney просто розбили пілот на дві частини, щоб більш-менш органічно вписатися у власний розклад виходу серій.</b>
      </p>
      <p>Але, незважаючи на коротку серію, нам показали кілька цікавих моментів, які варті додаткового аналізу. То ж давайте копати.</p>
      <h3>Неідеальний воїн</h3>
      <p>Хоча на початку першої серії Мандалорець зображувався як ідеальний воїн, подальші події показують, що він куди людяніший та вразливіший, ніж здавалося. Друга серія це лише підтверджує — герой спочатку залишається без корабля, а потім отримує на горіхи від джав, які примудряються успішно захистити свій краулер.</p>
      <p>Подальші події теж не сприяють укріпленню думки про Мандо як про ідеального бійця-одинака — йому доводиться знову просити про допомогу в Угнота (інопланетянина, що допомагав йому раніше) і після цього доволі болюче вивалятися у багнюці в поєдинку проти багнорога. Особливої уваги заслуговує фінальна сцена серії, де Мандо пропонує своєму знайомому приєднатися до команди — по-перше, схоже нас чекає формування повноцінної банди, по-друге, цілком можливо що з появою нових друзів персонаж Педро Паскаля стане балакучіший, ніж зараз.</p>
      <h3>Міні-Йода в центрі уваги</h3>
      <p>З фіналу першої серії було зрозуміло, що міні-Йода стане головною загадкою цього сезону. Тим більше, що навколо постаті легендарного джедая завжди штучно підтримували ореол таємничості — ми досі не знаємо нічого про його расу та молоді роки майстра, а загалом у всесвіті ЗВ відомо лише про трьох героїв, що походять з тієї ж планети.</p>
      <p>«Мандалорець» відкриває завісу таємниці навколо загадкових зелених вуханів. Як мінімум тепер ми знаємо, що в 50 років вони ще маленькі діти, які не розмовляють, але у той же час вже вміють використовувати Силу. На реддіті уже здійнялася хвиля незадоволення тим, що серіал підмінив століття тренувань магістра Йоди на природні здібності, але як на мене, то це хибний погляд на ситуацію. Тепер ми знаємо, що ця раса має вроджений хист до контролю Сили, але при цьому ніхто не забирає у джедая його вмінь, які він натренував.</p>
      <p>Але окрім загадковості, міні-Йода також поки виступає комічним елементом серіалу. Особливо його вже цілком сімейні стосунки з героєм Педро Паскаля. Побачимо, що ж буде далі.</p>
      <figure>
        <video src="https://vertigo.com.ua/wp-content/uploads/2019/11/giphy-5.gif" autoplay="" loop=""/>
      </figure>
      <h3>Трохи пасхалок</h3>
      <p>Ми не знаємо, на якій саме планеті знаходиться Мандо, тож доводиться теоретизувати. А оскільки в кадрі з’являються джави, то всі ідеї швидко зводяться до чергової появи Татуїну на радарах. Щиро сподіваємось, що це не так, адже у пустельного дому Сквайвокерів аж надто багато екранного часу як для історії про цілу галактику.</p>
      <p>Також у серії з’являються кілька знайомих по «Зоряних війнах» рас. Наприклад, трандошанські найманці (виглядають як рептилоїди), що нападають на Мандо у перші хвилини серіалу. Вперше подібний персонаж з’явився у «Імперія наносить удар у відповідь» — це був мисливець за головами Босск, один з тих, хто отримав замовлення на Хана Соло. Що цікаво, двох трандошанців можна було побачити в пілоті, коли Мандо заходив у бар аби отримати нагороду. Можливо це ті ж хлопці, що напали на нього в ущелині.</p>
      <p>Кілька слів варто сказати і про Угнота. Ця раса вважається найбільш трудолюбивою у всій галактиці, тож не дивно, що корабель Мандалорця так швидко відремонтували. В фіналі персонаж говорить, що «довго працював аби нарешті отримати свободу». Через трудоголізм імперці часто використовували угнотів у якості рабської сили. Цілком можливо, що наш герой теж пройшов через це і після падіння Імперії вирішив осісти на безлюдній планеті.</p>
      <p>
        <a href="https://vertigo.com.ua/the-mandalorian-s1-e1/">ПЕРША СЕРІЯ<br/></a>
        <a href="https://vertigo.com.ua/the-mandalorian-s1/">ВЕСЬ СЕЗОН</a>
      </p>
      <figure>
        <iframe src="https://www.youtube.com/embed/o3CUM-iFEFk" width="640" height="360" data-service="Youtube" scrolling="no"/>
      </figure>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/the-mandalorian-s1-e1/"/>
        <a href="https://vertigo.com.ua/filmspotting-episode-2/"/>
        <a href="https://vertigo.com.ua/about-mandalorian-show/"/>
      </related>
    </article>
  </body>
</html>