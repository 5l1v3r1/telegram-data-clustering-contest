<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/u-sluzi-narodu-ofitsijno-ne-pratsyuye-zhodna-osoba-komitet-vybortsiv/"/>
    <meta property="og:site_name" content="Рубрика"/>
    <meta property="article:published_time" content="2019-11-20T12:45:09+00:00"/>
    <meta property="og:title" content="У &quot;Слузі Народу&quot; офіційно не працює жодна особа, - Комітет виборців"/>
    <meta property="og:description" content="Комітет виборців України продовжує аналізувати фінансові звіти політичних партій. Станом на середину листопада політичні партії мали подати звіти за ІІІ квартал 2019 року, що включає період із липня до вересня. Як повідомляє КВУ, відповідно до звіту “Слуги Народу”про майно, доходи, витрати і зобов’язання фінансового характеру в політичній партії офіційно не працює жодної особи. У графі […]"/>
  </head>
  <body>
    <article>
      <h1>У "Слузі Народу" офіційно не працює жодна особа, - Комітет виборців</h1>
      <address><time datetime="2019-11-20T12:45:09+00:00">20 Nov 2019, 12:45</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/1-78-860x580-c-1.jpg"/>
      </figure>
      <p>
        <b>
          <b>Комітет виборців України продовжує аналізувати фінансові звіти політичних партій. Станом на середину листопада політичні партії мали подати звіти за ІІІ квартал 2019 року, що включає період із липня до вересня.</b>
        </b>
      </p>
      <p>Як повідомляє <a href="https://www.facebook.com/cvu.ngo/posts/3208539115854489">КВУ,</a> відповідно до звіту “Слуги Народу”про майно, доходи, витрати і зобов’язання фінансового характеру в політичній партії офіційно не працює жодної особи. У графі “працівники складу апарату партії” вказано цифру 0.</p>
      <p>Для порівняння: у ВО “Батьківщина” офіційно працює 73 особи, в “Європейській солідарності” – 46 осіб, в “Голосі” – 3, а Радикальній партії Олега Ляшка – 20.</p>
      <p>Варто відзначити, що “Слуга Народу” також не витрачала офіційно коштів на заробітну плату. Всього за період липня-вересня партія витратила 240 млн. грн., із них 0 грн. – на заробітну плату.</p>
      <p>
        <b>Крім цього в “Слузі Народу” не зареєстровано жодного місцевого осередку зі статусом юридичної особи.</b>
      </p>
      <p>“Складно уявити парламентську політичну партію, в якій би працювали особи виключно на волонтерських засадах. Зокрема, партію, в якої немає оплачуваного на постійній основі бухгалтера, охорони, секретаря, працівників прес-служби та оргвідділу. Багаторічна практика вказує, що такі партії можуть здійснювати тіньову оплату праці – «в конвертах». Схожа ситуація із місцевими осередками партій, які не мають статусу юридичних осіб.</p>
      <p>Закон “Про політичні партії в Україні” дозволяє існування місцевих організацій без такого статусу, однак, на думку КВУ, це свідчить про централізований характер управління та може бути спробою тінізації партійного життя. Зокрема, такі місцеві організації не здатні проводити повноцінну фінансову та господарську діяльність через відсутність рахунків у банках. Однак це також полегшує життя партіям, які не зобов’язані звітувати про діяльність осередків без статусу юросіб перед НАЗК”, – заявив голова КВУ Олексій Кошель.</p>
      <p> </p>
    </article>
  </body>
</html>