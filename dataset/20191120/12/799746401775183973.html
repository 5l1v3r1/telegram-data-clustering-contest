<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103279/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T12:55:15+00:00"/>
    <meta property="og:title" content="Ситуація з польськими квотами на автоперевезення 2020 року може погіршитися - міністр"/>
    <meta property="og:description" content="Ситуація з вантажними автоперевезеннями через польський кордон в 2020 році може погіршитися у зв’язку з тим, що Польща видає додаткові дозволи цьогоріч за рахунок наступного року."/>
  </head>
  <body>
    <article>
      <h1>Ситуація з польськими квотами на автоперевезення 2020 року може погіршитися - міністр</h1>
      <address>
        <time datetime="2019-11-20T12:55:15+00:00">20 Nov 2019, 12:55</time>
      </address>
      <p>Ситуація з вантажними автоперевезеннями через польський кордон в 2020 році може погіршитися у зв'язку з тим, що Польща видає додаткові дозволи цьогоріч за рахунок наступного року.</p>
      <p>Про це заявив міністр інфраструктури Владислав Криклій, повідомляє "Європейська правда" з посиланням на <a href="https://ua.interfax.com.ua/">"Інтерфакс-Україна"</a>.</p>
      <p>Міністерство інфраструктури України домовилося з Міністерством інфраструктури Польщі анулювати 160 тис. колишніх дозволів на в'їзд з 12 листопада 2019 року. Польща погодилася також надати до кінця року додатково 5 тисяч нових дозволів і 10 тисяч дозволів за рахунок квоти на 2020 рік.</p>
      <p>"П'ять тисяч дозволів вони передали, вже всі вибрані. Всі пункти видачі дозволів ми облаштували онлайн-камерами, щоб все було видно в режимі онлайн. Домовилися, що ще 10 тис. вони видають, але за рахунок наступного року. Це буде після перерозподілу контингенту дозволів. Розподіл має бути після зустрічі з міністром (інфраструктури Польщі), ми з ним зустрічаємося 27 числа", - сказав міністр.</p>
      <p>Криклій підкреслив, що постарається переконати польську сторону в необхідності збільшення кількості дозволів, але, "з огляду на позицію Польщі, це нелегко".</p>
      <p>"Це нелегко, і представники автоперевізників повинні не нас саботувати і намагатися на нас "тиснути", а й на поляків насамперед. Тому що багато українців працює і на польській стороні", - зазначив глава відомства.</p>
      <p>У той же час він додав, що міністерство, в свою чергу, буде боротися з несистемним розподілом дозволів.</p>
      <p>"Потрібно розуміти: частково ця проблема є штучною, оскільки там корупція, несистемне розподіл. Ці речі ми вже почали міняти і точно значно покращимо, оскільки у нас буде автоматичний реєстр. Це все буде через електронний кабінет перевізника. Вже до кінця року запустимо всі ці речі", - додав міністр.</p>
      <p>Як відомо, потреба українських перевізників у польських дозволах на автоперевезення становить не менше 200 тисяч дозволів на рік. Проблема виникла минулого року через позицію Польщі встановити квоту на міжнародні автомобільні перевезення у 2019 році на рівні 130 тисяч дозволів. Ключовий аргумент польської переговорної команди - інтереси польських перевізників.</p>
      <p>Прем'єр-міністр Олексій Гончарук заявляв, що Україна <b><a href="https://www.eurointegration.com.ua/news/2019/09/30/7101359/">підготувала контрзаходи</a></b> на відмову Польщі збільшити квоту.</p>
      <p>Віцепрем’єр України з питань європейської та євроатлантичної інтеграції Дмитро Кулеба закликав Польщу піти на поступки у відповідь на те, що Київ <b><a href="https://www.eurointegration.com.ua/news/2019/09/27/7101294/">надав формальну згоду</a></b> на відновлення пошуково-ексгумаційних робіт на території нашої країни.</p>
      <p>В МЗС Польщі заявляли, що <b><a href="https://www.eurointegration.com.ua/interview/2019/09/13/7100619/">"не приймають принципів торгівлі у питанні історичної спадщини".</a></b></p>
      <p>Детальніше читайте у статті: <b><a href="https://www.eurointegration.com.ua/experts/2019/08/12/7099493/">"Експорт під загрозою: навіщо Україна погрожує оскаржити дії Польщі у Брюсселі"</a></b></p>
      <related>
        <a href="https://www.eurointegration.com.ua/news/2019/11/7/7102760/"/>
      </related>
    </article>
  </body>
</html>