<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622495/%D9%88%D8%A7%DA%A9%D9%86%D8%B4-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%AF%D8%B4%D9%85%D9%86%D8%A7%D9%86-%DA%86%D9%82%D8%AF%D8%B1-%D8%B3%D8%B1%D8%A8%D8%A7%D8%B2-%DA%A9%D9%85%DB%8C-%D8%AF%D8%A7%D8%B4%D8%AA%D9%86%D8%AF-%D8%A7%DB%8C%D9%86-%D8%AA%D8%AC%D8%B1%D8%A8%D9%87-%D8%A2%D8%AE%D8%B1-%D8%A2%D9%86%E2%80%8C%D9%87%D8%A7-%D8%A8%D9%88%D8%AF%7C-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%B3%D9%BE%D8%A7%D9%87-%D9%88-%D8%A8%D8%B3%DB%8C%D8%AC-%D9%85%D8%AC%D8%B1%D9%88%D8%AD-%D9%88-%D8%B4%D9%87%DB%8C%D8%AF-%D8%B4%D8%AF%D9%86%D8%AF-%D8%A8%D8%B1%D8%A7%D8%A8%D8%B1-%D8%B9%D8%B8%D9%85%D8%AA-%D8%A2%D9%86%D8%A7%D9%86-%D8%B3%D8%B1%D9%81%D8%B1%D9%88%D8%AF-%D9%85%DB%8C%E2%80%8C%D8%A2%D9%88%D8%B1%DB%8C%D9%85%7C-%D9%85%D8%B1%D8%AF%D9%85-%D8%A2%DA%AF%D8%A7%D9%87-%D9%87%D8%B3%D8%AA%D9%86%D8%AF-%D8%A7%D8%AC%D8%A7%D8%B2%D9%87…"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T12:19:00+00:00"/>
    <meta property="og:title" content="واکنش روحانی به اعتراضات بنزینی: دشمنان چقدر سرباز کمی داشتند؛ این تجربه آخر آن‌ها بود| تعدادی از نیروی انتظامی، سپاه و بسیج مجروح و شهید شدند؛ برابر عظمت آنان سرفرود می‌آوریم| مردم آگاه هستند؛ اجازه ندادند آب به آسیاب دشمن ریخته شود"/>
    <meta property="og:description" content="رئیس جمهور گفت: مردم ایران از یک آزمون تاریجی دیگر سربلند بیرون آمدند و با وجود مشکلات اقتصادی اجازه ندادند آب به آسیاب دشمن ریخته شود."/>
  </head>
  <body>
    <article>
      <h1>واکنش روحانی به اعتراضات بنزینی: دشمنان چقدر سرباز کمی داشتند؛ این تجربه آخر آن‌ها بود| تعدادی از نیروی انتظامی، سپاه و بسیج مجروح و شهید شدند؛ برابر عظمت آنان سرفرود می‌آوریم| مردم آگاه هستند؛ اجازه ندادند آب به آسیاب دشمن ریخته شود</h1>
      <h2>روحانی گفته "مردم نیازمند بیشتر از یارانه سوخت استفاده خواهند کرد"</h2>
      <address>
        <time datetime="2019-11-20T12:19:00+00:00">20 Nov 2019, 12:19</time>
      </address>
      <p>
        <i>رئیس جمهور گفت: مردم ایران از یک آزمون تاریجی دیگر سربلند بیرون آمدند و با وجود مشکلات اقتصادی اجازه ندادند آب به آسیاب دشمن ریخته شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس‌جمهور گفت: امروز مردم به‌خوبی آزمایش خود را پس دادند و با نمره بالایی قبول شدند و اکنون نوبت دولت است تا مشکلات مردم را کاهش دهد.</p>
      <p>حجّت‌الاسلام حسن روحانی،‌ رئیس‌جمهور در جلسه هیئت دولت با قدردانی از مسئولان وزارت کشور اعم از وزیر، استانداران و فرمانداران گفت: از همه وزارتخانه‌هایی که در خدمات رسانی به مردم در این شرایط سخت اقدام کرده‌اند و نیز از وزرایی که در بخش اقتصاد برای آرام کردن بازار و اقتصاد تلاش کردند و در حال تلاش هستند، تشکر می‌کنم.</p>
      <figure>
        <img src="https://aftabnews.ir/files/fa/news/1398/8/29/361528_296.jpg"/>
      </figure>
      <p>رئیس‌جمهور افزود: خوشبختانه مردم، بازاریان، کسبه، کارگران و کسانی که به مردم خدمات می‌دهند، همکاری کردند و در اجرای طرح اصلاح قیمت بنزین در کنار نظام بودند که از آنان نیز قدردانی می‌کنم.</p>
      <p>روحانی با بیان اینکه باید از عزیزانی که در این ایام برای امنیت ایران صدمه دیدند و مجروح شدند و نیز از کسانی که برای امنیت ایران به شهادت رسیدند، یاد کرد، اظهار داشت: تعدادی از افتخارآفرینان ما از نیروی انتظامی، سپاه و بسیج مصدوم، مجروح یا شهید شدند که ما برابر عظمت و تلاش‌های آنان سرفرود می‌آوریم و با خانواده‌های عزیز و بزرگوارشان اظهار همدردی می‌کنیم. این نشان می‌دهد که نیرو‌های فداکار ما برای امنیت مردم و حفظ اموال و آرامش آنان از زندگی و جانشان دریغ نمی‌کنند و ایثارگری می‌کنند.</p>
      <p>روحانی در بخش دیگری از اظهاراتش گفت: امروز مردم به خوبی آزمایش خود را پس دادند و با نمره بالایی قبول شدند و اکنون نوبت دولت، وزرا و مسئولان است تا به مردم بیشتر خدمت کنند تا مردم مشکلات کمتری داشته باشند.</p>
      <p>رئیس جمهور تاکید کرد: این رسالت و وظیفه همه ماست که اکنون بر دوش داریم و باید انجام دهیم و در عین حال مراقب باشیم که در این شرایط وحدت، انسجام و اتحاد بیشتر مردم حفظ شود. پس از پایان این ماجرا نیز، کسانی که موظف به آگاهی مردم هستند اعم از صدا و سیما، دستگاه‌های اطلاعاتی و قوه قضاییه در این زمینه اقدام کنند و من از آنان می‌خواهم که به تلاش هایشان ادامه دهند.</p>
      <p>رئیس جمهور ادامه داد: مردم کاملا آگاه باشند که چه کسانی به خیابان‌ها آمدند، چه کار کردند، مبنای آن‌ها چه بود، از کجا تحریک شدند و چه اقداماتی برای تخریب اموال و صدمه به جان مردم کردند و نتیجه اقداماتشان چه بود؟ ما باید برابر مردم متواضع و مهربان باشیم و مقابل آنان سر فرود بیاوریم.</p>
      <p>رئیس جمهور با تشکر از مردم و رهبر انقلاب گفت: مقام معظم رهبری با بیانات حکیمانه خود در صبح یکشنبه کاملا مردم را راهنمایی و واقعیت‌ها را تبیین کردند.</p>
      <p>روحانی در ادامه سخنان خود در جلسه هیئت دولت، درباره واریزی دولت به حساب سرپرست خانوار‌ها افزود: در تاریخ ۲۷ آبان این وجه به حساب حدود هشت میلیون خانوار واریز شد و در مرحله دوم هم در ۲۹ آبان به حساب حدود ۵ میلیون خانوار واریز و مابقی هم شنبه پرداخت خواهد شد.</p>
      <p>وی با تاکید بر اینکه ممکن است این طرح شامل برخی افراد شود که یارانه‌بگیر نباشند گفت: باید توضیحات بیشتری درباره این طرح جدید گفته شود.</p>
      <p>رئیس جمهور با اشاره به حوادث اخیر در کشور خاطرنشان کرد: مردم ما در این حوادث نشان دادند که نقشه آشوب و حادثه سازی دشمن و تلاش سرویس‌های بیگانه و تروریستی را چگونه می‌شناسند و فریب آن را نمی‌خورند.</p>
      <p>روحانی با اشاره به گزارش وزیر کشور در خصوص شمار افرادی که به خیابان‌ها آمده بودند گفت: روشن شد که عدد این افراد چه مقدار بوده و این خوب است که در موقع مناسب برای مردم توضیح داده شود و کسانی که آشوب‌طلب بودند عدد کمی از آن‌هایی بودند که به خیابان آمده بودند. این عده کم آشوب‌طلبان سازمان یافته، مسلح، برنامه‌ریزی شده و کاملا بر مبنای برنامه بودند که ارتجاع منطقه، صهیونیست‌ها و امریکایی‌ها آن را طراحی کرده بودند.</p>
      <p>وی با تاکید براینکه این پیروزی بزرگی برای ملت ایران است اضافه کرد: همانطور که رهبر معظم انقلاب دیشب فرمودند مردم ما در حوادث مختلف در برابر نقشه دشمن پیروز شدند این بار هم در اغتشاشات که نقشه دشمن برای ناامنی بود مردم در این صحنه کاملا پیروز شدند.</p>
      <p>رئیس جمهور افزود: آن‌هایی که ضربه به نظام را طراحی کرده بودند و در طول دوسال گذشته با تحریم‌های جدید و حداکثری می‌خواستند این فشار باعث شود که مردم یک روز به خیابان بیایند و علیه نظام ایستادگی کنند این تجربه آخر آن‌ها بود.</p>
      <p>روحانی گفت: علیرغم فشار سنگینی که به مردم در سال ۹۷ و ۹۸ آوردند مردم به امنیت ملی، منافع و یکپارچگی کاملا حساسند و معلوم شد دشمنان ما که در طول این دو سال و سال‌های قبل برای آشوب طلبی برنامه ریزی کرده بودند چقدر سرباز کمی داشتند.</p>
      <p>وی افزود:گرچه آدم‌های شروری را برای این کار انتخاب کردند و خسارت‌هایی را به زندگی و جان مردم زدند و حتی به نوجوان‌ها هم رحم نکردند و به مغازه، خانه، داروخانه، مرکز پزشکی و به جا‌هایی که خدمات‌رسان بودند رحم نکردند، اما این ماجرا به مردم نشان می‌دهد که این جمع کوچک ضد کشور و علیه وطن و منافع ملی خود کار کردند.</p>
      <p>رئیس جمهور با اشاره به اینکه آن‌ها می‌خواستند در مقطع دیگری چنین کاری کنند، اما جلو افتاد خاطر نشان کرد: معلوم شد توان دشمنان ما چقدر هست و هوشیاری و ایستادگی ملت ما چقدر زیاد است.</p>
      <p>وی با بیان اینکه در روز‌های اخیر اجتماعات عظیم خودجوش در شهر‌های مختلف برگزار شد گفت: این اجتماع که از زنجان آغاز شد و در تبریز و دیگر شهر‌ها ادامه یافته بزرگترین نمایش قدرت ملت ایران است و هوشیاری، اتحاد و همبستگی مردم با کل نظام را به دنیا نشان می‌دهد.</p>
      <p>روحانی با تاکید بر اینکه مردم نسبت به برخی مسائل نظراتی دارند افزود: مردم باید نظرات خود را بیان کنند و همیشه ما باید گوش شنوا داشته باشیم، اما آن‌هایی که نقد دلسوزانه دارند زمان‌شناس هستند و می‌دانند چه زمانی باید نقد دلسوزانه را مطرح کنند و کی باید در برابر نقشه‌های دشمن متمرکز شوند برای اینکه آن نقشه را از بین ببرند.</p>
      <p>وی با تاکید بر هماهنگی سران سه قوه در مسائل مهم کشور خاطرنشان کرد: ما باز هم مثل گذشته در طرح‌های مهم خود با دو قوه دیگر مشورت و در جلسات هماهنگی با هم شور می‌کنیم و همانطور که این بار با تصویب سران سه قوه و با هماهنگی هر دو قوه فعالیت خودمان را برای کمک به خانواده‌هایی که تحت فشار بیشتر اقتصادی هستند انجام دادیم در آینده هم هرگونه طرحی داشته باشیم با دو قوه دیگر هماهنگ خواهیم بود.</p>
      <p>رئیس جمهور گفت: مردم ایران از آزمون تاریخی دیگری سربلند بیرون آمدند و نشان دادند که با همه مشکلات هرگز نمی‌گذارند که آب به آسیاب دشمن ریخته شود.</p>
      <p>روحانی گفت: مردم ما به خوبی آگاه هستند که هدف اصلی خودکفایی کشور در زمینه تأمین انرژی است؛ برای اینکه ما محتاج بیرون نباشیم و بتوانیم با تولید داخلی، انرژی مورد نیاز را به طور صحیح مصرف و همچنین عدالت را در جامعه پیاده کنیم.</p>
      <p>رئیس جمهور افزود: این بدان معناست که مردم نیازمند بیشتر از مردم غیر نیازمند از یارانه سوخت استفاده کنند، لذا آنچه حاصل طرح اصلاح قیمت بنزین بود به ۱۸ میلیون خانوار متوسط یا کم درآمد پرداخت می‌شود.</p>
    </article>
  </body>
</html>