<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/motte-skenande-lastbil-pa-motorvagen-plojde-ner-mittracket-flera-hundra-meter/"/>
    <meta property="og:site_name" content="DN.SE"/>
    <meta property="article:published_time" content="2019-11-20T12:56:50+00:00"/>
    <meta property="og:title" content="Mötte skenande lastbil på motorvägen: ”Plöjde ner mitträcket flera hundra meter”"/>
    <meta property="og:description" content="Stina Johannesson satt i bilen på väg till jobbet när en overklig syn uppenbarade sig."/>
  </head>
  <body>
    <article>
      <h1>Mötte skenande lastbil på motorvägen: ”Plöjde ner mitträcket flera hundra meter”</h1>
      <address><time datetime="2019-11-20T12:56:50+00:00">20 Nov 2019, 12:56</time> by <a rel="author" href="https://www.dn.se/av/carl-cato/" target="_blank">Carl Cato</a></address>
      <p>
        <b>Stina Johannesson satt i bilen på väg till jobbet när en overklig syn uppenbarade sig. Framför henne plöjde en mötande lastbil upp flera hundra meter av mitträcket på motorvägen.<br/>– Då förstod jag att antingen kommer lastbilen över på min sida, eller så får jag mitträcket över mig, säger hon.</b>
      </p>
      <p>”Ett smärre under.” Så sammanfattar Stina Johannesson sin upplevelse på E6 vid Frillesås på tisdagsmorgonen. Ingen människa kom till skada, men under några korta sekunder stod fler än ett liv på spel.</p>
      <p>Vid kvart i åtta på morgonen <a href="https://www.dn.se/nyheter/sverige/lastbil-i-olycka-pa-e6-vagen-avstangd-i-bada-riktningar/">förlorade föraren till en lastbil kontrollen</a> över sitt fordon på motorvägen i höjd med Frillesås, söder om Kungsbacka.</p>
      <p>Lastbilen körde in i mitträcket och med släpet slängande från sida till sida fortsatte det tunga fordonet flera hundra meter medan delar från lastbilen och mitträcket slungades ut över vägen på båda sidor.</p>
      <p>– Det var så overkligt. Man vet aldrig hur man ska reagera. Allt hände på några sekunder. Det var som en film, säger Stina Johansson.</p>
      <p><b>På väg söderut längs </b>motorvägen såg hon på avstånd hur lastbilen plöjde ner flera hundra meter av mitträcket. Hon sänkte farten och stannade, men såg hur mitträcket böjde sig och reste sig framför det stora fordonet.</p>
      <p>För att inte få räcket över sin egen bil gasade hon snabbt och körde förbi den skenande lastbilen.</p>
      <p>– Då tänkte jag att nu är det fan bråttom här, säger Stina Johansson.</p>
      <p>– Det var väldigt obehagligt. Hela underredet på lastbilen skrapades sönder och han kunde väl inte styra. Jag vet inte om det sitter bromsar på släpet men till slut stannande lastbilen, fortsätter hon.</p>
      <figure>
        <img src="https://cached-images.bonnier.news/cms30/UploadedImages/2019/11/20/01bf8c3b-b3d4-4382-b234-e87881c5cd63/bigOriginal.jpg?interpolation=lanczos-none&amp;downsize=960:*&amp;output-quality=80&amp;output-format=auto"/>
        <figcaption>Stina Johannesson trodde inte sina ögon när hon såg den mötande lastbilen.<cite>Foto: Privat</cite></figcaption>
      </figure>
      <p><b>Stina Johanssons sida av </b>motorvägen var glest trafikerad när olyckan inträffade men bakom lastbilen körde en lång kö av bilar. </p>
      <p>– Det var väldigt skönt att se att föraren kunde ta sig ut ur bilen och stod på benen. Det var många människor där som hjälpte honom, säger hon och tillägger att det mycket väl kunde ha inträffat fler olyckor bakom lastbilen.</p>
      <p>– Vi fick oss en tankeställare. Det går så fort – sedan kan det vara slut.</p>
      <p>Polis och räddningstjänst kallades omedelbart till platsen och motorvägen stängdes delvis av fram till sent på eftermiddagen.</p>
      <p>Närmare 500 meter av mitträcket förstördes under olyckan. Det finns inga misstankar om brott i samband med det inträffade. DN har talat med polisen som betraktar händelsen som en ren olycka.</p>
      <p>
        <a href="https://www.dn.se/gbg">
          <i>Läs fler artiklar från Västsverige här</i>
        </a>
        <i> </i>
      </p>
    </article>
  </body>
</html>