<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T03:52:13+00:00"/>
    <meta property="og:title" content="Επίδομα θέρμανσης: Αναλυτικά όλα τα ποσά και τα κριτήρια για τους δικαιούχους"/>
    <meta property="og:description" content="Από 64 έως 350 ευρώ κυμαίνονται τα ποσά του επιδόματος θέρμανσης που δικαιούνται να λάβουν εκατοντάδες χιλιάδες νοικοκυριά με χαμηλά εισοδήματα"/>
  </head>
  <body>
    <article>
      <h6 class="kicker">Τι ορίζει η απόφαση</h6>
      <h1>Επίδομα θέρμανσης: Αναλυτικά όλα τα ποσά και τα κριτήρια για τους δικαιούχους</h1>
      <h2>Από 64 έως 350 ευρώ κυμαίνονται τα ποσά του επιδόματος θέρμανσης που δικαιούνται να λάβουν εκατοντάδες χιλιάδες νοικοκυριά με χαμηλά εισοδήματα</h2>
      <address><time datetime="2019-11-20T03:52:13+00:00">20 Nov 2019, 03:52</time> by <a rel="author">ΓΙΩΡΓΟΣ ΠΑΛΑΙΤΣΑΚΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">Facebook 0</a>
        </li>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">Twitter</a>
        </li>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">LinkedIn</a>
        </li>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">Περισσότερα</a>
        </li>
      </ul>
      <p>Από 64 έως 350 ευρώ κυμαίνονται τα ποσά του επιδόματος θέρμανσης που δικαιούνται να λάβουν εκατοντάδες χιλιάδες νοικοκυριά με χαμηλά εισοδήματα και μικρής αξίας ακίνητη περιουσία για αγορές πετρελαίου θέρμανσης που πραγματοποίησαν ή θα πραγματοποιήσουν κατά το χρονικό διάστημα από 15 Οκτωβρίου 2019 έως 31 Δεκεμβρίου 2019.</p>
      <p>Τα ποσά του επιδόματος θα κλιμακώνονται μόνο με κριτήρια τη γεωγραφική κλιματική ζώνη διαμονής κάθε δικαιούχου, το υψόμετρο στο οποίο διαμένει και τον αριθμό των τέκνων που τον βαρύνουν. Για τη χορήγηση του επιδόματος δεν θα λαμβάνονται πλέον υπόψη τα τετραγωνικά μέτρα της κύριας κατοικίας του κάθε δικαιούχου ούτε συγκεκριμένα ποσά επιδότησης ανά τ.μ. κύριας κατοικίας του δικαιούχου, όπως γινόταν τα προηγούμενα χρόνια. Σε κάθε περίπτωση, όμως, το επίδομα δεν θα μπορεί να είναι μεγαλύτερο των 350 ευρώ.</p>
      <p>Τις παραπάνω σημαντικές αλλαγές στον τρόπο υπολογισμού και στα κριτήρια χορήγησης του επιδόματος θέρμανσης προβλέπει μεταξύ πολλών άλλων η κοινή απόφαση του υπουργού Οικονομικών <b>Χρ. Σταϊκούρα</b> και των υφυπουργών Οικονομικών <b>Απ. Βεσυρόπουλου</b> και <b>Θεόδ. Σκυλακάκη,</b> με την οποία καθορίζονται το ύψος, οι όροι και οι προϋποθέσεις καταβολής της συγκεκριμένης κοινωνικής παροχής για την τρέχουσα χειμερινή περίοδο.</p>
      <p>
        <b>Σύμφωνα με τα πλέον βασικά σημεία της απόφασης:</b>
      </p>
      <p><b>1) </b>Τα εισοδηματικά και περιουσιακά κριτήρια για τη χορήγηση του επιδόματος παραμένουν τα ίδια με πέρυσι. Δηλαδή, δικαιούχοι του επιδόματος θέρμανσης εξακολουθούν να είναι:</p>
      <p><b>α)</b> Αγαμοι φορολογούμενοι ή έγγαμοι σε κατάσταση χηρείας ή εν διαστάσει οι οποίοι κατά το προηγούμενο έτος είχαν ετήσιο συνολικό εισόδημα μέχρι 12.000 ευρώ και κατείχαν την 1η Ιανουαρίου του τρέχοντος έτους αστική ακίνητη περιουσία (κτίσματα και εντός σχεδίου πόλεως οικόπεδα) συνολικής αντικειμενικής αξίας μέχρι 130.000 ευρώ.</p>
      <p><b>β)</b> Εγγαμοι και συνάψαντες σύμφωνα συμβίωσης φορολογούμενοι, οι οποίοι το προηγούμενο έτος είχαν ετήσιο συνολικό οικογενειακό εισόδημα μέχρι 20.000 ευρώ και την 1η Ιανουαρίου του τρέχοντος έτους κατείχαν αστική ακίνητη περιουσία αντικειμενικής αξίας μέχρι 250.000 ευρώ. Το εισοδηματικό όριο των 20.000 ευρώ προσαυξάνεται κατά 2.000 ευρώ για κάθε εξαρτώμενο τέκνο.</p>
      <p><b>γ)</b> Μονογονεϊκές οικογένειες οι οποίες κατά το προηγούμενο έτος είχαν ετήσιο συνολικό εισόδημα μέχρι 22.000 ευρώ και την 1η Ιανουαρίου του τρέχοντος έτους κατείχαν αστική ακίνητη περιουσία αντικειμενικής αξίας μέχρι 250.000 ευρώ. Το εισοδηματικό όριο των 22.000 ευρώ προσαυξάνεται κατά 2.000 ευρώ για κάθε εξαρτώμενο τέκνο μετά το πρώτο.</p>
      <p>
        <b>Εξαιρούνται από το δικαίωμα είσπραξης του επιδόματος όσοι πληρούν τα παραπάνω βασικά εισοδηματικά και περιουσιακά κριτήρια, αλλά ταυτόχρονα:</b>
      </p>
      <p>α) κατείχαν το 2018 αυτοκίνητα άνω των 1.928 κυβικών εκατοστών, σκάφη άνω των 5 μέτρων και αεροσκάφη,</p>
      <p>β) είναι κατά τη διάρκεια του 2019 «φιλοξενούμενοι»,</p>
      <p>γ) διέθεταν το 2018 Ι.Χ. αυτοκίνητα περισσότερα των δύο ή ποσοστά συνιδιοκτησίας επί Ι.Χ. αυτοκινήτων, τα οποία (ποσοστά) αθροιζόμενα αντιστοιχούν σε περισσότερα των δύο αυτοκίνητα.</p>
      <p>
        <b>2) Για τη χορήγηση του επιδόματος η ελληνική επικράτεια θα εξακολουθεί να διαχωρίζεται σε τέσσερις διαφορετικές γεωγραφικές κλιματικές ζώνες, ως εξής:</b>
      </p>
      <p>* Α’ γεωγραφική κλιματική ζώνη: Περιλαμβάνονται οι Νομοί Γρεβενών, Δράμας, Εβρου, Ευρυτανίας, Ιωαννίνων, Καστοριάς, Κοζάνης, Σερρών και Φλώρινας.</p>
      <p>* Β’ γεωγραφική κλιματική ζώνη: Περιλαμβάνει τους Νομούς Αρκαδίας, Ημαθίας, Θεσσαλονίκης, Καβάλας, Καρδίτσας, Κιλκίς, Λάρισας, Μαγνησίας, Ξάνθης, Πέλλας, Πιερίας, Ροδόπης, Τρικάλων και Χαλκιδικής.</p>
      <p>* Γ’ γεωγραφική κλιματική ζώνη: Περιλαμβάνονται οι Νομοί Αιτωλοακαρνανίας, Αρτας, Αττικής (εκτός Κυθήρων και νησιών Σαρωνικού), Αχαΐας, Βοιωτίας, Ευβοίας, Ηλείας, Θεσπρωτίας, Κέρκυρας, Κορινθίας, Λέσβου, Λευκάδας, Πρέβεζας, Φθιώτιδας, Φωκίδας και Χίου.</p>
      <p>* Δ’ γεωγραφική κλιματική ζώνη: Περιλαμβάνει τους Νομούς Αργολίδας, Δωδεκανήσου, Ζακύνθου, Ηρακλείου, Κυκλάδων, Λασιθίου, Μεσσηνίας, Λακωνίας, Κεφαλληνίας και Ιθάκης, Ρεθύμνου, Σάμου, Χανίων, τα Κύθηρα και τα νησιά του Σαρωνικού.</p>
      <p>3) Το επίδομα θέρμανσης καθορίζεται σε:</p>
      <p>α) 250 ευρώ για κάθε δικαιούχο με κύρια κατοικία στην Α’ ζώνη,</p>
      <p>β) 180 ευρώ για κάθε δικαιούχο με κύρια κατοικία στη Β’ ζώνη,</p>
      <p>γ) 110 ευρώ για κάθε δικαιούχο με κύρια κατοικία στη Γ’ ζώνη,</p>
      <p>δ) 80 ευρώ για κάθε δικαιούχο με κύρια κατοικία στη Δ’ ζώνη.</p>
      <p>Το ποσό του επιδόματος θα προσαυξάνεται κατά 10% για κάθε εξαρτώμενο τέκνο του δικαιούχου. Ενδεικτικά για ένα νοικοκυριό με δύο εξαρτώμενα τέκνα και κύρια κατοικία διαμονής στην Α’ ζώνη, δηλαδή σε έναν από τους Νομούς Γρεβενών, Δράμας, Εβρου, Ευρυτανίας, Ιωαννίνων, Καστοριάς, Κοζάνης, Σερρών και Φλώρινας, το επίδομα θα ανέρχεται σε 300 ευρώ (250 ευρώ το βασικό ποσό + 25 ευρώ για το πρώτο τέκνο + 25 ευρώ για το δεύτερο τέκνο).</p>
      <p><b>4) </b>Σε κάθε περίπτωση το επίδομα δεν θα μπορεί να υπερβαίνει το ποσό των 350 ευρώ.</p>
      <p><b>5)</b> Το ποσό του επιδόματος θα χορηγείται μειωμένο κατά 20% για τους μη ορεινούς δήμους που ανήκουν στις αντίστοιχες ζώνες. Η εν λόγω μείωση δεν θα ισχύει για τις ορεινές κοινότητες των μη ορεινών δήμων.</p>
      <p><b>6)</b> Το επίδομα θα χορηγείται ολόκληρο υπό τον όρο ότι ο δικαιούχος θα έχει πραγματοποιήσει αγορές πετρελαίου εσωτερικής καύσης θέρμανσης υπολογισθείσας αξίας μεγαλύτερης ή ίσης με το διπλάσιο του ανωτέρου επιδόματος, κατά τη χρονική περίοδο από 15 Οκτωβρίου 2019 έως και 31 Δεκεμβρίου 2019. Σε περίπτωση που η υπολογισθείσα αξία αγοράς υπολείπεται του ανωτέρω ορίου, ο δικαιούχος θα λαμβάνει επίδομα ίσο με το ήμισυ (1/2) της αξίας των αγορών που πραγματοποίησε το ίδιο διάστημα.</p>
      <p>Για τον καθορισμό της υπολογισθείσας αξίας των αγορών πετρελαίου εσωτερικής καύσης θέρμανσης ορίζεται η τιμή 1,042 ευρώ ανά λίτρο.</p>
      <p><b>7)</b> Το επίδομα θα δοθεί κατόπιν υποβολής αίτησης του δικαιούχου στη σχετική ηλεκτρονική εφαρμογή του συστήματος TAXISNET, η οποία αναμένεται να τεθεί σε λειτουργία εντός της τρέχουσας εβδομάδος. Η αίτηση θα πρέπει να συμπληρωθεί και να υποβληθεί το αργότερο έως τις 20 Δεκεμβρίου 2019, ο δε αιτών θα πρέπει να πραγματοποιήσει τις σχετικές αγορές πετρελαίου θέρμανσης από τις 15 Οκτωβρίου έως τις 31 Δεκεμβρίου 2019. Το επίδομα θα πιστωθεί στους λογαριασμούς των δικαιούχων μέχρι τις 31 Δεκεμβρίου 2019.</p>
      <p><b>8)</b> Το συνολικό δημοσιονομικό κόστος του επιδόματος αναμένεται να ανέλθει στα 68 εκατ. ευρώ, έναντι 57,5 εκατ. ευρώ που είχαν εγγραφεί στον Προϋπολογισμό του 2019.</p>
      <p>
        <b>Από την έντυπη έκδοση του Ελεύθερου Τύπου </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">Facebook 0</a>
        </li>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">Twitter</a>
        </li>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">LinkedIn</a>
        </li>
        <li>
          <a href="https://www.eleftherostypos.gr/oikonomia/489801-epidoma-thermansis-analytika-ola-ta-posa-kai-ta-kritiria-gia-tous-dikaiouxous/#">Περισσότερα</a>
        </li>
      </ul>
    </article>
  </body>
</html>