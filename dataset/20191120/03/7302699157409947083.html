<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111252"/>
    <meta property="og:site_name" content="MGR Online"/>
    <meta property="article:published_time" content="2019-11-20T03:07:00+00:00"/>
    <meta property="og:title" content="วุฒิสภาสหรัฐฯ ผ่านร่าง กม.หนุน ‘สิทธิมนุษยชน-ประชาธิปไตยฮ่องกง’"/>
    <meta property="og:description" content="วุฒิสภาสหรัฐฯ ลงมติด้วยคะแนนเสียงเป็นเอกฉันท์ผ่านร่างกฎหมายปกป้องสิทธิมนุษยชนฮ่องกงวานนี้ (19 พ.ย.) ในขณะที่ทางการฮ่องกงเริ่มยกระดับปราบปรามการชุมนุมประท้วงเรียกร้องประชาธิปไตยซึ่งสั่นคลอนเสถียรภาพของเกาะศูนย์กลางธุรกิจแห่งนี้มานา"/>
  </head>
  <body>
    <article>
      <h1>วุฒิสภาสหรัฐฯ ผ่านร่าง กม.หนุน ‘สิทธิมนุษยชน-ประชาธิปไตยฮ่องกง’</h1>
      <address><time datetime="2019-11-20T03:07:00+00:00">20 Nov 2019, 03:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011508101.JPEG"/>
      </figure>
      <p><b>รอยเตอร์ - วุฒิสภาสหรัฐฯ ลงมติด้วยคะแนนเสียงเป็นเอกฉันท์ผ่านร่างกฎหมายปกป้องสิทธิมนุษยชนฮ่องกง วานนี้ (19 พ.ย.) ในขณะที่ทางการฮ่องกงเริ่มยกระดับปราบปรามการชุมนุมประท้วงเรียกร้องประชาธิปไตย ซึ่งสั่นคลอนเสถียรภาพของเกาะศูนย์กลางธุรกิจแห่งนี้มานานหลายเดือน</b><br/><br/><b>ร่างกฎหมายสิทธิมนุษยชนและประชาธิปไตยฮ่องกง (Hong Kong Human Rights and Democracy Act) จะถูกส่งกลับไปยังสภาผู้แทนราษฎรซึ่งได้ผ่านร่างกฎหมายในเวอร์ชันของตนเองเมื่อเดือน ต.ค. โดยทั้ง 2 สภาจะต้องปรับแก้เนื้อหาของกฎหมายให้ตรงกันเสียก่อน จากนั้นจึงจะส่งไปให้ประธานาธิบดีโดนัลด์ ทรัมป์ พิจารณาลงนามประกาศใช้</b><br/><br/><b>ทั้งนี้ วุฒิสภาสหรัฐฯ ยังได้ผ่านร่างกฎหมายอีกฉบับซึ่งกำหนดห้ามการส่งออกอุปกรณ์ควบคุมฝูงชนบางประเภทให้แก่ตำรวจฮ่องกง เช่น แก๊สน้ำตา สเปรย์พริกไทย กระสุนยาง และปืนช็อตไฟฟ้า (stun guns) เป็นต้น</b><br/><br/>ร่างกฎหมายสิทธิมนุษยชนและประชาธิปไตยฮ่องกงฉบับวุฒิสภากำหนดให้รัฐมนตรีกระทรวงการต่างประเทศสหรัฐฯ ต้องส่งรายงานยืนยันสถานะการปกครองตนเองของฮ่องกงเป็นประจำทุกปี เพื่อให้เกาะศูนย์กลางการเงินแห่งนี้ยังคงได้รับสิทธิพิเศษทางการค้าจากสหรัฐฯ ต่อไป และยังกำหนดมาตรการคว่ำบาตรต่อเจ้าหน้าที่ซึ่งพัวพันการละเมิดสิทธิมนุษยชนในฮ่องกงด้วย<br/><br/>ล่าสุด ยังไม่มีปฏิกิริยาจากทำเนียบขาวซึ่งไม่เคยออกมาพูดว่า ทรัมป์ จะยอมลงนามร่างกฎหมายสิทธิมนุษยชนฮ่องกงหรือไม่ <br/><br/><b>เจ้าหน้าที่สหรัฐฯ คนหนึ่งเผยเมื่อเร็วๆ นี้ ว่า การที่ร่างกฎหมายฮ่องกงได้รับไฟเขียวอย่างเป็นเอกฉันท์จากวุฒิสภาน่าจะทำให้ ทรัมป์ ใช้สิทธิ์ ‘วีโต’ ได้ยากขึ้น และหากร่างกฎหมายถูกส่งไปถึงโต๊ะทำงานของทรัมป์ ก็คาดว่าจะมีการอภิปรายถกเถียงขนานใหญ่ในหมู่ผู้ช่วยประธานาธิบดี ซึ่งมีทั้งฝ่ายที่กังวลว่ามันจะเป็นอุปสรรคต่อการทำข้อตกลงการค้ากับจีน และฝ่ายที่เชื่อว่าถึงเวลาแล้วที่สหรัฐฯ จะต้องลุกขึ้นต่อต้านปักกิ่งในประเด็นสิทธิมนุษยชนและสถานะของฮ่องกง</b><br/><br/><b>ล่าสุด รัฐบาลจีนได้ออกมาประณามการผ่านร่างกฎหมายปกป้องสิทธิมนุษยชนฮ่องกงของวุฒิสภาสหรัฐฯ วันนี้ (20) และขู่จะมีมาตรการตอบโต้อย่างแข็งขัน เพื่อปกป้องอธิปไตยและความมั่นคงของชาติ </b><br/><br/><b>เกิ่ง ส่วง โฆษกกระทรวงการต่างประเทศจีน วิจารณ์สหรัฐฯ ว่า</b> <i><b>“ละเลยข้อเท็จจริงและความเป็นจริง ใช้สองมาตรฐาน แทรกแซงกิจการในฮ่องกงและกิจการภายในอื่นๆ ของจีนอย่างชัดเจน” </b></i><b>พร้อมชี้ว่า พฤติกรรมของอเมริกาเข้าข่าย </b><i><b>“ละเมิดกฎหมายระหว่างประเทศ และหลักการพื้นฐานของการจัดการความสัมพันธ์ระหว่างประเทศ ซึ่งจีนขอประณามและคัดค้าน” </b></i><br/><br/>โฆษกจีนผู้นี้เรียกร้องให้สหรัฐฯ หยุดแทรกแซงกิจการในฮ่องกงและกิจการภายในอื่นๆ ของจีน ไม่เช่นนั้น “ก็จะได้รับผลอันเลวร้ายตอบสนอง” <br/><br/>ไมค์ พอมเพโอ รัฐมนตรีกระทรวงการต่างประเทศสหรัฐฯ ระบุเมื่อวันจันทร์ (18) ว่า วอชิงตันเป็นกังวลอย่างยิ่งต่อเหตุจลาจลและความรุนแรงในฮ่องกง และเรียกร้องให้ฝ่ายบริหารฮ่องกงมีมาตรการตอบสนองความกังวลของประชาชน และขอให้จีนเคารพคำสัญญารับรองเสรีภาพของฮ่องกงที่ได้ให้ไว้ตอนรับมอบเกาะแห่งนี้กลับคืนจากอังกฤษในปี 1997<br/><br/>ในช่วงเริ่มต้นการอภิปราย ส.ว.มาร์โก รูบิโอ จากพรรครีพับลิกันได้กล่าวหาปักกิ่งว่าอยู่เบื้องหลัง “ความรุนแรงและการกดขี่” ในฮ่องกง<br/><br/>“ชาวฮ่องกงเห็นว่ากำลังเกิดอะไรขึ้น พวกเขามองเห็นความพยายามลิดรอนอำนาจปกครองตนเองและเสรีภาพของพวกเขา” รูบิโอ กล่าว<br/><br/>พวกผู้ช่วยประจำวุฒิสภาสหรัฐฯ เชื่อว่า ร่างกฎหมายสิทธิมนุษยชนฮ่องกงจะนำไปสู่การแก้ไขกฎหมายกลาโหม National Defense Authorization Act ซึ่งคาดว่าจะผ่านสภาคองเกรสในช่วงปลายปีนี้</p>
      <figure>
        <img src="https://mpics.mgronline.com/pics/Images/562000011508102.JPEG"/>
      </figure>
      <figure>
        <img src="https://mpics.mgronline.com/pics/Images/562000011508103.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000111252"/>
      </related>
    </article>
  </body>
</html>