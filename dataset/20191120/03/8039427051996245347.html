<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=959622"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T03:18:40+00:00"/>
    <meta property="og:title" content="ఒత్తిడిలో ఏపీపీఎస్సీ చైర్మన్‌"/>
    <meta property="og:description" content="ADVT"/>
  </head>
  <body>
    <article>
      <h1>ఒత్తిడిలో ఏపీపీఎస్సీ చైర్మన్‌</h1>
      <address>
        <time datetime="2019-11-20T03:18:40+00:00">20 Nov 2019, 03:18</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b> విధుల నిర్వహణే కష్టమైన వైనం</b>
        </li>
        <li>
          <b> ఆఫీ్‌సలో సీసీకెమెరాల తొలగింపు</b>
        </li>
        <li>
          <b> వచ్చేవేళకి తలుపులు మూసివేత</b>
        </li>
        <li>
          <b> చైర్మన్‌కి సహకరించని సిబ్బంది</b>
        </li>
        <li>
          <b> గవర్నర్‌ దృష్టికి తీసుకెళ్లిన చైర్మన్‌</b>
        </li>
        <li>
          <b> భవితవ్యంపై నేడో రేపో నిర్ణయం</b>
        </li>
      </ul>
      <p><b>అమరావతి, (ఆంధ్రజ్యోతి): </b>ఆంధ్రప్రదేశ్‌ పబ్లిక్‌ సర్వీస్‌ కమిషన్‌ (ఏపీపీఎస్సీ) చైర్మన్‌ పిన్నమనేని ఉదయభాస్కర్‌ తన విధి నిర్వహణలో తీవ్ర ఒత్తిడి ఎదుర్కొంటున్నట్లు తెలుస్తోంది. ప్రభుత్వపరంగా అన్ని విధాలా సహాయ నిరాకరణ సాగుతుండటంతో రోజువారీ కార్యకలాపాలను సైతం నిర్వహించలేని అసాధారణ పరిస్థితిలో ఉన్నారు. గత ప్రభుత్వ హయాంలో నియమితుడైన ఆయన్ను ఎలాగైనా తప్పించాలన్న పట్టుదలతో, ఆ బాధ్యతను ఓ ఉన్నతాధికారికి అప్పగించినట్టు సమాచారం. ఏపీపీఎస్సీ చైర్మన్‌ పదవి రాజ్యాంగ బద్ధమైనది. ఆ హోదాలో ఉన్నవారిని తప్పించడం అంత తేలిక కాదు. గవర్నర్‌ నుంచి రాష్ట్రపతి, సుప్రీంకోర్టు దాకా సాగాల్సిన ప్రక్రియ. దానివల్లే పొగబెట్టి, తనకు తానే రాజీనామా చేసి వెళ్లిపోయేలా చేసే ప్రయత్నాలు ముమ్మరమయ్యాయి. ‘పోతారా.. పోరా’ అన్న పద్ధతుల్లో తనపై ఒత్తిడి పెరుగుతుండటం పట్ల ఉదయభాస్కర్‌ ఆవేదన చెందుతున్నారు. కొత్త ప్రభుత్వం అధికారంలోకి వచ్చిన తొలిరోజునుంచే తనకు అవమానాలు, ఇబ్బందులు ఎదురవుతున్నట్టు తన సన్నిహితుల వద్ద ఉదయభాస్కర్‌ వాపోతున్నట్లు సమాచారం.</p>
      <p> </p>
      <p>
        <b>చాలాసేపు చాంబర్‌ బయటే..</b>
      </p>
      <p>రోజువారీ పనుల్లో పారదర్శకత కోసం తాజాగా ఆయన తన చాంబర్‌లో సీసీ కెమెరాలను ఏర్పాటు చేయించారు. అయితే వాటిని తొలగించినట్లు తెలిసింది. కెమెరాల డిస్క్‌లను అక్కడి నుంచి పట్టుకెళ్లటం గమనార్హం. చాంబర్‌లో ఉండే అటెండర్లను కూడా అందుబాటులో ఉంచకుండా సహాయ నిరాకరణ చేస్తున్నారని సమాచారం. తాజాగా పరీక్షల షెడ్యూల్‌ మార్చడంతో పాటు పలు అంశాల్లో చైర్మన్‌ ప్రమేయం లేకుండా నిర్ణయాలు తీసుకున్నట్లు సంబంధిత వర్గాల ద్వారా తెలుస్తోంది. తాజాగా ఉదయభాస్కర్‌ ఆఫీసుకు వచ్చినా తలుపు తాళాలు వేసి , చాలా సేపటి వరకు తీయలేదని తెలిసింది. కమిషన్‌ కార్యాలయపు సిబ్బందితో సహాయ నిరాకరణ చేయిస్తున్నట్లు సమాచారం. చాంబర్‌లోకి రావద్దని, రాజీనామా చేసి వెళ్లి పోవాలని చైర్మన్‌కు సంకేతాలు ఇచ్చినట్లు సమాచారం. అయితే తనకు వేరే పోస్టింగ్‌ వేయకుండా ఎలా రాజీనామా చేస్తానని ఆయన ప్రశ్నించినట్లు సమాచారం. కార్యాలయంలో పనిచేయలేని వాతావరణ నెలకొందని ఆయన తన సహచరుల వద్ద ఆవేదన వ్యక్తం చేస్తున్నట్లు సమాచారం.</p>
      <p>  స్వేచ్ఛగా విధులను నిర్వహించే వాతావరణం లేకపోవడంతో గవర్నర్‌ బిశ్వభూషణ్‌ను కలిసి పరిస్థితిని వివరించేందుకు రెండు రోజుల క్రితం రాజ్‌భవన్‌కు వెళ్లారు. అక్కడ కూడా ఆయనకు ఇబ్బందికర పరిస్థితి ఎదురైనట్లు తెలుస్తోంది. ఆయన గవర్నర్‌ను కలవడానికి ముందుగానే ఏపీపీఎస్సీలో జరుగుతున్న పరిణామాలను ప్రభుత్వం వివరించినట్లు తెలిసింది. త్వరలోనే 3 కేసులు పెట్టేందుకు ప్రయత్నాలు జరుగుతున్న విషయం కూడా ఉదయభాస్కర్‌కు తెలిసింది. తాను ఎలాంటి తప్పూ చేయలేదని , ఇక కేసులు ఎలా పెడతారని ఈ సందర్భంగా చైర్మన్‌ వివరించినప్పటికీ ఫలితం దక్కలేదని అంటున్నారు. ఎలాగైనా ఆయనను పదవి నుంచి తప్పించేలా చేయడానికి అన్ని మార్గాల్లో ప్రయత్నాలు జరుగుతున్నాయి. ఈ నేపథ్యంలో తన భవితవ్యంపై ఉదయభాస్కర్‌ అంతర్మధనం చెందుతున్నట్లు సమాచారం. కొనసాగడమా లేక రాజీనామా చేయడమా అనేది ఒకటి, రెండు రోజుల్లో ఉదయభాస్కర్‌ నిర్ణయం తీసుకోనున్నట్టు తెలుస్తోంది.</p>
    </article>
  </body>
</html>