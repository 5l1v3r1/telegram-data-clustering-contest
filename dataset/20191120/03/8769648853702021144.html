<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ora-valencia-amplia-5000-places-aparcament-zona-verda-taronja"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T03:23:00+00:00"/>
    <meta property="og:title" content="La nova ORA de València podrà ampliar en 5.000 places l'aparcament en la zona verda i taronja"/>
    <meta property="og:description" content="El pròxim contracte de gestió de les zones d'estacionament a la ciutat regularà les zones de càrrega i descàrrega i establirà un sistema d'identificació als vehicles mitjançant la matrícula."/>
  </head>
  <body>
    <article>
      <h1>La nova ORA de València podrà ampliar en 5.000 places l'aparcament en la zona verda i taronja</h1>
      <h2>El pròxim contracte de gestió de les zones d'estacionament a la ciutat regularà les zones de càrrega i descàrrega i establirà un sistema d'identificació als vehicles mitjançant la matrícula </h2>
      <address><time datetime="2019-11-20T03:23:00+00:00">20 Nov 2019, 03:23</time> by <a rel="author">M.H.</a></address>
      <p>VALÈNCIA. El nou contracte de gestió de l'ORA –les zones d'estacionament regulat– de València podrà ampliar-se fins a 5.000 places d'aparcament en la zona taronja mixta ja existent i en la nova zona verda que es posarà en marxa pròximament. Així ho ha anunciat aquest dimecres el regidor de Mobilitat Sostenible, Giuseppe Grezzi, en l'establiment de les condicions del nou contracte de licitació de l'ORA que, en principi, s'aprovarà aquest divendres en la Junta de Govern Local. <br/><br/>Fins ara, l'aparcament regulat per l'ORA comptava amb 5.439 places, 4.879 en la blava –d'estacionament lliure– i 560 en la taronja –mixt, d'estacionament per a residents i lliure–. Ara, es podran ampliar les places en la nova zona verda que es pretén posar en marxa amb l'ordenança de mobilitat. Ara bé, el nombre total d'aparcaments podria arribar a les 10.500 places: les 5.000 existents en zona blava i taronja i les 5.000 a les quals podria ampliar-se aquesta zona i la verda. Ara bé, aquest nombre total de places podria augmentar o reduir-se en un 20% en funció de l'interés veïnal. <br/><br/>Aquest contracte de licitació compta amb un pressupost de 34 milions d'euros i s'allargarà fins a un període de 5 anys. A més, el contracte de l'ORA comptarà amb una altra novetat: regularà el compliment de les regulacions de les zones de càrrega i descàrrega i de les places dedicades a les persones amb mobilitat reduïda. <br/><br/>L'empresa adjudicatària haurà d'encarregar-se també de la instal·lació de parquímetres de nova generació i de les noves senyalitzacions verticals i horitzontals. Grezzi ha explicat que l'ORA també establirà un nou sistema de control dels vehicles estacionats mitjançant un seguiment de la matrícula i identificació. A més, l'empresa també serà l'encarregada de realitzar estudis d'estacionament a la ciutat. El nou contracte també inclou la implementació d'una aplicació mòbil per a accedir ràpidament al control de temps i al pagament de les taxes. <br/><br/>Cal recordar que l'Ajuntament també va anunciar que es reduirien les taxes per als vehicles que <a href="https://www.diarilaveu.com/els-vehicles-electrics-purs-no-pagaran-la-zona-blava-a-valencia">comptaren amb la distinció ambiental tipus C</a>. Per a distingir aquestes exempcions de les taxes, s'introduirà un sistema de control mòbil en els vehicles híbrids amb la identificació de la placa. <br/><br/>L'anterior contracte de l'ORA va recaptar 17 milions d'euros nets dels 46 milions d'euros que es van arreplegar des de 2013 fins l'agost de 2019. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/punta-lamazones-brasiler-dos-lluites-populars-territori-contra-mateix-model"/>
        <a href="https://www.diarilaveu.com/apunt/77873/dates-i-fets-del-20-de-novembre"/>
        <a href="https://www.diarilaveu.com/valencia-negra-borja-penalba-i-mireia-vives-ja-te-videoclip"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
        <a href="https://www.diarilaveu.com/video/733/els-15-accents-diacritics-del-valencia-explicats-en-3-minuts"/>
      </related>
    </article>
  </body>
</html>