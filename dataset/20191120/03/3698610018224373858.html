<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/bilshist-krimskih-suddiv-scho-vinosyat-nepravosudni-viroki-dosi-gromadyani-ukrayini-330263_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T03:49:00+00:00"/>
    <meta property="og:title" content="Більшість кримських суддів, що виносять неправосудні вироки, досі громадяни України"/>
    <meta property="og:description" content="За період окупації в суди загальної юрисдикції та апеляційні суди Криму указами президента РФ призначені 463 людини. З них 312 - це громадяни України"/>
  </head>
  <body>
    <article>
      <h1>Більшість кримських суддів, що виносять неправосудні вироки, досі громадяни України</h1>
      <h2>За період окупації в "суди загальної юрисдикції та апеляційні "суди" Криму указами президента РФ призначені 463 людини. З них 312 - це громадяни України</h2>
      <address>
        <time datetime="2019-11-20T03:49:00+00:00">20 Nov 2019, 03:49</time>
      </address>
      <p>Перебуваючи на території анексованого Криму і працюючи на окупантів, судді-<a href="https://dt.ua/UKRAINE/statistika-zradi-skilki-viyskovih-u-krimu-zradili-batkivschinu-u-2014-303448_.html"><b>зрадники</b></a>, тим не менш, не поспішають розлучатися з українським громадянством. Більшість суддів в окупованому Росією Криму, які виносять неправосудні рішення, є громадянами України. Про це повідомила Кримська правозахисна група, передає УНН.</p>
      <p>Представники групи проаналізували інформацію щодо громадянства суддів, які, на їхню думку, виносили незаконні рішення.</p>
      <p>"Всього за період окупації в "суди" загальної юрисдикції та апеляційні "суди" Криму указами президента РФ призначено 463 особи. З них 312 - це громадяни України, переважна більшість з яких раніше були суддями в Криму до окупації або працювали в системі юстиції України, - йдеться у повідомленні.</p>
      <p>Як зазначили в Групі, як мінімум 94 судді є громадяни Росії. Ідентифікувати громадянство ще 57-х поки що не вдалося.</p>
      <p>За інформацією правозахисників, з моменту окупації пів острова у відставку пішли або померло 129 осіб. З них – 106 громадян України, дев'ять громадян Росії. Щодо інших громадянство встановити не вдалося. Ще семеро суддів були переведені з Криму в касаційні суди в Росії.</p>
      <p>"Серед переведених з Криму в РФ є Оксана Айкашева, Андрій Палій, Ольга Пластініна, Сергій Рубанов і Наталя Череватенко, які брали участь в політично мотивованому переслідуванні за релігійними ознаками в Криму. Наприклад, Палій виніс вироки фігурантам "справи українських диверсантів" Євгену Панову і Костянтину Давиденку. Рубанов і Палій залишали в силі рішення про утримання під вартою українських моряків. Айкашева, Палій, Пластініна, Рубанов і Череватенко 43 рази залишали під вартою фігурантів "справи кримських мусульман", - повідомили у правозахисній групі.</p>
      <p>Підконтрольний Росії "Верховний суд" анексованого Криму відхилив апеляції на <b><a href="https://dt.ua/UKRAINE/krimskiy-sud-zaareshtuvav-chotiroh-krimskih-tatar-do-5-serpnya-314082_.html">продовження арешту</a> </b>до 5 лютого фігурантам білогірської "справи Хізб ут-Тахрір", повідомила у Facebook "Кримська солідарність". У одного з кримчан у білогірській групі є важке захворювання.</p>
      <p>"Тільки що Верховним Судом Республіки Крим були розглянуті апеляційні скарги трьох адвокатів і одного підсудного на постанову Київського районного суду від 31 жовтня 2019 року, на продовження терміну утримання під вартою на три місяця до 5 лютого 2020 року. Усі чотири апеляційні скарги судом були відхилені. Не були прийняті до уваги всі основні доводи, які вже неодноразово нами викладалися", - процитували у громадському об'єднанні адвоката Костянтина Рустемова.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>