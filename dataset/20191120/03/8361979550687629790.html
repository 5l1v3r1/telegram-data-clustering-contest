<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/ukrajina-i-yes-obgovorili-vdoskonalennya-ugodi-pro-asociaciyu-50054525.html"/>
    <meta property="og:site_name" content="НВ"/>
    <meta property="article:published_time" content="2019-11-20T03:45:00+00:00"/>
    <meta property="og:title" content="Україна і ЄС обговорили вдосконалення угоди про асоціацію"/>
    <meta property="og:description" content="Під час засідання Комітету асоціації Україна-ЄС сторони провели «вступну» розмову щодо вдосконалення тексту угоди про Асоціацію."/>
  </head>
  <body>
    <article>
      <h1>Україна і ЄС обговорили вдосконалення угоди про асоціацію</h1>
      <h2>Під час засідання Комітету асоціації Україна-ЄС сторони провели «вступну» розмову щодо вдосконалення тексту угоди про Асоціацію.</h2>
      <address>
        <time datetime="2019-11-20T03:45:00+00:00">20 Nov 2019, 03:45</time>
      </address>
      <p>Про це повідомляє <a href="https://www.ukrinform.ua/rubric-polytics/2821497-ukraina-i-es-proveli-vstupnu-rozmovu-sodo-vdoskonalenna-ugodi-pro-asociaciu.html">Укрінформ</a>.</p>
      <p>За словами заступника міністра розвитку, економіки, торгівлі і сільського господарства, торгового представника України Тараса Качки, розмова стосувалася тексту угоди.</p>
      <p>«Ми вважаємо, що будь-яке оновлення або перегляд — це розвиток Угоди в тих рамках і за принципами, які є зараз. Ми вважаємо, і Європейський союз це підтримує, що мова може йти про еволюцію, а не про якісь докорінні зміни Угоди. В Угоді закладено багато хороших речей, які потрібно просто реалізовувати», — сказав Качка.</p>
      <p>Він зазначив, що Україну в роботі над оновленням Угоди про асоціацію з ЄС цікавлять три головні тематичні блоки.</p>
      <p>Перший блок стосується перегляду тарифів, тому що вони засновані на переговорах з ЄС, що відбулися в 2006—2007 роках.</p>
      <p>Другий — стосується поновлення положень про нетарифні бар'єри, так званого «промислового безвізу».</p>
      <p>Третій фактор — це розвиток самої угоди, її адаптація до зміни в регуляторних правилах, що відбулися в Євросоюзі. За 10 років, що минули з моменту переговорів, не тільки оновилися нормативно-правові акти ЄС, але у деяких сферах докорінно змінилися регуляторні норми.</p>
      <p>«Ми чітко зафіксували наше головне завдання на 2020 рік — пройти всю підготовчу роботу, щоб вийти на етап формальних переговорів (щодо вдосконалення Угоди). Ми зафіксували також конкретний план дій — що саме має зробити українська сторона, що ми починаємо в цьому році, і що повинні зробити на кінець наступного», — зазначив чиновник.</p>
    </article>
  </body>
</html>