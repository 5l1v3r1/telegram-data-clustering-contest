<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=959600"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T03:01:01+00:00"/>
    <meta property="og:title" content="పోస్టింగుల కోసం.. తప్పుడు కేసులా?"/>
    <meta property="og:description" content="ADVT"/>
  </head>
  <body>
    <article>
      <h1>పోస్టింగుల కోసం.. తప్పుడు కేసులా?</h1>
      <address>
        <time datetime="2019-11-20T03:01:01+00:00">20 Nov 2019, 03:01</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b> నాక్కూడా నోటీసులిస్తారా?</b>
        </li>
        <li>
          <b> అంతగా దిగజారిపోతారా?</b>
        </li>
        <li>
          <b> పచ్చని పశ్చిమలో వేధింపులు తీవ్రం</b>
        </li>
        <li>
          <b> కార్యకర్తల్ని భయపెడుతున్నారు</b>
        </li>
        <li>
          <b> తణుకులో చంద్రబాబు ఆగ్రహం</b>
        </li>
      </ul>
      <p><b>ఏలూరు, (ఆంధ్రజ్యోతి): </b>ఇష్ట ప్రకారం తెలుగుదేశం కార్యకర్తలపై తప్పుడు కేసులు పెట్టి జగన్‌ ప్రభుత్వం తప్పించుకోజాలదని టీడీపీ అధినేత చంద్రబాబు స్పష్టం చేశారు. వైసీపీ వేధింపులు విపరీతంగా పెరిగాయని.. పచ్చని పశ్చిమగోదావరి జిల్లాలోనూ రెచ్చిపోతున్నారని మండిపడ్డారు. జిల్లాకు వచ్చిన తనతో కలవకుండా కార్యకర్తలను పోలీసులు అడ్డుకుంటున్నారని.. భయబ్రాంతులకు గురి చేస్తున్నారని.. కేసులు పెడతామని బెదిరిస్తున్నారని ఆరోపించారు. ‘ఇక్కడ ప్రజాస్వామ్యం ఉందా? ప్రజల అమాయకత్వాన్ని ఆసరాగా చేసుకుని పోలీసులే వేధింపులకు దిగుతారా? నాకు కూడా నోటీసులు ఇచ్చారు.. అంతగా దిగజారిపోయారు’ అని వ్యాఖ్యానించారు. పశ్చిమగోదావరి జిల్లా పర్యటనలో భాగంగా రెండో రోజు మంగళవారం తణుకులో పార్టీ సీనియర్లతో, అక్రమ కేసుల బాధితులతో ఆయన సమావేశమయ్యారు. నియోజకవర్గాల వారీగా సమీక్షలు చేశారు. బాధితులు తమ గోడు చెప్పుకొంటున్నప్పుడు చంద్రబాబు పోలీసుల తీరుపై విరుచుకుపడ్డారు. ‘ఇదెక్కడి న్యాయం? బాధితులను ఓదార్చాల్సింది పోయి, అండగా నిలవాల్సిన పోలీసులే తప్పుడు కేసులు బనాయిస్తారా? పోస్టింగుల కోసం ఎగబడతారా..? చూస్తూ ఊరుకోం. అవసరమైతే ప్రైవేటు కేసులు పెడతాం.</p>
      <p> ఇదేమైనా పులివెందుల పంచాయితీ అనుకుంటున్నారా? అన్నిచోట్ల ఆ విధానాన్నే అమలు చేస్తారా? బజారులో, నడిరోడ్డులో ప్రజల ముందు దోషులుగా నిలబడతాం జాగ్రత్త’ అని హెచ్చరించారు. తమ కార్యకర్తల బాధ, ఆవేదన చూస్తుంటే.. అది కాస్తా కక్షగా మారేలా ఉందని.. దీనికి ప్రభుత్వమే కారణమని ధ్వజమెత్తారు. టీడీపీ ప్రభుత్వం ఎప్పుడూ తప్పుడు కేసులు పెట్టలేదన్నారు. పోలీసులు ఇప్పటికైనా మారాలని.. పోస్టింగుల కోసం టీడీపీ కార్యకర్తలపై తప్పుడు కేసులు పెట్టొద్దని హితవు పలికారు. కొందరు అయ్యప్ప మాలలు వేసుకుని బూతులు తిడుతున్నారని ఆక్షేపించారు. ఇంకా ఏమన్నారంటే.. </p>
      <p>
        <b>వారు ఏమయ్యారో తెలుసు కదా!</b>
      </p>
      <p>‘గతంలో తండ్రిని అడ్డం పెట్టుకుని, అవినీతికి పాల్పడిన జగన్‌కు అధికారులు సహకరిస్తే ఏమయ్యారో తెలుసు కదా.. నేరుగా జైలుకు వెళ్లారు. నా భద్రతను నాకే సాకుగా చూపిస్తూ ఇతర కార్యక్రమాలు చేయడానికి వీల్లేదని ఆంక్షలు పెడుతున్నారు. ఇతరత్రా అనుమతులు ఇవ్వడం లేదు. ఇలాంటి పరిస్థితి ఏనాడూ చూడలేదు. చివరకు మా టీడీఎల్పీ ఉపనేత నిమ్మల రామానాయుడిపైనా అనవసర కేసులు బనాయించారు. ఆశావర్కర్లను పోలీసు స్టేషన్‌లో పెడితే ఇదేమి పద్ధతని ప్రశ్నించిన దానికే ఆయనపై కేసులు పెట్టారు. ఇష్టానుసారం కేసులు పెట్టి రాజ్యమేలతారా? లేనిపోని కేసులు పెట్టి మానసిక క్షోభకు గురిచేస్తున్నారు. ఈ పాపమంతా తగలకపోదు. తెలుగుదేశం కార్యకర్తలు భయపడాల్సిన అవసరం లేదు. పార్టీ అండగా ఉంటుంది. అవసరమైతే వ్యక్తిగతంగా ప్రైవేటు కేసులు నమోదు చేయాలి. న్యాయం జరిగేంత వరకు పోరాడదాం.’</p>
      <p> </p>
      <p>
        <b>సమస్త సౌకర్యాలు సమకూర్చినా..</b>
      </p>
      <p>‘గత ఐదేళ్లలో అభివృద్ధి, సంక్షేమాలను నమ్ముకుని ప్రజలకు సేవ చేశాం. వారికి సమస్త సౌకర్యాలూ సమకూర్చాం. కానీ ఎన్నికల్లో ఫలితాలు మనకు అనుకూలంగా రాలేదు. ప్రత్యర్థి పార్టీ రాజకీయాలు చేసింది. కులాల పేరిట యాగీ చేసింది.. దుష్ప్రచారం చేసింది.. ఏది నిజమో, ఏది అబద్ధమో.. ప్రజలను తెలుసుకోనివ్వకుండా గందరగోళం సృష్టించారు. మనం మొదటి నుంచి రాజకీయాలకు అతీతంగా ప్రజలకు సేవ చేస్తూనే ఉన్నాం. పథకాల విషయంలోనూ ఇదే పద్ధతిని పాటించాం. ప్రజలతో కలిసి, మెలసి పనిచేశామే తప్ప ఎక్కడా రాజకీయ రంగు అంటనివ్వలేదు. అయినా ఫలితాలు పూర్తిగా మనకు ప్రతికూలంగా రావడం బాధాకరం.’</p>
      <p>
        <b>బీజేపీతో అంతరం పెంచుకోవలసింది కాదు</b>
      </p>
      <p>బీజేపీతో అంతరం పెంచుకోవలసింది కాదని సమీక్షల సందర్భంగా కొంతమంది టీడీపీ నేతలు పేర్కొన్నారు. జనసేనతో సత్సంబంధాలు కొనసాగిస్తే బాగుండేదని ఇంకొందరు ప్రస్తావించారు. ‘పార్టీ పరంగా ఒక నిర్ణయం తీసుకున్నాం.. దాని ప్రకారం ముందుకెళ్లాం. ప్రజామోదం కోసం కష్టపడ్డాం’ అని బాబు బదులిచ్చారు. జనసేన విషయంలో మనం ఒకింత చొరవ ప్రదర్శించాలని తణుకు మాజీ ఎమ్మెల్యే రాధాకృష్ణ వ్యాఖ్యానించగా.. మరో మాజీ ఎమ్మెల్యే వైటీ రాజా కూడా సమర్థించారు. కేవలం అభివృద్ధి, సంక్షేమంపైనే దృష్టి పెట్టి రాజకీయాలకు దూరంగా ఉండడం వల్లే అపజయం ఎదురైందని కొందరు అన్నప్పుడు చంద్రబాబు మౌనంగా ఆలకించారు.</p>
      <p>
        <b>స్థానిక ఎన్నికల్లో గెలవాలి</b>
      </p>
      <p>‘ఇప్పుడున్న రాజకీయ పరిస్థితుల్లో టీడీపీలో మరింత సమన్వయం పెరగాలి. రాజకీయంగా మరింతగా బలపడాలి. అందరినీ కలుపుకెళ్లాలి. రాబోయే స్థానిక ఎన్నికల్లో గెలుపే ప్రధాన లక్ష్యం కావాలి. ఆ దిశగానే నేతలు, కార్యకర్తలంతా కదలాలి. వైసీపీ ప్రభుత్వంపై ప్రజావ్యతిరేకత ఉంది. ఎవరూ అధైర్యపడాల్సిన పనిలేదు. ధైర్యంగా ఎదుర్కోండి. సంస్థాగత ఎన్నికలు జరుగుతున్నాయి. బీసీలకు ప్రాధాన్యమిస్తాం. యువకులను ప్రోత్సహిద్దాం.. మహిళలను గౌరవిద్దాం.. అన్ని వర్గాలకు చేరువవుదాం.. మీలో మీరు తగువులాడకోవద్దు. క్రమశిక్షణకు మారుపేరు తెలుగుదేశం. ఈ గీత దాటొద్దు. పార్టీ ప్రయోజనాలే ముఖ్యం. నాయకులు, కార్యకర్తలు కూడపలుక్కుని పంచాయతీ ఎన్నికల్లో గెలిచేలా ఇప్పటినుంచే ప్రణాళిక ప్రకారం ముందుకు సాగాలి.’</p>
    </article>
  </body>
</html>