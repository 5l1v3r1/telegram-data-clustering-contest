<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187186/"/>
    <meta property="og:site_name" content="Janam TV"/>
    <meta property="article:published_time" content="2019-11-20T03:13:07+00:00"/>
    <meta property="og:title" content="മഞ്ചിക്കണ്ടി ഏറ്റുമുട്ടല്‍ : കൊല്ലപ്പെട്ട അജിതയുടെ മൃതദേഹം കുടുംബത്തിന് വേണ്ടെന്ന് അമ്മ സ്വര്‍ണ്ണമേരി"/>
    <meta property="og:description" content="പാലക്കാട്: അട്ടപ്പാടി മഞ്ചിക്കണ്ടിയില്‍ പോലീസ് ഏറ്റുമുട്ടലില്‍ കൊല്ലപ്പെട്ട അജിതയുടെ മൃതദേഹം കുടുംബത്തിന് വേണ്ടെന്ന് അമ്മ സ്വര്‍ണ്ണമേരി. അവളുടെ മൃതദേഹം"/>
  </head>
  <body>
    <article>
      <h1>മഞ്ചിക്കണ്ടി ഏറ്റുമുട്ടല്‍ : കൊല്ലപ്പെട്ട അജിതയുടെ മൃതദേഹം കുടുംബത്തിന് വേണ്ടെന്ന് അമ്മ സ്വര്‍ണ്ണമേരി</h1>
      <address><time datetime="2019-11-20T03:13:07+00:00">20 Nov 2019, 03:13</time> by <a rel="author">Janam TV Web Desk</a></address>
      <p>പാലക്കാട്: അട്ടപ്പാടി മഞ്ചിക്കണ്ടിയില്‍ പോലീസ് ഏറ്റുമുട്ടലില്‍ കൊല്ലപ്പെട്ട അജിതയുടെ മൃതദേഹം കുടുംബത്തിന് വേണ്ടെന്ന് അമ്മ സ്വര്‍ണ്ണമേരി. അവളുടെ മൃതദേഹം നാടിനും വേണ്ട കുടുംബത്തിനും വേണ്ട എന്നു വ്യക്തമാക്കിയാണ് അമ്മ ക്രൈംബ്രാഞ്ചിന് കത്ത് നല്‍കിയത്. ഫോട്ടോയിലൂടെയാണ് കൂടംകുളം അഴകപുരത്തെ സ്വര്‍ണ്ണമേരി മകളെ തിരിച്ചറിഞ്ഞത്.</p>
      <p>അജിത കന്യാകുമാരിയില്‍ ഒരു സ്വകാര്യ കോളേജില്‍ നിന്ന് ബിഎ ബിരുദം പൂര്‍ത്തിയാക്കി. പിന്നീട് ജേര്‍ണലിസം പഠിക്കാന്‍ 2013 ല്‍ ചെന്നൈയിലേക്ക് പോയി. ജേര്‍ണലിസം കോഴ്‌സ് പൂര്‍ത്തിയാക്കാതെ വീട്ടിലെത്തിയെങ്കിലും തൊട്ടടുത്തവര്‍ഷം മധുര ലോ കോളജില്‍ എല്‍എല്‍ബിക്കു ചേര്‍ന്നു. പിന്നീട് വീട്ടില്‍ വന്നിട്ടില്ല. 6 മാസം കഴിഞ്ഞപ്പോള്‍ സുഹൃത്തിനെ വിവാഹം ചെയ്തതായി കത്ത് ലഭിച്ചു.</p>
      <p>മാവോയിസ്റ്റുകളുടെ മൃതദേഹം തിരിച്ചറിയാന്‍ തമിഴ്‌നാട് നക്‌സല്‍ വിരുദ്ധസേന നല്‍കിയ പരസ്യത്തില്‍ നിന്നും ക്രൈംബ്രാഞ്ച് സംഘത്തിന്റെ ഫോട്ടോകളില്‍ നിന്നുമാണ് മകളെ അമ്മ തിരിച്ചറിഞ്ഞത്. ആദ്യം മൃതദേഹം ഏറ്റുവാങ്ങാന്‍ തോന്നിയെങ്കിലും പിന്നീട് വേണ്ടെന്നു വെയ്ക്കുകയായിരുന്നുവെന്നും സ്വര്‍ണ്ണമേരി പറഞ്ഞു. മൃതദേഹം അജിതയുടേതു തന്നെയാണെന്ന് ഉറപ്പുവരുത്താനായി ബന്ധുക്കളുടെ ഡിഎന്‍എ ടെസ്റ്റ് നടത്തും. രണ്ടുദിവസത്തിനകം ഫലം അറിഞ്ഞശേഷം തുടര്‍ നടപടി സ്വീകരിക്കും.</p>
    </article>
  </body>
</html>