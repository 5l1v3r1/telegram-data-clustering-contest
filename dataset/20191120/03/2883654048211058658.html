<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/aap-rocky-wil-asielzoekers-in-zweden-helpen/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T03:11:54+00:00"/>
    <meta property="og:title" content="A$AP Rocky wil asielzoekers in Zweden helpen"/>
    <meta property="og:description" content="De opbrengst van het concert dat A$AP Rocky volgende maand in Stockholm geeft, gaat naar een Zweedse organisatie die asielzoekers bijstaat. De rapper zegt in een interview met TMZ dat hij tijdens zijn maand in een Zweedse gevangenis deze zomer veel asielzoekers is tegengekomen die niet de steun krijgen die ze nodig hebben."/>
  </head>
  <body>
    <article>
      <h1>A$AP Rocky wil asielzoekers in Zweden helpen</h1>
      <address><time datetime="2019-11-20T03:11:54+00:00">20 Nov 2019, 03:11</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>De opbrengst van het concert dat A$AP Rocky volgende maand in Stockholm geeft, gaat naar een Zweedse organisatie die asielzoekers bijstaat. De rapper zegt in een interview met TMZ dat hij tijdens zijn maand in een Zweedse gevangenis deze zomer veel asielzoekers is tegengekomen die niet de steun krijgen die ze nodig hebben.</p>
      <p>“Ik als ster kreeg wereldwijd publiciteit, ik werd bijgestaan door de Amerikaanse ambassade. Maar deze mensen komen uit landen die ze niet helpen. Sommigen zitten tien maanden tot twee jaar in een cel voordat ze een rechter zien. Ik wil iets voor hen doen”, aldus de muzikant.</p>
      <p>A$AP Rocky, die eigenlijk Rakim Mayers heet, zegt vastbesloten te zijn zich niet te laten intimideren door de autoriteiten in Zweden. “Ze willen niet dat we terugkomen. Ze willen dat we bang zijn en wegblijven. Ik vind het moedig dat we dat niet doen.”</p>
      <p>De rapper werd in augustus veroordeeld tot een voorwaardelijke gevangenisstraf na een vechtpartij in de Zweedse hoofdstad eind juni. Ook moest hij het 19-jarige slachtoffer, dat verwondingen opliep bij de knokpartij, een schadevergoeding van 1100 euro betalen.</p>
      <p>BuzzE</p>
    </article>
  </body>
</html>