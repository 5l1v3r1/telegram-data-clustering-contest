<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-first-phase-of-census-in-uttar-pradesh-from-may-16-2859141.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T03:26:44+00:00"/>
    <meta property="og:title" content="उत्तर प्रदेश में जनगणना का पहला चरण 16 मई से 30 जून तक"/>
    <meta property="og:description" content="उत्तर प्रदेश में जनगणना का पहला चरण अगले साल 16 मई से 30 जून के बीच कराया जाएगा। इस पहले चरण में पूरे प्रदेश में मकानों की गिनती होगी। इसके अलावा गांव, शहर, कस्बे की हर बस्ती, हर मोहल्ले, कालोनी के..."/>
  </head>
  <body>
    <article>
      <h1>उत्तर प्रदेश में जनगणना का पहला चरण 16 मई से 30 जून तक</h1>
      <address><time datetime="2019-11-20T03:26:44+00:00">20 Nov 2019, 03:26</time> by <a rel="author">विशेष संवाददाता, लखनऊ।</a></address>
      <p>उत्तर प्रदेश में जनगणना का पहला चरण अगले साल 16 मई से 30 जून के बीच कराया जाएगा। इस पहले चरण में पूरे प्रदेश में मकानों की गिनती होगी। इसके अलावा गांव, शहर, कस्बे की हर बस्ती, हर मोहल्ले, कालोनी के मकानों में रहने के लिए रसोईघर, शौचालय, प्रकाश व्यवस्था, नाली, खड़ंजा, रसोई का ईंधन, पेयजल आदि बुनियादी सुविधाओं से जुड़े आंकड़े संकलित किए जाएंगे। दूसरे चरण में 9 फरवरी 2021 से 28 फरवरी के बीच वास्तविक जनगणना होगी जिसमें लोगों की गिनती करवाई जाएगी।</p>
      <p>प्रदेश के उप महारजिस्ट्रार जनगणना प्रदीप कुमार ने यह जानकारी दी है। उन्होंने बताया कि प्रदेश में इस बार की जनगणना के पहले चरण में राष्ट्रीय जनसंख्या रजिस्टर को अपडेट करने का भी काम होगा। यह काम पहली बार 2010 में जनगणना के साथ करवाया गया था। इसके बाद 2016 में इस रजिस्टर को अपडेट किया गया था और अब 2020 में इसे फिर अपडेट किया जाएगा।</p>
      <p><b>पांच लाख कर्मचारी लगेंगे</b><br/>उन्होंने बताया कि प्रदेश में जनगणना के काम को सकुशल सम्पन्न करवाने के लिए कुल 5 लाख कार्मिक लगेंगे। इनमें बेसिक शिक्षक, राज्य कर्मचारी और निकायों के कर्मचारी शामिल होंगे। इस बार की जनगणना में पहले चरण में 32 सवालों के साथ गणनाकार आपके घर आएंगे। ये गणनाकार मोबाइल एप और जनगणना फार्म दोनों पर आप की ओर से दी गयी जानकारी संकलित करेंगे। देश में पहली बार मोबाइल एप पर जनगणना कराने की तैयारी की गयी है।</p>
      <p>प्रदीप कुमार ने बताया कि इस जनगणना के लिए मास्टर ट्रेनर तैयार करने का काम शुरू हो गया है। 29 जिलों में मास्टर ट्रेनर को ट्रेनिंग दी जा रही है। इसके बाद 2 से 7 दिसंबर और 16 से 23 दिसंबर के बीच अन्य जिलों के मास्टर ट्रेनर को ट्रेनिंग दी जाएगी। इसके बाद यह मास्टर ट्रेनर फील्ड में जाने वाले गणनाकारों को ट्रेनिंग देंगे। उन्होंने कहा कि जनगणना में कार्मिकों की ड्यूटी लगाने की जिम्मेदारी जिलाधिकारियों की होगी।</p>
      <p>प्रदेश सरकार के सचिव डॉ. हरिओम की तरफ से जारी अधिसूचना में कहा गया है कि जनगणना अधिनियम 1948 (अधिनियम संख्या 37, सन 1948) के तहत दी गई शक्तियों का प्रयोग करते हुए राज्यपाल ने भारत की जनगण्ना 2021 के प्रथम चरण अर्थात मकान सूचीकरण एवं मकान गणना और राष्ट्रीय जनसंख्या रजिस्टर को अपडेट करने का कार्य 16 मई 2020 से 30 जून के बीच कराने पर सहमति दी है।</p>
    </article>
  </body>
</html>