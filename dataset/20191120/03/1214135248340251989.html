<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30187"/>
    <meta property="og:site_name" content="ערים"/>
    <meta property="article:published_time" content="2019-11-20T03:03:54+00:00"/>
    <meta property="og:title" content="מח&quot;ט גבעתי לנוער הרחובותי: &quot;הבחירה בקרבי אינה קלה, אך היא הבחירה הראשונה והמשמעותית ביותר שתוכלו לעשות בחייכם הבוגרים&quot;"/>
    <meta property="og:description" content="עיריית רחובות וצה&quot;ל אירחו בבר ה&quot;דבלין&quot; בעיר את ראש אכ״א תא״ל מוטי אלמוז, את מח&quot;ט גבעתי אל&quot;מ איציק כהן, מפקדים נוספים, לוחמים ולוחמות, במפגש בלתי אמצעי ומרתק עם מאות בני נוער שהגיעו לשמוע מקרוב על השירות הקרבי בצה״ל"/>
  </head>
  <body>
    <article>
      <h1>מח"ט גבעתי לנוער הרחובותי: "הבחירה בקרבי אינה קלה, אך היא הבחירה הראשונה והמשמעותית ביותר שתוכלו לעשות בחייכם הבוגרים"</h1>
      <h2>עיריית רחובות וצה"ל אירחו בבר ה"דבלין" בעיר את ראש אכ״א תא״ל מוטי אלמוז, את מח"ט גבעתי אל"מ איציק כהן, מפקדים נוספים, לוחמים ולוחמות, במפגש בלתי אמצעי ומרתק עם מאות בני נוער שהגיעו לשמוע מקרוב על השירות הקרבי בצה״ל</h2>
      <address><time datetime="2019-11-20T03:03:54+00:00">20 Nov 2019, 03:03</time> by <a rel="author">אלעד חיימוביץ'</a></address>
      <p>צה״ל ועיריית רחובות הזמינו אמש (שלישי) את בני הנוער בכיתות י"א-י"ב לערב חד פעמי בבר ה"דבלין", בשם "קרבי על הבר", כדי לשמוע הכל על השירות הקרבי ממפקדים ומלוחמים בשטח. לערב נרשמו כ-500 בני נוער אך רק כמחצית מהם נכנסו לבר מחוסר מקום, ועוד עשרות נכנסו לרשימת המתנה. כ-30% מבני הנוער שהגיעו היו בנות. האירוע ברחובות הוא השלישי בסך הכל בישראל, אחרי תל אביב וחיפה, לאחר פעילות אינטנסיבית של מחלקת הנוער בעירייה להביא את האירוע לרחובות בהקדם.</p>
      <p>באירוע ברחובות השתתפו מפקדים בכירים: ראש אכ״א תא״ל מוטי אלמוז, מח״ט גבעתי אל״מ איציק כהן, רב סרן אור בן יהודה האחראית על הגיבושים בצה״ל, מפקדים ולוחמים נוספים. בני הנוער השתתפו בדיון והציגו לדוברים שאלות שונות.</p>
      <p>במהלך כל הערב הסתובבו לוחמים בין בני הנוער על מנת לאפשר שאלות בשיחה חופשית בגובה העיניים. הלוחמים והמפקדים סיפרו על השירות ביחידות הקרביות ובתחילת הערב נערך פאנל לוחמים.</p>
      <figure>
        <img src="https://www.arimnews.co.il/wp-content/uploads/2019/11/c500eaa27b75d76e16f904fa7aaef21c.jpeg"/>
        <figcaption>אירוע "קרבי על הבר" ברחובות</figcaption>
      </figure>
      <p>ראש אכ״א, אלוף מוטי אלמוז: ״אני קודם כל רוצה להגיד לכולכם תודה על זה שהגעתם לכאן, אני רוצה להגיד תודה לעיריית רחובות על ערב לא שגרתי, מאוד מיוחד, מאוד מעניין. מפגש בלתי אמצעי, בלי פערי דרגות. אנחנו מאוד אוהבים את השיחות מהסוג הזה, שבהם באופן ישיר אנחנו עונים על שאלות. אם יש עצה אחת שאני יכול לתת לכם – תשאפו הכי גבוה שאפשר, תוציאו את המיטב מהשירות הצבאי ביחידות הקרביות".</p>
      <figure>
        <img src="https://www.arimnews.co.il/wp-content/uploads/2019/11/e5d83df7900bfa3f3ce4bd638b192b30.jpg"/>
        <figcaption>ראש אכ״א, אלוף מוטי אלמוז</figcaption>
      </figure>
      <p>מח״ט גבעתי, אלוף משנה איציק כהן: "מתגייסים יקרים, אני עומד כאן היום בפניכם ורואה בכם את עצמי, תלמיד צעיר ומלא מוטיבציה לפני הגיוס לצבא. אתם עומדים בפתחה של תקופה מלאת חוויות, מאתגרת ומלמדת, בסופה תהפכו ללוחמים. הבחירה בתפקיד קרבי משמעותי אינה הבחירה הקלה, אך היא הבחירה הראשונה והמשמעותית ביותר שתוכלו לעשות בחייכם הבוגרים. להיות לוחם בצבא ההגנה לישראל זו חובה שהיא זכות. מצפה לכם דרך ארוכה ומאתגרת, בואו ללמוד מהטובים ביותר ודעו שאתם בידי טובי המפקדים. אני מאחל לכם הצלחה רבה בהמשך הדרך ומצפה לראותכם ביום הגיוס".</p>
      <p>עוד הוסיף כהן: ״אני גאה על הזכות שיש לי לשמור על מדינת ישראל. אם אנחנו לא נעשה את השירות המשמעותי הזה, אף אחד לא יעשה את זה במקומנו. השירות הקרבי מטעין אותנו בדברים משמעותיים לחיים״.</p>
      <figure>
        <img src="https://www.arimnews.co.il/wp-content/uploads/2019/11/f140d53d5b8bc0904c718e6634e9cc79.jpg"/>
        <figcaption>מח״ט גבעתי, אלוף משנה איציק כהן</figcaption>
      </figure>
      <p>״כמה הזדמנויות בחיים יש לכם כדי לעשות משהו שהוא יותר גדול מעצמכם? ״שאל מ״פ ביחידת דובדבן. ״ברוכים הבאים לחיים. דווקא הקושי בצבא הוא השיעור הכי גדול שיהיה לכם בחיים. מפקדים בצבא הם כמו מנכ״ל בשוק האזרחי״.</p>
      <p>זהר בלום, מ"מ ראש העיר ומחזיק תיק החינוך, בירך את בני הנוער שהגיעו: ״אנחנו גאים בנוער הרחובותי שנענה לקריאה והגיע בהמוניו להתעניין ולשמוע על שירות קרבי בצה״ל. אנחנו פועלים במשך כל ימות השנה על מנת לעודד את בני הנוער לשירות משמעותי בצה״ל, ונתוני הגיוס בעיר מדברים בעד עצמם״.</p>
      <p>אבי יוספי, מנהל מחלקת הנוער באגף החינוך: "'קרבי על הבר' הינו פרויקט משמעותי ומוביל בעיר, והוא חלק ממגוון רחב של פעולות שאנו מבצעים לעידוד שירות משמעותי. אני שמח על הצלחת הערב מעל ומעבר וגאה בנוער שלנו״.</p>
      <figure>
        <img src="https://www.arimnews.co.il/wp-content/uploads/2019/11/9233c8bd4dc4e27ee40eb3adf111e452.jpeg"/>
        <figcaption>אלוף משנה איציק כהן, זהר בלום ואבי יוספי</figcaption>
      </figure>
    </article>
  </body>
</html>