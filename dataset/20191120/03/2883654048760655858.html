<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/amsterdamse-filmhuizen-in-teken-van-idfa/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T03:07:02+00:00"/>
    <meta property="og:title" content="Amsterdamse filmhuizen in teken van IDFA"/>
    <meta property="og:description" content="Amsterdamse bioscopen, filmhuizen en theaters staan vanaf woensdag in het teken van IDFA. De 32e editie van het internationale documentairefestival in Amsterdam opent in Koninklijk Theater Carré met de wereldpremière van de film Sunless Shadows in aanwezigheid van de Iraanse filmmaker Mehrdad Oskouei. Tot en met 1 december zijn meer dan driehonderd films en projecten te zien in de hoofdstad."/>
  </head>
  <body>
    <article>
      <h1>Amsterdamse filmhuizen in teken van IDFA</h1>
      <address><time datetime="2019-11-20T03:07:02+00:00">20 Nov 2019, 03:07</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Amsterdamse bioscopen, filmhuizen en theaters staan vanaf woensdag in het teken van IDFA. De 32e editie van het internationale documentairefestival in Amsterdam opent in Koninklijk Theater Carré met de wereldpremière van de film Sunless Shadows in aanwezigheid van de Iraanse filmmaker Mehrdad Oskouei. Tot en met 1 december zijn meer dan driehonderd films en projecten te zien in de hoofdstad.</p>
      <p>Daarvan beleven er 108 hun wereldpremière en er zijn 17 Europese en 91 Nederlandse premières. Heimat is a Space in Time is met 218 minuten de langste documentaire op het festival en Worker’s Ordinary Day van 3 minuten de kortste. Verder is Daybreak Express, de eerste film van DA Pennebaker uit 1953, de oudste titel op het programma. Komende zondag gaat de docu Mijn Rembrandt, de nieuwste film van Oeke Hoogendijk, in wereldpremière in Carré.</p>
      <p>Naast de vertoning van veel documentaires, zijn er ook andere activiteiten rond de films. Zo is de Chileense documentairemaker Patricio Guzmán hoofdgast van het festival. Hij is bekend van zijn films over het Chileense verzet tegen het Pinochet-regime en wordt op 22 november geïnterviewd over zijn werk. Ook de Deense regisseur Jørgen Leth (83) – inspiratiebron voor veel filmmakers – komt naar Amsterdam. Hij krijgt een Lifetime Achievement Award.</p>
      <p>Op 27 november worden de winnaars bekend van het competitieprogramma tijdens een awardshow in filmmuseum EYE. De deelnemers strijden om prijzen voor onder meer beste lange documentaire, beste lange debuutfilm en de beste digital storytelling.</p>
      <p>BuzzE</p>
    </article>
  </body>
</html>