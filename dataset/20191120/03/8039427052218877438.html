<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=959651"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T03:41:01+00:00"/>
    <meta property="og:title" content="కన్నా మన్నించురా!"/>
    <meta property="og:description" content="ADVT"/>
  </head>
  <body>
    <article>
      <h1>కన్నా మన్నించురా!</h1>
      <address>
        <time datetime="2019-11-20T03:41:01+00:00">20 Nov 2019, 03:41</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>
        <b>పేదరికం నుంచి బయటపడే ప్రయత్నం! భార్యపై అమిత ప్రేమ! కన్న కొడుకు బంగారు భవిష్యత్తు! ఈ మూడు కారణాలతో మూడు దశాబ్దాలక్రితం ఇంటి నుంచి ఆయన బయటపడ్డాడు. ఎడారి బాట పట్టాడు. అప్పుడు బాబుకు ఎనిమిది నెలలు. నాన్న దూరమైనా అమ్మ దగ్గరగా ఉండేది. ఇప్పుడు అమ్మ లేదు. తిరిగొస్తానని వెళ్లిన నాన్న కూడా గల్ఫ్‌లోనే ఉండిపోయాడు. వీడియో కాల్‌లో కనిపించడం తప్ప ఆప్యాయంగా దగ్గరకు తీసుకొనే తండ్రి స్పర్శకు ఆ బాబు 29 ఏళ్లుగా దూరమయిన దుఃఖ గాథ ఇది!</b>
      </p>
      <ul>
        <li>
          <b>29ఏళ్లుగా కొడుకుకు దూరం..</b>
        </li>
        <li>
          <b>జీవనం కోసం సౌదీలో చాకిరీ..</b>
        </li>
        <li>
          <b>అక్కడుండగానే భార్య మృతి</b>
        </li>
        <li>
          <b>గ్రామంతో సంబంధాలు కట్‌..</b>
        </li>
        <li>
          <b>ఇప్పుడు వద్దామన్నా టికెట్‌కీ డబ్బుల్లేని పేదరికంలో మూర్తి</b>
        </li>
      </ul>
      <p>
        <b>(ఆంధ్రజ్యోతి గల్ఫ్‌ ప్రతినిధి)</b>
      </p>
      <p>తూర్పు గోదావరి జిల్లా గన్నవరం మండలం సాకలిపాలెం గ్రామానికి చెందిన సత్యనారాయణ మూర్తి మోటర్‌ సైకిల్‌ మెకానిక్‌. నాగమణితో మూర్తికి వివాహం జరిగింది. తమకు కలిగిన బాబుకు సతీశ్‌ అని పేరు పెట్టారు. సతీశ్‌ నెలల శిశువుగా ఉండగా, 1990లో మూర్తి సౌదీ అరేబియాకు వచ్చారు. వచ్చినప్పుడు మూర్తి ఆలోచనలు వేరు. కొన్ని సంవత్సరాలు సౌదీలో పనిచేసి, కొంత సంపాదించుకొని తిరిగివెళ్లి, ఆర్థికంగా కుటుంబాన్ని బలోపేతం చేసుకోవాలని, కుటుంబానికి ఏ కష్టం రాకుండా చూసుకోవాలని ఆయన అనుకొన్నారు. కానీ, వచ్చిన రోజు నుంచే మూర్తి జీవితంలో కష్టాలు మొదలయ్యాయి. సౌదీలో సరైన పని దొరకలేదు. తన ఒక్కడి కడుపు నిండటమే కానాకష్టమైంది. ఇంతలోనే అమితంగా ప్రేమించిన భార్య చనిపోయింది. సౌదీకి వచ్చిన మూడేళ్లకు, 1993లో ఇంట్లోనే ఎవరో నాగమణిని సజీవ దహనం చేశారు.</p>
      <p> అప్పుడు ఒకసారి గ్రామానికి వచ్చిపోయారు. అటు ఆర్థికంగా ఏదీ కలిసిరాకపోవడం, ఇటు భార్య చనిపోవడంతో మూర్తి తన గ్రామంతో సంబంధాలు దాదాపు తెంచేసుకొన్నారు. తమకు ఉన్న ఒకే ఒక్క కుమారుడికీ దూరమయ్యారు. వాడికి ఇవ్వడానికి తన దగ్గర ఏమీ లేకపోవడంతో, తిరిగి వెళ్లాలనే కోరికను ఇన్నాళ్లు మూర్తి బలవంతంగా చంపేసుకొన్నారు. ఎప్పుడైనా తండ్రి గుర్తొచ్చి సతీశ్‌ చిన్నప్పుడు ఉత్తరాలు రాసేవాడు. ఇప్పుడు ఇంటర్నెట్‌లో వీడియో కాల్‌ చేస్తున్నాడు. ఆ కాల్‌ వచ్చిన రోజంతా మూర్తి తల్లడిల్లిపోతుంటారు. కుమారుడితో మాట్లాడినప్పుడల్లా దుఃఖపు తెర గొంతుకు అడ్డుపడుతుంది. ‘‘నా భార్య అంటే నాకు ప్రాణం. ఆమె మరణం తర్వాత నా గ్రామంతో బంధం తెగిపోయినట్టు అనిపించింది. అందుకనే ఇప్పటిదాకా తిరిగి వెళ్లలేదు. నా కుమారుడి దగ్గరకు వెళ్లాలని ఉంది. అసలు నేను సౌదీకి వచ్చిందే వాడి కోసం కదా! కానీ, ఆశించిన విధంగా డబ్బు సంపాదించలేకపోయాను. అందుకే ఇప్పటిదాకా వెళ్లలేదు’’ అని మూర్తి కన్నీటిపర్యంతమయ్యారు. ఈ సుదీర్ఘ ప్రవాసంలో మూర్తి భవనాలకు రంగులు వేస్తూ జీవనం సాగించారు. ఆ పనిలో ఆరోగ్యం బాగా దెబ్బతింది. దాదాపు నడవలేని స్థితికి మూర్తి చేరుకొన్నారు. అనేక మంది భవన నిర్మాణ కాంట్రాక్టర్లు తనకు రావల్సిన డబ్బును ఇవ్వకుండా మోసం చేసారని, దానికితోడు తనకు పొదుపు తక్కువ కావడం కూడా కష్టాలను పెంచిందని మూర్తి నిజాయితీగా అంగీకరించారు. ఇప్పుడు తిరిగి గ్రామానికి వెళ్లాలని మూర్తి అనుకొంటున్నారు. కానీ, ఆయన చేతిలో చిల్లి గవ్వ లేదు. స్వదేశానికి విమాన టికెట్‌ కొనడానికీ ఇబ్బంది పడుతున్నారు.</p>
    </article>
  </body>
</html>