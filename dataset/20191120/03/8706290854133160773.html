<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685408/i-kolomvia-kleinei-ta-synora-tis-gia-treis-imeres"/>
    <meta property="og:site_name" content="enikos.gr"/>
    <meta property="article:published_time" content="2019-11-20T03:40:00+00:00"/>
    <meta property="og:title" content="Η Κολομβία κλείνει τα σύνορα της για τρεις ημέρες"/>
    <meta property="og:description" content="Οι αρχές θα κλείσουν από σήμερα τα σύνορα με τον Ισημερινό, το Περού, τη Βραζιλία και τη Βενεζουέλα..."/>
  </head>
  <body>
    <article>
      <h1>Η Κολομβία κλείνει τα σύνορα της για τρεις ημέρες</h1>
      <address>
        <time datetime="2019-11-20T03:40:00+00:00">20 Nov 2019, 03:40</time>
      </address>
      <p>Το κλείσιμο των συνόρων της Κολομβίας από σήμερα Τετάρτη ως μεθαύριο Παρασκευή, ενόψει των κινητοποιήσεων που προγραμματίζεται να γίνουν αύριο Πέμπτη, ανακοίνωσε η υπηρεσία μετανάστευσης της κυβέρνησης<a href="http://www.enikos.gr/international/680358/ipa-vrazilia-argentini-kai-kolomvia-tassontai-yper-tis-diexagogis"> του δεξιού προέδρου Ιβάν Ντούκε</a> χθες Τρίτη, μέτρο που όπως ανέφερε λαμβάνεται για να αποτραπεί ο κίνδυνος υποκίνησης βίαιων επεισοδίων από αλλοδαπούς.</p>
      <p>Οι αρχές θα κλείσουν από σήμερα τα σύνορα με τον Ισημερινό, το Περού, τη Βραζιλία και τη Βενεζουέλα. Σκοπός είναι «να εμποδιστούν αλλοδαποί να εισέλθουν στην επικράτεια με σκοπό να διαταράξουν τη δημόσια τάξη και ασφάλεια», ανέφερε ο Κρίστιαν Κρούγκερ Σαρμιέντο, επικεφαλής της υπηρεσίας μετανάστευσης.</p>
      <p><a href="http://www.enikos.gr/international/677115/o-proin-proedros-tis-kolomvias-katethese-parea-me-bravous-sto-pla">Η κυβέρνηση του προέδρου Ντούκε</a> εκφράζει ανησυχία για τον κίνδυνο να βρεθεί αντιμέτωπη με ταραχές όπως αυτές που ξέσπασαν τους τελευταίους μήνες στον Ισημερινό, στη Χιλή και στη Βολιβία.</p>
      <p>Ο Ντούκε διατείνεται ότι ο σοσιαλιστής πρόεδρος της Βενεζουέλας Νικολάς Μαδούρο ενδέχεται να στείλει «προβοκάτορες» στις διαδηλώσεις. Οι αρχές της Κολομβίας αρνήθηκαν να επιτρέψουν την είσοδο σε δύο πολίτες της Βενεζουέλας και απέλασαν άλλους εννέα, αυξάνοντας σε 24 τους υπηκόους της γειτονικής χώρας που διατάχθηκαν να εγκαταλείψουν την επικράτεια τις τελευταίες εβδομάδες, σύμφωνα με την υπηρεσία μετανάστευσης.</p>
      <p>Στις αυριανές διαδηλώσεις έχουν καλέσει συνδικαλιστικές οργανώσεις, φοιτητικές παρατάξεις, ενώσεις αυτοχθόνων κ.ά.. Εναντιώνονται σε αυτές που αποκαλούν «νεοφιλελεύθερες» μεταρρυθμίσεις οι οποίες αφορούν τις συντάξεις και τις εργασιακές σχέσεις από την κυβέρνηση του προέδρου Ιβάν Ντούκε, την έλλειψη χρηματοδότησης για τα ανώτατα εκπαιδευτικά ιδρύματα, καθώς και για τις συνεχιζόμενες δολοφονίες εκατοντάδων ακτιβιστών, παρά τη συμφωνία ειρήνης που υπογράφτηκε το 2016 με την πρώην οργάνωση ανταρτών Επαναστατικές Ένοπλες Δυνάμεις της Κολομβίας (FARC).</p>
      <p>Πολλοί εξ όσων σχεδιάζουν να διαδηλώσουν κατηγορούν την κυβέρνηση του Ντούκε ότι δεν εφαρμόζει τη συμφωνία ειρήνης και κρίνουν πως αυτός είναι ο λόγος που αποστάτες των FARC ξαναπήραν τα όπλα.</p>
      <p>Η κυβέρνηση ανακοίνωσε έκτακτα μέτρα προχθές Δευτέρα, συμπεριλαμβανομένης της άδειας σε νομάρχες και δημάρχους τη δυνατότητα να επιβάλλουν περιορισμούς της κίνησης ή να κηρύσσουν απαγόρευση κυκλοφορίας «όταν το απαιτούν οι συνθήκες». Σύμφωνα με το ραδιοφωνικό δίκτυο Caracol, οι αρχές αποφάσισαν επίσης να τεθούν σε κατάσταση συναγερμού περίπου 140.000 αστυνομικοί και 240.000 στελέχη των ένοπλων δυνάμεων.</p>
      <p>Οι σχέσεις της Κολομβίας με τη Βενεζουέλα έχουν φθάσει στο ναδίρ τους, καθώς η Μπογοτά έχει αναγνωρίσει τον ηγέτη της αντιπολίτευσης της Βενεζουέλας Χουάν Γκουαϊδό ως τον νόμιμο πρόεδρο της χώρας. Η κυβέρνηση του Ντούκε κατηγορεί αυτήν του Μαδούρο ότι επιτρέπει σε ένοπλες οργανώσεις της Κολομβίας να χρησιμοποιούν το έδαφος της Βενεζουέλας και τις υποστηρίζει, πράγμα το οποίο το Καράκας διαψεύδει.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/683125/i-frontex-analamvanei-epicheirisiako-rolo-sta-synora-enischyetai-%0A%20%20%20%20%0A"/>
        <a href="http://www.enikos.gr/international/682342/vrethike-gynaika-pou-chari-se-mia-spania-genetiki-metallaxi-faine%0A%20%20%20%20%0A"/>
        <a href="http://www.enikos.gr/international/680358/ipa-vrazilia-argentini-kai-kolomvia-tassontai-yper-tis-diexagogis%0A%20%20%20%20%0A"/>
        <a href="http://www.enikos.gr/international/685387/egkyos-sti-gallia-echase-ti-zoi-tis-apo-epithesi-skylon%0A%20%20%20%20%0A"/>
        <a href="http://www.enikos.gr/international/685391/schedio-makron-gia-ti-dievrynsi-tis-ee-meta-tis-epikriseis-gia-to%0A%20%20%20%20%0A"/>
        <a href="http://www.enikos.gr/international/685213/to-epicheirimatiko-daimonio-tis-kaili-tzener-poulise-to-51-tis-et%0A%20%20%20%20%0A"/>
        <a href="http://www.enikos.gr/international/685368/trab-afti-einai-i-alitheia-gia-tin-katastasi-tis-ygeias-mou%0A%20%20%20%20%0A"/>
        <a href="http://www.enikos.gr/international/685351/ellines-genetistes-anakalyptoun-neo-moriako-michanismo-sto-syndro%0A%20%20%20%20%0A"/>
        <a href="http://www.enikos.gr/international/685283/ametakinitos-o-erntogan-gia-tous-s-400-xekatharisa-ston-trab-oti-%0A%20%20%20%20%0A"/>
      </related>
    </article>
  </body>
</html>