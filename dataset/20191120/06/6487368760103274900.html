<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/hazai_sztar/magyar-teniszezok/"/>
    <meta property="og:site_name" content="FEMINA"/>
    <meta property="article:published_time" content="2019-11-20T06:45:00+00:00"/>
    <meta property="og:title" content="Felismered Szeles Mónikát? A teniszcsillag 45 éves korára nagyon megváltozott"/>
    <meta property="og:description" content="Képeken a hazai teniszsztárok egykor és most."/>
  </head>
  <body>
    <article>
      <h1>Felismered Szeles Mónikát? A teniszcsillag 45 éves korára nagyon megváltozott</h1>
      <h2>Képeken a hazai teniszsztárok egykor és most.</h2>
      <address><time datetime="2019-11-20T06:45:00+00:00">20 Nov 2019, 06:45</time> by <a rel="author">Vágó Júlia</a></address>
      <p><b>Szeles Mónika</b> nem csak hazánk, de a világ egyik legjobb és legsikeresebb női játékosa volt, aki alig húszévesen, kilenc Grand Slam-győzelmével örökre beírta magát a tenisztörténelembe. Sikeres pályafutásának egy őrült ellendrukker vetett véget. </p>
      <h3>Szeles Mónika sportkarrierjét egy támadás törte ketté</h3>
      <p>A Vajdaságból származó, háromszoros világbajnok és olimpiai bronzérmes teniszezőnő 1991-ben és 1992-ben a világ legjobbjának számított, aki három döntőben győzte le Steffi Grafot. A német teniszezőnő egyik rajongója azonban nem tudta elviselni, hogy Szeles legyőzte Grafot, és 1993-ban a hamburgi versenyen hátba szúrta a teniszcsillagot, amivel kettétörte Szeles Mónika pályafutását. 1995 augusztusában visszatért, de karrierje már nem volt ugyanaz, mint előtte, végül 2008 februárjában visszavonult.<br/><br/>Szeles Mónika évek óta Amerikában él, de időnként Budapestre látogat, ha épp egy rendezvényre hivatalos, hol száz gyerekkel ütögeti a labdát, hol pedig vendégként tűnik fel egy gálán. Hazánkban legutóbb 2018 januárjában az <a href="http://femina.hu/hazai_sztar/szeles-monika-ev-sportoloja-gala/">Év Sportolója Gála</a> díszvendégeként mutatkozott, de számos külföldi megkeresésnek is eleget tesz. 2019 elején a Monacóban megrendezett Laureus-díjátadón Novak Đoković, a világ legjobb teniszezője a színpadon mellette álló magyar teniszcsillagnak mondott köszönetet, amikor átvette a világ legjobb sportolójának járó elismerést.</p>
      <p>Szeles Mónika az utóbbi évtizedekben rengeteget változott, karrierjét 16 évesen kezdte, ma pedig 45 éves, érett nőként láthatjuk viszont. Képes összeállításunkban megnézheted, hogy néz ki ma a teniszcsillag, de rajta kívül megmutatjuk azt is, mennyit változott az elmúlt évek alatt Temesvári Andrea vagy Noszály Sándor.</p>
      <figure>
        <img src="https://kep.index.hu/1/0/2735/27357/273574/27357421_f5e0e0d315374cb5d8cb09ca712e740d_wm.jpg"/>
        <figcaption>Szeles Mónika 22 évesen és 2019 februárjában a Monacóban megrendezett Laureus Sport Világdíjak átadási ünnepségén.<cite>Northfoto/Alexander Scheuber</cite></figcaption>
      </figure>
      <figure>
        <img src="https://kep.cdn.indexvas.hu/1/0/2735/27357/273574/27357451_dff6b74474e94583b3a510d7d8d3c9b9_wm.jpg"/>
        <figcaption>A női párosban Grand Slam-győztes Temesvári Andrea 14 évesen kezdte profi karrierjét. 1997-ben vonult vissza, teniszakadémiát működtet, és a Sport TV egyik szakkommentátora. Az 53 éves sztár a februári Év Sportolója Gálán káprázatosan nézett ki.<cite>Facebook/Temesvári Andrea</cite></figcaption>
      </figure>
      <figure>
        <img src="https://kep.index.hu/1/0/2735/27357/273575/27357505_78e7d5b78a4681794b45df824403c1e1_wm.jpg"/>
        <figcaption>Noszály Sándor a '80-as és '90-es évek teniszcsillaga volt. 2003-ban A Nagy Ő című műsorban tűnt fel a TV2 képernyőjén. A 47 éves sármőr kilenc évvel ezelőtt költözött ki Los Angeles-be, ahol teniszedzőként dolgozik.<cite>TV2, Amy Sussman/Getty Images</cite></figcaption>
      </figure>
      <figure>
        <img src="https://kep.index.hu/1/0/2735/27357/273575/27357597_c225bb9ce93380932b5fc7d6ecea1585_wm.jpg"/>
        <figcaption>Szávay Ágnes hatévesen kezdett teniszezni, élsportolói karrierje tinédzser éveiben indult be, de egészségügyi okokra hivatkozva 2013-ban, 24 évesen kénytelen volt visszavonulni. Jelenleg gyerekeket oktat, hosszú tincseit levágatta, és sötétebbre festette.<cite>Instagram/Szávay Ágnes</cite></figcaption>
      </figure>
      <figure>
        <img src="https://kep.index.hu/1/0/2735/27357/273577/27357723_27eedb8c91713fc72232d28d361050c0_wm.jpg"/>
        <figcaption>Az 1954-es születésű Taróczy Balázs az open era legsikeresebb magyar férfi teniszezője, kétszeres Grand Slam-győztes, valamint tíz éven át benne volt az egyéni tenisz-világranglista első ötvenében. A 65 éves teniszező 2000 óta a Sport TV szakkommentátora.<cite>MTI/Németh Ferenc, Kovács Tamás</cite></figcaption>
      </figure>
      <p><i>Borítókép: </i> <i>MTI/AP/Claude Paris.</i></p>
    </article>
  </body>
</html>