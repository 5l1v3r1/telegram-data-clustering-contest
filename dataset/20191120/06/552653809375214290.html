<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057722_orban-nelkul-dontenek-a-fidesz-partcsaladjarol"/>
    <meta property="og:site_name" content="Népszava"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="Orbán nélkül döntenek a Fidesz pártcsaládjáról"/>
    <meta property="og:description" content="Az állam- és kormányfőket tömörítő Európai Tanács leköszönő elnöke, Donald Tusk lesz a kontinens kereszténydemokrata pártjaiból álló Európai Néppárt (EPP) következő elnöke. Ennyit biztosan lehet tudni az EPP szerdán nyíló kétnapos kongresszusáról, amely megválasztja a politikai ernyőszervezet vezetőit: elnökét, tíz alelnökét, főtitkárát és kincstárnokát. A kihívó nélkül maradt lengyel Donald Tusk a francia Joseph Dault követi, aki 2013 óta volt a pártcsalád első embere. A Zágrábban sorra kerülő 26. kongresszuson 700 küldött adja le szavazatát az új néppárti vezetőségre. Ezúttal sem a választók, sem a választhatók között nem szerepelnek a Fidesz delegáltjai, minthogy az EPP márciusban felfüggesztette a párt tagságát, így biztosan nem lesz fideszes alelnöke a pártnak, pedig Gál Kinga 2015 óta betöltötte ezt a posztot. Orbán Viktort és pártját meg sem hívták Zágrábba, a KDNP viszont hat küldöttel fogja képviseltetni magát. Az eseményen részt vesznek a pártcsaládhoz tartozó állam- és kormányfők, köztük Angela Merkel…"/>
  </head>
  <body>
    <article>
      <h1>Orbán nélkül döntenek a Fidesz pártcsaládjáról</h1>
      <address><time datetime="2019-11-20T06:00:00+00:00">20 Nov 2019, 06:00</time> by <a rel="author" href="https://nepszava.hu/szerzo/halmai-katalin-zagrab/" target="_blank">Halmai Katalin (Zágráb)</a></address>
      <p>Az állam- és kormányfőket tömörítő Európai Tanács leköszönő elnöke, Donald Tusk lesz a kontinens kereszténydemokrata pártjaiból álló Európai Néppárt (EPP) következő elnöke. Ennyit biztosan lehet tudni az EPP szerdán nyíló kétnapos kongresszusáról, amely megválasztja a politikai ernyőszervezet vezetőit: elnökét, tíz alelnökét, főtitkárát és kincstárnokát. A kihívó nélkül maradt lengyel Donald Tusk a francia Joseph Dault követi, aki 2013 óta volt a pártcsalád első embere.</p>
      <p>A Zágrábban sorra kerülő 26. kongresszuson 700 küldött adja le szavazatát az új néppárti vezetőségre. Ezúttal sem a választók, sem a választhatók között nem szerepelnek a Fidesz delegáltjai, minthogy az EPP márciusban felfüggesztette a párt tagságát, így biztosan nem lesz fideszes alelnöke a pártnak, pedig Gál Kinga 2015 óta betöltötte ezt a posztot. Orbán Viktort és pártját meg sem hívták Zágrábba, a KDNP viszont hat küldöttel fogja képviseltetni magát. Az eseményen részt vesznek a pártcsaládhoz tartozó állam- és kormányfők, köztük Angela Merkel német kancellár. Ott lesz az Európai Bizottság leköszönő, illetve megválasztott elnöke, Jean-Claude Juncker és Ursula von der Leyen.</p>
      <p>A kongresszus egy sor dokumentumot fogad el, amelyekben a résztvevők rögzítik a klímaváltozással, illetve az Európai Unió bővítésével és a nyugat-balkáni országok csatlakozásával kapcsolatos álláspontjukat. Az utóbbiról született állásfoglalás úgy fogalmaz: az Európai Tanács stratégiai hibát követett el, amikor néhány tagállam nyomására megakadályozta a csatlakozási tárgyalások megkezdését Albániával és Észak-Macedóniával.</p>
      <p>A néppárti rendezvény hivatalos napirendjén nem szerepel a Fidesz felfüggesztésének megvitatása, de a beszélgetéseken bizonyára szóba kerül a magyar tagpárt politikáját értékelő "bölcsek bizottságának" várva várt jelentése. A grémium tevékenységét közelről ismerő források lapunknak azt mondták, hogy jelenleg szakértői szinten folyik a munka, amelynek felgyorsítását Orbán Viktor és a “bölcsek” októberi, brüsszeli találkozójukon határozták el. Idén biztosan nem készül el a beszámoló, és előreláthatólag az új elnök sem azzal kívánja kezdeni a tevékenységét, hogy döntést javasol a Fidesz és az EPP kapcsolatairól.</p>
    </article>
  </body>
</html>