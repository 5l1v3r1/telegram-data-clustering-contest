<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057757_kasler-felveszi-a-harcot-a-ferfiak-meddosegevel"/>
    <meta property="og:site_name" content="Népszava"/>
    <meta property="article:published_time" content="2019-11-20T06:42:00+00:00"/>
    <meta property="og:title" content="Kásler felveszi a harcot a férfiak meddőségével"/>
    <meta property="og:description" content="Javában zajlik a Nemzeti Humán Reprodukciós Program előkészítése."/>
  </head>
  <body>
    <article>
      <h1>Kásler felveszi a harcot a férfiak meddőségével</h1>
      <address><time datetime="2019-11-20T06:42:00+00:00">20 Nov 2019, 06:42</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Javában zajlik a Nemzeti Humán Reprodukciós Program előkészítése.</b>
      </p>
      <p>Az Emberi Erőforrások Minisztériuma már hónapok óta dolgozik egy olyan intézkedéscsomagon, amely a „férfiak meddőségének visszaszorításáról” szól - írja <a href="https://edit.nepszava.hu/cikk/?typ=1&amp;ctyp=1&amp;id=3057757">a hvg.hu</a>. A lap szerint ezt Kásler Miklós viszi a kormány elé, a csomagnak pedig címe is van, ízlelgessük, mert csodálatos:</p>
      <blockquote>Nemzeti Humán Reprodukciós Program.</blockquote>
      <p>A főbb pontok szerint fel kell tárni a férfi meddőség különféle, így életmódbeli és környezeti okait, megelőzéssel tenni az egyre növekvő terméketlenség ellen, ha lehetséges, a „nemzőképesség visszaállításával” megoldani a problémát, így növelni a gyermekvállalás, a születések számát. A hvg.hu megkérdezett szakembereket is, akik egyetértettek abban, hogy</p>
      <blockquote>valóban komoly, és ennek ellenére mégsem eléggé közismert probléma a férfiak meddősége.</blockquote>
      <p>A programtól nem kevesebbet várnak, mint hogy „hozzájárulnak az egészséges nemzet korszakának kiépítéséhez és a nemzeti egészségvagyon növeléséhez”. Ami viszont különösen érdekes, hogy a javaslatcsomag a megszokott ferdítésekkel szemben nem hazudik, ugyanis őszintén kimondja:</p>
      <blockquote>„a kormány intézkedései ellenére tavaly a magyar népesség 41 300 fővel fogyatkozott, és 90 ezer alá csökkent a születő gyermekek száma”.</blockquote>
      <p>Vagyis továbbra sem születik elég gyerek, és sokszor egészségügyi okból, ugyanis Magyarországon is növekvő tendenciát mutat a meddő párkapcsolatok aránya. A minisztérium adatai szerint a terméketlen kapcsolatok felénél a férfiaknál igazolható probléma miatt marad el a gyermekáldás, így andrológiai problémák, vagyis olyan betegségek, szervi elváltozások miatt, amelyek csökkentik a férfiak nemzőképességét, például amikor a hímivarsejtek alacsony száma, vagy csökkent megtermékenyítő-képességük jelentik a gondot.</p>
    </article>
  </body>
</html>