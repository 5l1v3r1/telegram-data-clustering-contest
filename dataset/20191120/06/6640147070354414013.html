<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/radeon-pro-w5700-gpu-navi-anche-nel-mercato-professionale/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-20T06:59:00+00:00"/>
    <meta property="og:title" content="Radeon Pro W5700, GPU Navi anche nel mercato professionale | Tom's Hardware"/>
    <meta property="og:description" content="AMD ha presentato la sua prima scheda video professionale basata su GPU Navi, la Radeon Pro W5700."/>
  </head>
  <body>
    <article>
      <h1>Radeon Pro W5700, GPU Navi anche nel mercato professionale | Tom's Hardware</h1>
      <address>
        <time datetime="2019-11-20T06:59:00+00:00">20 Nov 2019, 06:59</time>
      </address>
      <p><b>AMD</b> ha presentato la <b>Radeon Pro W5700</b>, una scheda video per il mercato professionale basata su <b>GPU Navi</b> (architettura <b>RDNA</b>), disponibile al prezzo di 799 dollari (esentasse). Dal punto di vista tecnico è una soluzione a cavallo tra la Radeon RX 5700 e la 5700 XT, non solo per il nome, sebbene da questa generazione <b>AMD abbia deciso di allineare i nomi tra le schede video consumer e quelle professionali</b>.</p>
      <figure>
        <img src="https://www.tomshw.it/images/images/2019/11/amd-radeon-pro-w5700-64070.768x432.jpg"/>
      </figure>
      <p>Nuova architettura, processo produttivo a 7 nanometri e compatibilità con il PCI Express 4.0 sono i tre pilastri alla base della nuova proposta di AMD. Più in dettaglio il core grafico ha <b>36 Compute Unit</b> per una potenza con calcoli in virgola mobile a singola precisione di <b>8,89 TFLOPS</b> grazie a un core grafico impostato a 1930 MHz. La GPU è inoltre dotata di 64 ROPs. Non mancano <b>8 GB di memoria GDDR6</b> in gradi di offrire un bandwidth di 448 GB/s.</p>
      <figure>
        <img src="https://www.tomshw.it/images/images/2019/11/amd-radeon-pro-w5700-64069.768x432.jpg"/>
      </figure>
      <p><b>Cinque uscite mini DisplayPort</b> (con supporto 8K) e una porta <b>USB C</b> per il collegamento di visori VR o un altro monitor completano la scheda. Il TDP della Radeon Pro W5700 è pari a <b>205 watt</b>, anche se in realtà è 185-190 watt: AMD tiene conto anche di circa 15 watt che potrebbero essere drenati collegando un visore alla porta USB C. A ogni modo, la scheda è dotata di due connettori di alimentazione, uno a 8 pin e uno a 6 pin.</p>
      <p><b>Dal punto di vista prestazionale</b>, AMD sottolinea due dati: un aumento del 25% delle prestazioni per ciclo di clock rispetto all’architettura Vega e un incremento delle prestazioni per watt fino al 41% rispetto alla precedente scheda professionale WX 8200. Nel confronto con una GeForce RTX 4000 di Nvidia, la nuova scheda professionale di AMD vanta dal 4% al 7% di prestazioni in più nel benchmark di settore SPECviewperf 13, e prestazioni simili o superiori con carichi 3D.</p>
      <slideshow>
        <figure>
          <img src="https://www.tomshw.it/images/images/2019/11/amd-radeon-pro-w5700-64067.768x432.jpg"/>
        </figure>
        <figure>
          <img src="https://www.tomshw.it/images/images/2019/11/amd-radeon-pro-w5700-64066.768x432.jpg"/>
        </figure>
        <figure>
          <img src="https://www.tomshw.it/images/images/2019/11/amd-radeon-pro-w5700-64065.768x432.jpg"/>
        </figure>
      </slideshow>
      <p>Un aspetto interessante riguarda il <b>multitasking</b>, con la scheda di AMD in grado di garantire quasi il massimo delle sue prestazioni (89%) anche in presenza di carico sulla CPU, mentre la controparte Nvidia rallenta diventando inutilizzabile (16%).</p>
      <p>Per quanto concerne la parte <b>software</b>, AMD assicura un supporto driver di primo piano con quattro release annuali così scadenziate: il 12 febbraio arriveranno i driver 20.Q1, il 13 maggio i 20.Q2, ad agosto i 20.Q3 e a novembre i 20.Q4. Per il 2019 AMD afferma di essere riuscita a migliorare le prestazioni dei driver del 7%, a fronte di una concorrenza che sarebbe persino riuscita a ridurre le prestazioni tramite l’update dei driver.</p>
      <figure>
        <img src="https://www.tomshw.it/images/images/2019/11/amd-radeon-pro-w5700-64068.768x432.jpg"/>
      </figure>
    </article>
  </body>
</html>