<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/v-yacheslav-boguslayev-dosye-biografiya-statki-2019-skilki-groshey-u-boguslayev-50054466.html"/>
    <meta property="og:site_name" content="НВ"/>
    <meta property="article:published_time" content="2019-11-20T06:24:00+00:00"/>
    <meta property="og:title" content="Чому В’ячеслав Богуслаєв залишився серед найбагатших українців, незважаючи на продаж Мотор Січі"/>
    <meta property="og:description" content="У рейтингу найбагатших українців від НВ і Dragon Capital В’ячеслав Богуслаєв опустився з 18 на 24 місце. Його статки зменшилися на 28% і оцінюються в $218 млн."/>
  </head>
  <body>
    <article>
      <h1>Чому В’ячеслав Богуслаєв залишився серед найбагатших українців, незважаючи на продаж Мотор Січі</h1>
      <h2>У рейтингу найбагатших українців від НВ і Dragon Capital В’ячеслав Богуслаєв опустився з 18 на 24 місце. Його статки зменшилися на 28% і оцінюються в $218 млн.</h2>
      <address>
        <time datetime="2019-11-20T06:24:00+00:00">20 Nov 2019, 06:24</time>
      </address>
      <p>Практично все життя 80-річного В’ячеслава Богуслаєва пов’язано з авіацією. Сьогодні він — президент одного з найбільших в Європі виробників авіаційних двигунів — Мотор Січ (Запоріжжя). <a href="https://nv.ua/ukr/ukraine/events/u-zaporizhzhi-viprobuvali-novij-ukrajinskij-helikopter-nadija-foto-video-2464473.html">Підприємство також розробляє вертольоти</a>, контролює кілька дочірніх компаній з виробництва комплектучих і однойменну авіакомпанію.</p>
      <p>Останні 6−7 років Мотор Січ почала географічну експансію. Створювалися спільні підприємства з виробництва та обслуговування авіаційних двигунів в Росії, Китаї та Білорусі. Але <a href="https://nv.ua/ukr/biz/markets/vlada-bilorusi-vidibrala-zavod-motor-sichi-2481529.html">білоруський</a> і російський проект довелося згорнути через заборону на військово-технічне співробітництво між Україною та Росією, введену українською владою в 2014 році. Тому основна ставка була зроблена на КНР, де в 2017 році почалося будівництво підприємства з виробництва авіадвигунів. Очікувалися масштабні інвестиції в запорізький завод.</p>
      <p>Але, як з’ясувалося, співпраця з китайцями була не просто партнерством. У 2017−2018 рр. контрольний пакет акцій Мотор Січ був проданий декільком компаніям, які, як виявилося, контролювали китайські інвестори. <a href="https://nv.ua/ukr/biz/markets/sud-naklav-aresht-na-41-akciy-kompaniji-motor-sich-1832912.html">Навесні 2018 року велика частка акцій Мотор Січі були арештовані на вимогу Служби безпеки України (СБУ)</a>. За офіційною версією силовиків, арешт пов’язаний зі спробою продати стратегічне українське підприємство громадянину Китаю, який планував вивести виробничі потужності Мотор Січі за межі України.</p>
      <p>Після тривалих переговорів в липні 2019 року стало відомо, що <a href="https://nv.ua/ukr/biz/markets/motor-sich-dvi-kitayski-kompaniji-vnesut-do-derzhbyudzhetu-ukrajini-100-mln-novini-ukajini-50038297.html">китайські інвестори все ж можуть стати основними власниками компанії</a>. Але при цьому у них з’явиться партнер — державний концерн Укроборонпром.</p>
      <p>Після цього <a href="https://nv.ua/ukr/world/geopolitics/prodazh-motor-sich-kitayu-bolton-zasterig-ukrajinu-vid-diplomatiji-stvorennya-zaborgovanostey-novini-ukrajini-50039665.html">Джон Болтон, на той момент радник президента США Дональда Трампа під час візиту до Києва в різкій формі попередив Україну про ризики так званої «дипломатії створення заборгованості»</a>, яку полюбляє проводити КНР.</p>
      <p>А в листопаді американські ЗМІ повідомили, що <a href="https://nv.ua/ukr/biz/markets/motor-sich-neoficiyniy-radnik-trampa-vede-peregovori-pro-pokupku-kompaniji-wsj-novini-ukrajini-50051708.html">Мотор Січ може викупити інвестор із США — неофіційний радник Трампа Ерік Прінс</a>.</p>
      <p>В даний час невідомо яку саме частку в Мотор Січі контролює Богуслаєв і члени його сім'ї, на яких раніше також були записані великі пакети акцій. Однак він залишається президентом компанії і має колосальний вплив на його роботу.</p>
      <p>Більш того, після провалу на парламентських виборах-2019 (<a href="https://nv.ua/ukr/ukraine/vru-deputaty/sergiy-shtepa-fotograf-i-mazhoritarnik-vid-slugi-narodu-biografiya-deputata-50033950.html">Богуслаєв поступився на окрузі весільному фотографу Сергію Штепі, який балотувався від партії Слуга народу</a>), він повністю зосередився на бізнес-діяльності. Яка поки що зводиться до оптимізації: від <a href="https://nv.ua/ukr/biz/markets/motor-sich-perehodit-na-chotiridenniy-robochiy-tizhden-novini-ukrajini-50037588.html">зменшення витрат</a> до <a href="https://nv.ua/ukr/biz/markets/motor-sich-aviakompaniya-skasuvala-reysi-z-kiyeva-novini-ukrajini-50052127.html">скорочення маршрутної мережі авіакомпанії Мотор Січ</a>.</p>
    </article>
  </body>
</html>