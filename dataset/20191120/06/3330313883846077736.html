<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904448/-zelfs-tegen-estland-doet-kleine-pitbull-wijnaldum-moeite-om-er-wat-van-te-maken-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T06:55:00+00:00"/>
    <meta property="og:title" content="'Tegen Estland niet moeilijk, maar De Jong laat ook mooie dingen zien bij Barça'"/>
    <meta property="og:description" content="Georginio Wijnaldum was dinsdag de grote man bij het Nederlands elftal, maar ook Memphis Depay en Frenkie de Jong bewezen andermaal hun waarde. Dat concludeert De Telegraaf-rapporteur Marcel Peeper na het duel met Estland (5-0). De ex-international geeft Wijnaldum een 9. &quot;Terecht dat hij de aanvoerder was. Hij heeft zoveel bereikt met Liverpool dit jaar, de Champions League gewonnen en ook in Oranje heeft hij veel laten zien. Zelfs tegen Estland doet hij moeite om er wat moois van te maken. Hij denkt altijd aanvallend en tegelijkertijd blijft hij op het middenveld een kleine pitbull&quot;, zegt Peeper tegen de ochtendkrant. Zeven conclusies: één team, één taak, Gini komt bovendrijven, dringen voorin Oranje op rapport: Memphis en Wijnaldum veruit de beste jongetjes van de klas"/>
  </head>
  <body>
    <article>
      <h1>'Tegen Estland niet moeilijk, maar De Jong laat ook mooie dingen zien bij Barça'</h1>
      <address>
        <time datetime="2019-11-20T06:55:00+00:00">20 Nov 2019, 06:55</time>
      </address>
      <p>
        <b>Georginio Wijnaldum was dinsdag de grote man bij het Nederlands elftal, maar ook Memphis Depay en Frenkie de Jong bewezen andermaal hun waarde. Dat concludeert De Telegraaf-rapporteur Marcel Peeper na het duel met Estland (5-0).</b>
      </p>
      <p>De ex-international geeft Wijnaldum een 9. "Terecht dat hij de aanvoerder was. Hij heeft zoveel bereikt met Liverpool dit jaar, de Champions League gewonnen en ook in Oranje heeft hij veel laten zien. Zelfs tegen Estland doet hij moeite om er wat moois van te maken. Hij denkt altijd aanvallend en tegelijkertijd blijft hij op het middenveld een kleine pitbull", zegt Peeper tegen de ochtendkrant.</p>
      <p>Volgens de oud-buitenspeler was Memphis de beste aanvaller van Oranje in de Johan Cruijff Arena, maar hij deelt wel een waarschuwing uit. "De individuele klasse kwam er weer uit. Hij blijft altijd gevaarlijk. Hij doet het ook allemaal zo makkelijk. Ja, hij wilde een beetje de show maken. Daar was het ook wel een wedstrijd voor. Dit partijtje leende zich helemaal voor het vermaken van de fans. Het publiek vindt die trucs ook leuk. Maar dat hoef je niet tegen Spanje, Italië of Engeland te doen."</p>
      <p>Peeper stipt hetzelfde aan bij De Jong, die net als Memphis een 7 krijgt. "Het gevaar bij dit soort tegenstanders is dat je het als Oranje-speler in de tweede helft wat makkelijk opvat. Je speelt tegen Janneke en Mieke, hè. Dan is het niet moeilijk om voortdurend aanspeelbaar te zijn en mooie dingen te doen. Maar ik geniet van hem, hoor. Want hij laat het ook bij Barcelona zien en zoekt altijd oplossingen met steekpasses."</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904441/zeven-conclusies-generaal-koeman-luitenant-wijnaldum-dringen-in-de-voorhoede.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904446/oranje-op-rapport-memphis-en-wijnaldum-veruit-de-beste-jongetjes-van-de-klas.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>