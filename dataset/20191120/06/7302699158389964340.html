<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111336"/>
    <meta property="og:site_name" content="MGR Online"/>
    <meta property="article:published_time" content="2019-11-20T06:18:00+00:00"/>
    <meta property="og:title" content="กมธ.ป.ป.ช.เดือดอีก “เสรีพิศุทธ์” ดวลฝีปาก “ปารีณา” ปมรีสอร์ตรุกป่ากาญจน์"/>
    <meta property="og:description" content="ประชุม กมธ.ป.ป.ช.เดือดอีก รองนายกเล็กกะรนยื่นเรื่องรีสอร์ตรุกป่าที่ภูเก็ต “ปารีณา” ชี้เรื่องสำคัญ “เสรีพิศุทธ์” เคยทำผิดแบบนี้ที่กาญจนบุรี โดนสวน “เดี๋ยวคุณจะโดน” ส.ส.เพื่อไทยต้องรีบตัดบทไปพิจารณาวาระอื่น"/>
  </head>
  <body>
    <article>
      <h1>กมธ.ป.ป.ช.เดือดอีก “เสรีพิศุทธ์” ดวลฝีปาก “ปารีณา” ปมรีสอร์ตรุกป่ากาญจน์</h1>
      <address><time datetime="2019-11-20T06:18:00+00:00">20 Nov 2019, 06:18</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011520001.JPEG"/>
      </figure>
      <p><b>ประชุม กมธ.ป.ป.ช.เดือดอีก รองนายกเล็กกะรนยื่นเรื่องรีสอร์ตรุกป่าที่ภูเก็ต “ปารีณา” ชี้เรื่องสำคัญ “เสรีพิศุทธ์” เคยทำผิดแบบนี้ที่กาญจนบุรี โดนสวน “เดี๋ยวคุณจะโดน” ส.ส.เพื่อไทยต้องรีบตัดบทไปพิจารณาวาระอื่น</b><br/><br/>วันนี้ (20 พ.ย.) เมื่อเวลา 09.30 น. ที่รัฐสภา มีการประชุมคณะกรรมาธิการ (กมธ.) ป้องกันและปราบปรามการทุจริตและประพฤติมิชอบ มี พล.ต.อ.เสรีพิศุทธ์ เตมียเวส ส.ส.บัญชีรายชื่อพรรคเสรีรวมไทย ในฐานะประธาน กมธ.ทำหน้าที่ประธานการประชุม โดยเชิญ พล.อ.ประยุทธ์ จันทร์โอชา นายกรัฐมนตรีและ รมว.กลาโหม พล.อ.ประวิตร วงษ์สุวรรณ รองนายกรัฐมนตรี มาชี้แจง กมธ.กรณีการจัดทำร่าง พ.ร.บ.งบประมาณรายจ่ายประจำปี 2563 ไม่ถูกต้องตามรัฐธรรมนูญ แต่ปรากฏว่า พล.อ.ประยุทธ์ และ พล.อ.ประวิตรติดภารกิจ ขอเลื่อนการชี้แจงต่อ กมธ.ด้วยตนเอง โดยส่งหนังสือชี้แจงเป็นลายลักษณ์อักษรแทน ทั้งนี้ ในส่วนของ พล.อ.ประวิตรยังได้ส่งนายประสาน หวังรัตนปราณี ผู้ช่วยรัฐมนตรีประสำนักนายกรัฐมนตรีของ พล.อ.ประวิตร มาชี้แจงแทนด้วย<br/><br/>ผู้สื่อข่าวรายงานว่า ในการประชุม กมธ.ยังได้รับหนังสือร้องเรียนจากนายอิทธิพร สังข์แก้ว รองนายกเทศมนตรีเทศบาลตำบลกะรน จ.ภูเก็ต ที่ยื่นเรื่องให้ตรวจการรุกที่ป่าของรีสอร์ตแห่งหนึ่ง โดยมีเจ้าหน้าที่รัฐให้การช่วยเหลือในการออกเอกสารสิทธิ ซึ่งนายอิทธิพรกล่าวว่า ก่อนหน้านี้ที่นายสิระ เจนจาคะ ส.ส.กทม.พรรคพลังประชารัฐลงพื้นที่ จ.ภูเก็ต แต่กลับไม่ได้รับการตอบรับ จึงต้องมายื่นร้องเรียนเรื่องดังกล่าวต่อ กมธ.เอง</p>
      <figure>
        <img src="https://mpics.mgronline.com/pics/Images/562000011520002.JPEG"/>
      </figure>
      <p>ระหว่างนั้น น.ส.ปารีณา ไกรคุปต์ ส.ส.ราชบุรี พรรคพลังประชารัฐ กมธ.ซีกฝ่ายรัฐบาล กล่าวขอให้รองนายกเทศมนตรีเทศบาลตำบลกะรนอยู่ในห้องประชุมก่อน เรื่องนี้เป็นเรื่องสำคัญเคยเกิดขึ้นในประเทศไทยมาแล้วในเรื่องการถมหินรุกล้ำอย่างรีสอร์ทภูไพธารน้ำ ที่ อ.ทองผาภูมิ จ.กาญจนบุรี ของ พล.ต.อ.เสรีพิศุทธ์ ก็เคยกระทำความผิดมาแล้ว ทำให้นายสิระที่นั่งอยู่ข้าง น.ส.ปารีณา ตบมือเชียร์เสียงดังลั่นห้องประชุม ขณะที่ พล.ต.อ.เสรีพิศุทธ์กล่าวสวนทันทีด้วยน้ำเสียงขึงขังว่า “เดี๋ยวคุณจะโดน จะกล่าวหาอะไรผม ขอให้ทำหนังสือมาเลย ผมยินดีให้ตรวจสอบ” ซึ่ง น.ส.ปารีณากล่าวตอบโต้ว่า “ไม่ได้กล่าวหา เพราะถือว่าเป็นความผิดสำเร็จแล้ว” ก่อนที่นายประเดิมชัย บุญช่วยเหลือ ส.ส.กทม.พรรคเพื่อไทย จะตัดบทขอให้ขอให้พิจารณาเรื่องที่อยู่ในระเบียบวาระ อย่าเอาเรื่องความรู้สึกที่ไม่เกี่ยวข้องมาพูดคุย จากนั้นจึงเข้าสู่วาระการประชุมอื่นๆ ต่อไป</p>
      <figure>
        <img src="https://mpics.mgronline.com/pics/Images/562000011520003.JPEG"/>
      </figure>
      <figure>
        <img src="https://mpics.mgronline.com/pics/Images/562000011520004.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/politics/photo-gallery/9620000111336"/>
      </related>
    </article>
  </body>
</html>