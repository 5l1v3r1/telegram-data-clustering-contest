<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/energetickou-hustotu-baterii-zdvojnasobime-tvrdi-bmw"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-20T06:00:50+00:00"/>
    <meta property="og:title" content="Energetickou hustotu baterií zdvojnásobíme, tvrdí BMW"/>
    <meta property="og:description" content="„Když jako základ vezmeme technologii, kterou v současnosti využívá elektromobil BMW i3, budeme do roku 2030 schopni zdvojnásobit energetickou hustotu bateriových článků – a tím pádem také akční rádius vozidel našich zákazníků,“ tvrdí Oliver Zipse, předseda představenstva BMW AG."/>
  </head>
  <body>
    <article>
      <h1>Energetickou hustotu baterií zdvojnásobíme, tvrdí BMW</h1>
      <address><time datetime="2019-11-20T06:00:50+00:00">20 Nov 2019, 06:00</time> by <a rel="author">Martin Skořepa</a></address>
      <p>
        <b><i>„Když jako základ vezmeme technologii, kterou v současnosti využívá elektromobil BMW i3, budeme do roku 2030 schopni zdvojnásobit energetickou hustotu bateriových článků – a tím pádem také akční rádius vozidel našich zákazníků,“</i> tvrdí Oliver Zipse, předseda představenstva BMW AG.</b>
      </p>
      <figure>
        <img src="https://elektrickevozy.cz/wp-content/uploads/2018/08/baterie-li-ion.jpg"/>
      </figure>
      <h3>Nové supermoderní centrum pro baterky</h3>
      <p>Společnost BMW Group v Mnichově otevřela nové supermoderní technologické výzkumné centrum bateriových článků. Novinářům z celého světa zde ukázala nejmodernější laboratoře, výzkumná zařízení a prototypové systémy. Nicméně jde spíše o příslib do budoucna, než že by nám najednou byla v Německu ukázána nějaká revoluční technologie.</p>
      <blockquote>
        <b>
          <i>„Technologie bateriových článků je klíčovým faktorem úspěchu našich elektrických vozidel, protože ovlivňuje jak provozní vlastnosti, tak i náklady na výrobu baterií. Naše bezkonkurenční znalosti a zkušenosti v rámci celého hodnotového řetězce zajišťují, že budeme vždy na špici technologií. Můžeme specifikovat přesné požadavky, které chceme získat, stejně jako použité materiály a podmínky,“ uvedl Zipse.</i>
        </b>
      </blockquote>
      <p>BMW začalo s elektromobilitou nebo obecně elektrifikací poměrně brzy a mělo náskok před konkurencí třeba díky hybridům, popř. plug-in hybridům jako je BMW i8, nebo třeba i elektromobilu <a href="https://elektrickevozy.cz/clanky/test-bmw-i3-mestsky-elektrohobit-pro-bohace">BMW i3 (test)</a>, který přišel již v roce 2011. Ovšem v poslední době zaspalo a prodejně se mu již oproti novým modelům konkurence tak nedaří. Mluví se o tom, že <a href="https://elektrickevozy.cz/clanky/sef-bmw-odstoupi-a-muzou-za-to-pry-i-elektromobily">kvůli tomu dokonce končí šéf bavorské automobilky</a>, Harald Krüger, protože náskok doslova promrhal.</p>
      <figure>
        <img src="https://elektrickevozy.cz/wp-content/uploads/2019/11/bmw-battery-centrum-mnichov-3.jpg"/>
      </figure>
      <h3>BMW chce být lídrem</h3>
      <p><b>Nové technologické centrum by mělo přispět k návratu na vedoucí pozici, pokud jde o elektrifikaci vozidel.</b> BMW zde bude mapovat celý hodnotový řetězec technologie bateriových článků – od výzkumu a vývoje přes složení a odpovědnost velkosériové výroby. Samozřejmě bude vyvíjet budoucí generace bateriových článků a zaměřovat se přitom na aspekty důležité pro zákazníky, jako je zlepšování energetické hustoty, dostupného maximálního výkonu, životnosti, bezpečnosti, nabíjecích charakteristik a výkonových charakteristik za různých teplot, stejně jako snižování ceny baterií. Ale také řešit klíčové otázky, jako je např. recyklace baterií. Cílem je získat až 90 % materiálů zpět.</p>
      <p>BMW Group investuje do nového technologického centra celkem 200 milionů EUR a zaměstnává zde 200 lidí.</p>
      <slideshow>
        <figure>
          <img src="https://elektrickevozy.cz/wp-content/uploads/2019/11/bmw-battery-centrum-mnichov-2.jpg"/>
        </figure>
        <figure>
          <img src="https://elektrickevozy.cz/wp-content/uploads/2019/11/bmw-battery-centrum-mnichov-1.jpg"/>
        </figure>
      </slideshow>
      <p>TIP: <a href="https://mobilizujeme.cz/clanky/baterie-budoucnosti-tyto-nove-typy-maji-nejvetsi-sanci-uspet">Baterie budoucnosti? Tyto nové typy mají největší šanci uspět</a></p>
      <h3>Co můžeme čekat?</h3>
      <p>Společnost restrukturalizovala své dodavatelské řetězce pro přicházející pátou generaci vysokonapěťových baterií a v roce 2020 začne s přímým získáváním kobaltu a lithia pro bateriové články. To zajišťuje naprostou transparentnost, pokud jde o původ těchto dvou surových materiálů pro baterie. K tomu se přidává fakt, že relevantní dohody zajišťují spolehlivý přísun těchto materiálů do roku 2025 a dále. V budoucnosti bude kobalt získáván přímo z dolů v Austrálii a Maroku a lithium z řady zemí včetně Austrálie.</p>
      <p>Společnost nastavila jasné cíle pro prodeje svých elektrifikovaných modelů. V roce 2021 by měly tvořit čtvrtinu ze všech vozů prodaných BMW Group v Evropě. Toto číslo by mělo vzrůst na jednu třetinu v roce 2025 a polovinu všech vozů prodaných v Evropě v roce 2030. Pro dosažení těchto cílů nabídne BMW do roku 2023 výběr z 25 elektrifikovaných modelů. Platformou pro dosažení tohoto cíle jsou flexibilní architektury čistě elektrických modelů, plug-in hybridních vozů i automobilů se spalovacími motory, které automobilce dovolují rychle reagovat na měnící se okolnosti. Více než polovina z 25 modelů bude mít čistě elektrické systémy pohonu.</p>
      <h4>SOUVISEJÍCÍ</h4>
      <ol>
        <li>
          <a href="https://elektrickevozy.cz/clanky/nove-reseni-od-24m-umozni-vyssi-hustotu-baterii-nez-doposud">Nové řešení od 24M umožní vyšší hustotu baterií než doposud</a>
        </li>
        <li>
          <a href="https://elektrickevozy.cz/clanky/spolecnost-siemens-v-cine-otevira-stredisko-vyzkumu-a-vyvoje-baterii">Společnost Siemens v Číně otevírá středisko výzkumu a vývoje baterií</a>
        </li>
        <li>
          <a href="https://elektrickevozy.cz/clanky/catl-bude-vyrabet-li-ion-baterie-s-rekordni-energetickou-hustotou">CATL bude vyrábět Li-Ion baterie s rekordní energetickou hustotou</a>
        </li>
      </ol>
    </article>
  </body>
</html>