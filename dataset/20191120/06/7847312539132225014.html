<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473752-fogiel-ochrona-srodkow-w-ppk-i-ike-to-test-dla-opozycji"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T06:28:04+00:00"/>
    <meta property="og:title" content="Wicerzecznik PiS: Propozycja konstytucyjnej ochrony środków w PPK i IKE to test dla opozycji. A tymczasem opozycja... sceptyczna"/>
    <meta property="og:description" content="Premier Mateusz Morawiecki w swoim expose zwrócił się do parlamentarzystów o taką zmianę konstytucji, która zagwarantuje prywatność i ochronę środków obywateli zgromadzonych w PPK i IKE."/>
  </head>
  <body>
    <article>
      <h1>Wicerzecznik PiS: Propozycja konstytucyjnej ochrony środków w PPK i IKE to test dla opozycji. A tymczasem opozycja... sceptyczna</h1>
      <address><time datetime="2019-11-20T06:28:04+00:00">20 Nov 2019, 06:28</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Propozycja zmiany w konstytucji, która zagwarantowałaby prywatność i ochronę środków obywateli w PPK i IKE to test dla opozycji - powiedział PAP zastępca rzecznika PiS, poseł Radosław Fogiel, odnosząc się do wtorkowego expose premiera Mateusza Morawieckiego.</b>
      </p>
      <p>Premier Mateusz Morawiecki w swoim expose zwrócił się do parlamentarzystów o taką zmianę konstytucji, która zagwarantuje prywatność i ochronę środków obywateli zgromadzonych w PPK i IKE.</p>
      <p>Fogiel ocenił, że było to „dobre i konkretne expose”.</p>
      <blockquote>Z jednej strony mocno podkreślające wartości, tradycje, kwestie aksjologiczne, które konstytuują PiS, Zjednoczoną Prawicę i które są podstawa naszej polityki, z drugie strony bardzo merytoryczne, skupione w dużej mierze na kwestiach rozwojowych. Pojawiła się także zapowiedź niedopuszczenia do wojny ideologicznej</blockquote>
      <p>— powiedział zastępca rzecznika PiS.</p>
      <p>Fogiel podkreślił, że expose jest także zapowiedzią realizacji programu partii.</p>
      <blockquote>Expose pokazało też determinację, żeby zapowiedziana piątka na 100 dni została uruchomiona zgodnie z obietnicą. Pojawiła się też bardzo ważna propozycja dla opozycji - zabezpieczenia konstytucyjnego prywatności środków z Pracowniczych Planów Kapitałowych i Indywidualnych Kont Emerytalnych, co pokazuje determinacje do tego, żeby to rzeczywiście były fundusze, którymi będą mogli dysponować Polacy.<br/><br/>Z drugiej strony jest to pewien test dla opozycji. Jeśli opozycja nie zgadza się, żeby zagwarantować to konstytucyjnie, to należy rozumieć, że miałaby inne plany wobec środków zgromadzonych przez Polaków</blockquote>
      <p>— dodał.</p>
      <p>Szef rządu w swoim expose apelował o szeroką współpracę wszystkich sił politycznych w imię - jak mówił - „normalności”.</p>
      <p>Morawiecki zapowiedział m.in. stworzenie strategii demograficznej i zapewniał, że 13. emerytury nadal będą wypłacane, a w 2021 r. zostaną wypłacone 14. emerytury. Zapowiedział także powołanie zespołu, którego celem będzie zidentyfikowanie i zaproponowanie zmian deregulacyjnych dla obywateli i biznesu. W jego zapowiedziach programowych pojawiło się także wprowadzenie możliwości poruszania się BUSpasem, gdy w samochodzie znajdują się minimum cztery osoby oraz wprowadzenie pierwszeństwa pieszych jeszcze przed wejściem na przejście.</p>
      <p>Szef rządu zapowiedział także przegląd instytucji państwowych, redukcję biurokracji i administracji, wprowadzenie pakietu badań dla każdego Polaka po 40. roku życia i przeznaczenie niemal 1 mld zł na Centrum Onkologii.</p>
      <p>W propozycjach gospodarczych Morawieckiego pojawiło się wprowadzenie ulgi inwestycyjnej dla firm, umożliwienie natychmiastowego rozliczenia kosztów inwestycji w środki trwałe, wprowadzenie tzw. estońskiego CIT-u dla mikro i małych firm, czyli przesunięcie poboru podatku na moment wypłaty zysku przez spółkę. Morawiecki zapowiedział też wybudowanie ponad 9 tys. kilometrów torów kolejowych, wprowadzenie systemu kaucyjnego na jednorazowe butelki plastikowe i powołanie pełnomocnika ds. odnawialnych źródeł energii.</p>
      <p>Morawiecki przedstawił także „plan dla UE”, w którym znalazło się sześć filarów: solidarność i sprawiedliwość, sprawiedliwe podatki, uczciwa konkurencja, walka o traktatową swobodę świadczenia usług, ambitny budżet, partnerstwo Zachodu. Zapewniał również o obronie „sojuszu Europy i USA”.</p>
      <p>Premier akcentował także, że jego rząd nie będzie godził się na „rewolucję ideologiczną” i postawił w centrum zainteresowań rodzinę. Zapowiedział, że programy wsparcia i ochrony rodziny będą „osią polityki” jego rządu. Przekonywał też, że chce budować „państwo rodzin i przedsiębiorców” i państwo, które „nie przyjmuje skrajności - ani rewolucji światopoglądowych, ani szowinizmów.</p>
      <p>Posłowie KO, Lewicy, PSL i Konfederacji sceptycznie odnoszą się do propozycji zmiany konstytucji, która zagwarantowałaby prywatność i ochronę środków obywateli zgromadzonych w PPK i IKE. O taką zmianę ustawy zasadniczej apelował we wtorek premier Mateusz Morawiecki w swoim expose.</p>
      <p>Lider Platformy Obywatelskiej powiedział we wtorek dziennikarzom w Sejmie, że „wpisanie Pracowniczych Planów Kapitałowych do konstytucji to jest jakiś żart”.</p>
      <p>Z kolei wicemarszałek Sejmu Małgorzata Kidawa-Błońska powiedziała dziennikarzom, że boi się takich rozwiązań.</p>
      <blockquote>Zawsze, gdy słyszę, jak ktoś chce zmieniać konstytucję nie dlatego, żeby zbudować na przyszłość rozwiązania prawne dla naszego kraju, tylko zmieniać konstytucję pod konkretne rozwiązanie, bardzo się tego zawsze boję</blockquote>
      <p>— podkreśliła.</p>
      <blockquote>Nie widzę takiej większości w parlamencie na zmianę konstytucji i to ze względów politycznych</blockquote>
      <p>— powiedział PAP Paweł Poncyljusz (KO).</p>
      <blockquote>To by musiało oznaczać, że premier przestaje używać fałszywych tez i zaczyna traktować opozycję, jak realnych partnerów. Na razie mamy opowiadanie, że wszystko co dobre w Polsce to zasługa rządu PiS, a w dorozumieniu wszystko co złe to zasługa poprzedników i konkurentów politycznych. W takiej atmosferze nie wyobrażam sobie znalezienia większości do zmiany konstytucji</blockquote>
      <p>— dodał.</p>
      <p>Poseł Lewicy Adrian Zandberg poinformował podczas wtorkowej debaty nad expose, że Lewica nigdy nie zgodzi się na wpisanie przywilejów sektora bankowego do polskiej konstytucji.</p>
      <blockquote>Miałem wrażenie, że pan premier zrzucił maskę i pokazała się stara twarz, twarz premiera-bankstera, bo te plany kapitałowe to jest system, który polega na tym, że biedni dopłacają do bogatych. To jest kolejny skok sektora prywatnego na publiczną kasę w interesie banków</blockquote>
      <p>— ocenił polityk Lewicy.</p>
      <blockquote>Najpierw kumple Morawieckiego z AWS wprowadzili system OFE, który był systemem oszukańczym, generującym ogromne zadłużenie państwa na koszt obywateli</blockquote>
      <p>— mówił natomiast dziennikarzom Marek Sawicki (PSL). Potem OFE, jak dodał, zostało przeniesione do ZUS przez rząd Tuska, a potem niemal całkowicie praktycznie przez obecny rząd.</p>
      <blockquote>Żeby usprawiedliwić te 15 procent zebrane obywatelom w postaci odprowadzonego podatku Morawiecki łaskawie mówi, zapiszmy trwałość PPK w konstytucji</blockquote>
      <p>— powiedział Sawicki.</p>
      <blockquote>Pytam w takim razie, dlaczego jak dwa lata temu proponowaliśmy powołanie komisji konstytucyjnej, to jej nie powołano</blockquote>
      <p>— dodał poseł PSL.</p>
      <p>Przewodniczący koła poselskiego Konfederacja Jakub Kulesza powiedział, że ma sceptyczny stosunek do zmiany konstytucji w sprawie PPK i IKE. Jego zdaniem, taka zmiana nie daje stuprocentowej gwarancji ochrony środków obywateli.</p>
      <blockquote>Jeżeli premier Morawiecki znajdzie większość konstytucyjną, by zabezpieczyć konstytucyjnie PPK, to znajdzie się w przyszłości sposób, żeby takie przepisy ominąć i Polaków po raz kolejny ograbić. Taki zapis może wprowadzić mylne wrażenie dla obywateli, że te pieniądze są bezpieczne, a będą tak samo bezpieczne, jak pieniądze zgromadzone w OFE</blockquote>
      <p>— mówił Kulesza.</p>
      <p>gah/PAP</p>
    </article>
  </body>
</html>