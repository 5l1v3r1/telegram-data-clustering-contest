<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742635"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T06:23:00+00:00"/>
    <meta property="og:title" content="เอกชนโอดเข้าไม่ถึงเงินทุนแบงก์ทำธุรกิจลำบาก"/>
    <meta property="og:description" content="แกรนท์ธอนตัน สำรวจภาคธุรกิจกังวลเข้าถึงเงินทุนจากแบงก์ยาก เหตุหนี้สูง-เข้มงวด ทำธุรกิจเติบโตลำบาก ส่วนดัชนีเชื่อมั่นธุรกิจไทยยังต่ำ แม้เพิ่มจาก 0% มาเป็น 17% พร้อมแนะภาคธุรกิจปรับตัวใช้ออโตเมชั่นทดแทนแรงงานน้อยลงในอนาคต"/>
  </head>
  <body>
    <article>
      <h1>เอกชนโอดเข้าไม่ถึงเงินทุนแบงก์ทำธุรกิจลำบาก</h1>
      <address>
        <time datetime="2019-11-20T06:23:00+00:00">20 Nov 2019, 06:23</time>
      </address>
      <p>
        <b>แกรนท์ธอนตัน สำรวจภาคธุรกิจกังวลเข้าถึงเงินทุนจากแบงก์ยาก เหตุหนี้สูง-เข้มงวด ทำธุรกิจเติบโตลำบาก ส่วนดัชนีเชื่อมั่นธุรกิจไทยยังต่ำ แม้เพิ่มจาก 0% มาเป็น 17% พร้อมแนะภาคธุรกิจปรับตัวใช้ออโตเมชั่นทดแทนแรงงานน้อยลงในอนาคต</b>
      </p>
      <p>นายธันวา มหิทธิวาณิชชา หุ้นส่วนของแกรนท์ ธอนตัน ในประเทศไทย เปิดเผยว่า ได้สำรวจภาคธุรกิจในไทยช่วงครึ่งปีแรกของปีนี้พบว่า กลุ่มธุรกิจต่าง ๆ มีความกังวลเรื่องการขาดแคลนเงินทุนมากโดยเพิ่มขึ้นกว่าครึ่งปีหลังในปี 61 ถึง 10% มาอยู่ที่ 58% จาก 48% เนื่องจากมีความยากลำบากในการขอสินเชื่อใหม่จากสถาบันการเงิน ซึ่งมาจากธนาคารแห่งประเทศไทยเพิ่มความเข้มงวดการอนุมัติสินเชื่อ เพราะระดับหนี้สูงและมีหนี้ไม่ก่อให้เกิดรายได้(เอ็นพีแอล)จำนวนมาก ทำให้เป็นข้อจำกัดในการเติบโตของภาคธุรกิจไทย<br/><br/>ทั้งนี้แหล่งเงินทุนของธุรกิจขนาดใหญ่ยังไม่มีปัญหา แต่ถ้าธุรกิจขนาดกลางลงมาจะเข้าถึงเงินทุนยาก โดยเฉพาะภาคอสังหาริมทรัพย์ และค้าปลีกที่เกี่ยวข้องกับนักท่องเที่ยว เพราะช่วง 2-3 ปีที่ผ่านมายอดขายหายไปถึง 50% แม้นักท่องเที่ยวไม่ได้หายไป แต่มีการใช้จ่ายน้อยลงและอยู่ในไทยสั้นลง ขณะเดียวกันภาคธุรกิจยังต้องปรับตัวให้เร็ว สนับสนุนให้ใช้ระบบอัตโนมัติมากขึ้นเพื่อทดแทนแรงงานที่กำลังจะน้อยลงในอนาคต ส่วนปัญหาการจ้างงานลดในขณะนี้เชื่อว่าเป็นระยะสั้นส่วนใหญ่เกิดขึ้นกับโรงงานอุตสาหกรรมเป็นหลัก<br/><br/>นายเอียน แพสโค ประธานกรรมการบริหารและหุ้นส่วนของแกรนท์ ธอนตัน ในประเทศไทย กล่าวว่า ดัชนีความเชื่อมั่นทางธุรกิจของไทยในภาพรวมครึ่งแรกของปี 62 เพิ่มขึ้นอยู่ที่ 17% จาก 0% ในครึ่งหลังของปี 61แม้จะเพิ่มขึ้นแต่ยังอยู่ในระดับต่ำมาก ซึ่งอยู่ในอันดับที่ 21 จาก 33 ประเทศที่ทำการสำรวจ อาจเป็นสัญญาณว่าผู้นำธุรกิจในไทยอยากเห็นเศรษฐกิจในระยะยาวมีเสถียรภาพ รวมทั้งต้องการการสนับสนุนจากรัฐบาลก่อนจะวางแผนสร้างการเติบโตทางธุรกิจในช่วงถัดไป</p>
      <figure>
        <img src="https://www.dailynews.co.th/admin/upload/20191120/news_dWhhcYEGUI133407_533.jpg?v=20191120153?v=7483"/>
      </figure>
      <p>นอกจากนี้ภาคธุรกิจไทยยังประเมินความผันผวนทางเศรษฐกิจในระดับสูงสุดที่ 75% เพิ่มขึ้นจาก 72% ในช่วงครึ่งปีหลังของปี 61 เนื่องจากสถานการณ์วุ่นวายทางการเมือง ข้อตกลงทางการค้าที่ยังไม่ได้ข้อยุติ การอนุมัติงบประมาณรายจ่ายของรัฐบาลประจำปี 63 ที่ล่าช้าไปหลายเดือน ความไม่ชัดเจนเหล่านี้ยังส่งผลต่อเนื่องไปยังแนวโน้มธุรกิจภายในประเทศด้วย และจะต่อเนื่องไปจนถึงปี 63 โดยประเมินเศรษฐกิจไทยปีหน้าจะขยายตัวได้ต่ำกว่า 3%<br/><br/>“ประเทศไทยยังมีโอกาสจะได้รับประโยชน์จากข้อเสนอตามความตกลงการค้าเสรีร่วมกับยุโรป อาเซียน และประเทศกลุ่มหุ้นส่วนสองฟากฝั่งแปซิฟิก ซึ่งขณะนี้ยังไม่มีข้อตกลงใดได้รับการยืนยัน นอกจากนี้แผนการพัฒนาต่างๆ ของประเทศไทยแม้กระทั่งไทยแลนด์ 4.0 เองก็ยังไม่เกิดผลลัพธ์ที่เป็นรูปธรรม ทำให้ภาคธุรกิจต่างๆ ในประเทศไทยจึงยังคงรอดูท่าที และอีกหลายเดือนต่อจากนี้ประเด็นเหล่านี้จะเป็นตัวแปรที่สำคัญ”</p>
    </article>
  </body>
</html>