<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742472"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="เขตหวังใช้วิธีปลุกจิตสำนึก เป็นทางแก้'น้ำเสียคลองด่าน'"/>
    <meta property="og:description" content="จากกรณี “ชุมชนเมือง-เดลินิวส์” นำเสนอสกู๊ป “คลองด่าน-คลองสนามชัย” เขตจอมทอง-เขตธนบุรี ขณะนี้น้ำเน่าเสีย มีสีดำเข้ม ล่าสุดทางสำนักงานเขตทั้งเกี่ยวข้องเร่งรณรงค์หวังสร้างจิตสำนึกผู้อาศัยริมคลอง เพื่อแก้ปัญหา"/>
  </head>
  <body>
    <article>
      <h1>เขตหวังใช้วิธีปลุกจิตสำนึก เป็นทางแก้'น้ำเสียคลองด่าน'</h1>
      <address>
        <time datetime="2019-11-20T06:00:00+00:00">20 Nov 2019, 06:00</time>
      </address>
      <figure>
        <img src="https://www.dailynews.co.th/admin/upload/20191119/news_IprcQtqqkz154638_533.jpg?v=20191121116"/>
      </figure>
      <p>
        <b>จากกรณี “ชุมชนเมือง-เดลินิวส์” นำเสนอสกู๊ป “คลองด่าน-คลองสนามชัย” เขตจอมทอง-เขตธนบุรี ขณะนี้น้ำเน่าเสีย มีสีดำเข้ม ล่าสุดทางสำนักงานเขตทั้งเกี่ยวข้องเร่งรณรงค์หวังสร้างจิตสำนึกผู้อาศัยริมคลอง เพื่อแก้ปัญหา</b>
      </p>
      <p>จากกรณี <b>“ชุมชนเมือง-เดลินิวส์”</b> นำเสนอสกู๊ป <b>“คลองด่าน-คลองสนามชัย”</b> เขตจอมทอง-เขตธนบุรี ขณะนี้น้ำเน่าเสีย มีสีดำเข้ม ส่งกลิ่นเหม็นและขยะเต็มบางจุด ถ้าปล่อยไปเรื่อย ๆ ในอนาคตอาจกลายเป็น <b>“คลองแสนแสบ 2” </b>โดยที่ผ่านมามีชาวบ้านร้องเรียนแจ้งเรื่องความเดือดร้อนเข้ามาอย่างต่อเนื่อง เบื้องต้นจะมีการนำร่องฟื้นฟูให้คลองกลับมาน้ำใส ไม่มีกลิ่นเน่าเหม็น เร่งหาแนวทางฟื้นฟูคลอง เริ่มต้นจากการจัดบิ๊กคลีนนิ่ง ระดมกำลังเจ้าหน้าที่ลงพื้นที่เก็บขยะในคลอง โดยเฉพาะจุดอับหรือบริเวณเข้าถึงยาก แบ่งออกเป็น 2 เส้นทาง ได้แก่ คลองสนามชัย-วัดสิงห์ ระยะทาง1 กิโลเมตร และคลองด่านจากสะพานดาวคะนองไปถึงฝั่งธนบุรี อีก 3 กิโลเมตร รวมทั้งจัดเก็บสิ่งปลูกสร้างรกร้างที่พังเสียหายริมตลิ่งไม่ให้ขวางทางน้ำ </p>
      <figure>
        <img src="https://www.dailynews.co.th/admin/upload/20191119/news_zgoPMejDTP154636_533.jpg?v=20191121116?v=3921"/>
      </figure>
      <p><b>นายเจน วราหะ ผู้อำนวยการเขตธนบุรี </b>กล่าวถึงปัญหานี้ว่า สำนักงานเขตธนบุรี ได้ตรวจสอบและแก้ไขปัญหาน้ำเน่าเสียในคลองด่าน ตั้งแต่แยกคลองบางกอกใหญ่ถึงวัดใหม่ยายนุ้ย สุดเขตธนบุรี โดยตรวจสอบการบำบัดน้ำเน่าเสียของอาคาร บ้านเรือน และสถานประกอบการตามแผนปฏิบัติงาน ขณะเดียวกันได้รณรงค์ประชาสัมพันธ์สร้างจิตสำนึกของผู้พักอาศัยในพื้นที่ริมคลอง ไม่ให้ทิ้งขยะของเสียลงคลอง พร้อมให้สถานประกอบการอาหารติดตั้งและดูแลถังดักไขมันสม่ำเสมอเพื่อให้ใช้งานได้อย่างมีประสิทธิภาพ เพื่อควบคุมการระบายน้ำทิ้งให้เป็นไปตามมาตรฐานที่กำหนด และประสานสถานประกอบการให้ส่งข้อมูลผลการทำงานของระบบบำบัดน้ำเสียเป็นประจำทุกเดือน</p>
      <figure>
        <img src="https://www.dailynews.co.th/admin/upload/20191119/news_ygHdJNmvjQ154637_533.jpg?v=20191121116?v=2443"/>
      </figure>
      <p>    <br/><b>นายดลจิตร์ เสรีรักษ์ ผู้ช่วยผู้อำนวยการเขตจอมทอง รักษาราชการแทนผู้อำนวยการเขตจอมทอง</b> กล่าวว่า ในส่วนของสำนักงานเขตจอมทอง ได้จัดเก็บขยะทางน้ำทุกวัน จุดที่มีขยะอยู่เต็มจะเป็นส่วนที่เว้าเข้าไปอยู่ในแนวเขตบ้านเรือนประชาชน ซึ่งได้เข้าไปจัดเก็บและประสานขอความร่วมมือจากสำนักสิ่งแวดล้อมช่วยดำเนินการจัดเก็บขยะด้วย นอกจากนี้ยังรณรงค์ประชาสัมพันธ์ สร้างจิตสำนึก จัดทำประกาศขอความร่วมมือไม่ให้ทิ้งขยะของเสียลงในคลอง ตลอดจนจัดการอบรมการทำน้ำหมักจุลินทรีย์เพื่อนำไปเทในบริเวณที่มีน้ำขังหรือน้ำทิ้งก่อนปล่อยลงสู่ลำคลอง อีกทั้งได้พัฒนาส่งเสริมการท่องเที่ยวริมคลอง จัดทำโครงการพัฒนารองรับการท่องเที่ยวสายประวัติศาสตร์ เพื่อปรับปรุงภูมิทัศน์พื้นที่ริมคลองบางขุนเทียน จากวัดบางขุนเทียนในถึงคลองด่าน (วัดหนัง) ให้สวยงาม พัฒนาแหล่งท่องเที่ยวทางน้ำให้เป็นที่รู้จักมากยิ่งขึ้น.</p>
      <figure>
        <img src="https://www.dailynews.co.th/admin/upload/20191119/news_wIIlnjxbia154637_533.jpg?v=20191121116?v=4692"/>
      </figure>
    </article>
  </body>
</html>