<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/megvalt-vezetoedzojetol-a-tottenham-2041689/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T06:06:00+00:00"/>
    <meta property="og:title" content="Megvált vezetőedzőjétől a Tottenham"/>
    <meta property="og:description" content="Mauricio Pochettino 293 mérkőzésen ült a kispadon."/>
  </head>
  <body>
    <article>
      <h6 class="kicker">VÁLTÁS</h6>
      <h1>Megvált vezetőedzőjétől a Tottenham</h1>
      <address>
        <time datetime="2019-11-20T06:06:00+00:00">20 Nov 2019, 06:06</time>
      </address>
      <h4>Mauricio Pochettino 293 mérkőzésen ült a kispadon.</h4>
      <p>A Tottenham Hotspur labdarúgócsapata megvált Mauricio Pochettino vezetőedzőtől.</p>
      <p>A klub kedden közölte a döntést, amely a londoni együttes gyenge szezonkezdete miatt már hetek óta témát adott az angol sportsajtónak.<br/>Daniel Levy klubelnök hozzátette: a vezetőség nehezen szánta rá magát erre a váltásra, de különösen az elmúlt szezon végén, míg a mostani idény elején elért gyenge hazai eredmények rendkívül csalódottá tette őket.</p>
      <p>A 47 éves argentin szakember 2014 nyarán vette át a Tottenham irányítását, amely ebben az időszakban az angol élvonal egyik meghatározó csapatává vált, bár a most zajló idényben 12 fordulót követően csak a 14. helyen áll a Premier League tabelláján. A londoni együttesnek Pochettinóval sem sikerült ugyan trófeát nyernie, de idén tavasszal története során először a Bajnokok Ligájában döntőt játszhatott, ahol a Liverpoollal szemben maradt alul.</p>
      <p>Pochettino 293 mérkőzésen ült a Tottenham kispadján, mérlege: 160 győzelem, 60 döntetlen és 73 vereség.</p>
      <p>
        <i>Forrás: MTI</i>
      </p>
    </article>
  </body>
</html>