<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502069-senatul-american-adoptat-lege-pentru-protectia-drepturilor-cetatenilor-din-hong-kong.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T06:15:00+00:00"/>
    <meta property="og:title" content="Senatul american a adoptat o lege pentru protecția drepturilor cetățenilor din Hong Kong​"/>
    <meta property="og:description" content="Senatul Statelor Unite a adoptat marți, în mod unanim, proiectul de lege privind protecția drepturilor umane în Hong Kong, în contextul escaladării actelor de violență dintre"/>
  </head>
  <body>
    <article>
      <h1>Senatul american a adoptat o lege pentru protecția drepturilor cetățenilor din Hong Kong​</h1>
      <address><time datetime="2019-11-20T06:15:00+00:00">20 Nov 2019, 06:15</time> by <a rel="author">A.Z.</a></address>
      <p><b>Senatul Statelor Unite a adoptat marți, în mod unanim, proiectul de lege privind protecția drepturilor umane în Hong Kong, în contextul escaladării actelor de violență dintre manifestanții pro-democrație și forțele locale de ordine, scrie Mediafax, citând Reuters.</b> <br/><br/>„Actul pentru Democrație și Drepturi Umane în Hong Kong”, adoptat de membrii Senatului de la Washington, urmează să fie dezbătut și adoptat de Camera Reprezentanților care a aprobat propria versiune a măsurii în urmă cu o lună. Cele două camere trebuie să armonizeze conținuturile celor două propuneri legislative în cadrul unui text care va fi înaintat pentru examinare președintelui Donald Trump. <br/><br/>Complementar, Senatul american a mai adoptat o lege care interzice exportul anumitor muniții de control al mulțimilor, precum gaz lacrimogen, spay paralizant, gloanțe de cauciuc și arme cu electroșocuri, către forțele de poliție din Hong Kong. <br/><br/>Protestele în Hong Kong, care deseori au fost marcate de incidente violente între demonstranți și forțele de ordine, au izbucnit în urmă cu șase luni, ca reacţie la controversatul proiect de lege ce ar fi facilitat extrădările spre China continentală. Manifestanţii contestă politicile Guvernului local pro-Beijing, condus de Carrie Lam.​</p>
    </article>
  </body>
</html>