<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/transportas/vilniaus-gatves/lenteles-su-zaliomis-rodyklemis-penkiose-sankryzose-ju-neliks-jau-lapkriti/"/>
    <meta property="og:site_name" content="Made in vilnius"/>
    <meta property="article:published_time" content="2019-11-20T06:18:54+00:00"/>
    <meta property="og:title" content="Lentelės su žaliomis rodyklėmis: penkiose sankryžose jų neliks jau lapkritį"/>
    <meta property="og:description" content="Iki sausio 1 d. prie šviesoforų neliks lentelių su žaliomis rodyklėmis. Sostinėje iš 120 sankryžų, kuriose šviesoforai turėjo lenteles, šiuo metu tokių likę 80. Šiose sankryžose nuėmimo darbai netrikdant gruodį intensyvėjančio eismo bus baigti paskutinę šių metų savaitę, po Kalėdų laikotarpio. Taip pat iki gruodžio vidurio 5-iose sankryžose lenteles pakeis..."/>
  </head>
  <body>
    <article>
      <h1>Lentelės su žaliomis rodyklėmis: penkiose sankryžose jų neliks jau lapkritį</h1>
      <address><time datetime="2019-11-20T06:18:54+00:00">20 Nov 2019, 06:18</time> by <a rel="author">Made in Vilnius</a></address>
      <p>Iki sausio 1 d. prie šviesoforų neliks lentelių su žaliomis rodyklėmis. Sostinėje iš 120 sankryžų, kuriose šviesoforai turėjo lenteles, šiuo metu tokių likę 80. Šiose sankryžose nuėmimo darbai netrikdant gruodį intensyvėjančio eismo bus baigti paskutinę šių metų savaitę, po Kalėdų laikotarpio. Taip pat iki gruodžio vidurio 5-iose sankryžose lenteles pakeis papildomos šviesoforų sekcijos su rodyklėmis į dešinę, kurios vairuotojams padės patogiau atlikti posūkius. SĮ „Susisiekimo paslaugos“ Eismo valdymo centro specialistai akcentuoja, į ką vairuotojams reikėtų atkreipti dėmesį, ir primena, jog įsidėmėti reikia visai nedaug.</p>
      <p>„Tomis sankryžomis, kuriose lentelės su žaliomis rodyklėmis ties raudonu šviesoforo signalu dar yra, iki sausio 1 d. vairuotojai turėtų važiuoti kaip iki šiol. Jei sankryžoje lentelės nebėra, važiuoti galima tik įsijungus leidžiamam šviesoforo signalui. Lenteles su žalia rodykle demontuojame palaipsniui, atsižvelgiame į mažiausią įtaką transporto srautų laidumui, kad miestiečiai nepatirtų papildomų nepatogumų. 40-yje miesto sankryžų lenteles jau pašalinome, penkiose darbai jau prasidėjo, o likusiose 75-iose darbus baigsime paskutinę metų savaitę, kai srautai tarp Kalėdų ir Naujųjų metų mieste natūraliai ne tokie intensyvūs “, – sako SĮ „Susisiekimo paslaugos“ Miesto eismo organizavimo departamento vadovas Aleksej Apanovič.</p>
      <figure>
        <img src="https://cdn3.hellovilnius.lt/wp-content/uploads/2019/11/Zalios-rodykles_3-2048x1366.jpg"/>
      </figure>
      <p>5-iose Vilniaus sankryžose lenteles dar šį gruodį pakeis sekcijos. Jose vairuotojams bus prailginta žalio signalo trukmė į dešinę, o dėl to ne tik vairuotojai, bet ir pėstieji, dviratininkai bei kiti eismo dalyviai judės saugiau, be to, sankryžos taps pralaidesnės. Sekcijos atsiras šiose sankryžose:</p>
      <ul>
        <li>Ozo – Buivydiškių – Ąžuolyno g.</li>
        <li>Liepkalnio – Dunojaus – Dzūkų g.</li>
        <li>Laisvės pr. – Viršuliškių g.</li>
        <li>Ateities – Baltupio g.</li>
        <li>Antakalnio – Šilo g.</li>
      </ul>
      <p>„Iš esmės šie pakeitimai padės didinti visų eismo dalyvių saugumą, o ypač – pėsčiųjų ir dviratininkų. Demontuodami lenteles diegiame įvairius eismo organizavimo sprendimus – pavyzdžiui, Ukmergės – G. Vilko g., Pilaitės – V. Pociūno, Ukmergės – Perkūnkiemio g., Žalgirio – Linkmenų g., Rinkinės – Šeimyniškių g., S. Batoro – Pergalės – Pramonės g., Ukmergės – Fabijoniškių g., Kauno – Žemaitės – Naugarduko g. ir kitose intensyvaus transporto eismo judėjimo gatvėse demontuotas lenteles jau pakeitė papilomos šviesoforų sekcijos arba trijų sekcijų šviesoforai, reguliuojantys posūkius į dešinę. Tuo tarpu Dariaus ir Girėno – Šaltkalvių – Kapsų g., Antakalnio – Žolyno g., Rygos – Taikos g. ir kitose intensyvaus pėsčiųjų judėjimo sankryžose panaikinus lenteles, pakeistas eismo organizavimas ir šviesoforinis reguliavimas apsaugant pėsčiuosius“, – pasakoja Aleksej Apanovič.</p>
      <p>Be to, įgyvendinamas ir kitoks važiavimo į dešinę sankryžose ir pėsčiųjų eismo organizavimo sprendimas – žalias šviesoforo signalas pėstiesiems užsidega anksčiau, taip suteikiant jiems pirmenybę ir didinant jų matomumą, o užbaigiamas irgi anksčiau, kad į dešinę sukančios transporto priemonės dalį laiko galėtų tai daryti nepraleidžiant pėsčiųjų. Toks šviesoforų reguliavimas jau veikia Laisvės g. – Pilaitės pr., Savanorių pr. – Vilkpėdės g., Kalvarijų – Kareivių – Ozo g. sankryžose.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>12 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/transportas/vilniaus-gatves/gabijos-gatveje-keisis-eismo-zenklinimas/"/>
        <a href="https://madeinvilnius.lt/naujienos/transportas/vilniaus-gatves/nuo-siandien-keiciasi-eismo-organizavimas-t-narbuto-gatveje/"/>
        <a href="https://madeinvilnius.lt/naujienos/transportas/vilniaus-gatves/eismo-ir-viesojo-transporto-pokyciai-1863-1864-m-sukileliu-laidotuviu-ceremonijos-metu/"/>
        <a href="https://madeinvilnius.lt/naujienos/transportas/vilniaus-gatves/planuojama-vokieciu-gatves-rekonstrukcija-prasides-kitamet/"/>
        <a href="https://madeinvilnius.lt/naujienos/transportas/vilniaus-gatves/snipiskese-atsiras-pirmoji-bendrojo-naudojimo-shared-space-gatve/"/>
        <a href="https://madeinvilnius.lt/naujienos/transportas/vilniaus-gatves/naujoms-gatvems-snipiskese-suteikti-pavadinimai/"/>
      </related>
    </article>
  </body>
</html>