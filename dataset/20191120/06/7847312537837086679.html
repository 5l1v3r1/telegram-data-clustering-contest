<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473753-szokujacy-fakt-z-przeszlosci-grodzkiego-doszlo-do-ustawki"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T06:43:23+00:00"/>
    <meta property="og:title" content="Grodzki i zaskakujące głosowanie radnych PO w Szczecinie. Media piszą o ustawce! &quot;GP&quot;: Sprawa kładzie się cieniem na życiorysie"/>
    <meta property="og:description" content="&quot;Tomasz Grodzki, szef szczecińskiego klubu radnych PO, powiedział, że do zmiany zdania przekonało jego i jego kolegów wystąpienie przedstawicieli spółki Echo Investment na sesji&quot;."/>
  </head>
  <body>
    <article>
      <h1>Grodzki i zaskakujące głosowanie radnych PO w Szczecinie. Media piszą o ustawce! "GP": Sprawa kładzie się cieniem na życiorysie</h1>
      <address><time datetime="2019-11-20T06:43:23+00:00">20 Nov 2019, 06:43</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Na życiorysie obecnego marszałka Senatu Tomasza Grodzkiego cieniem kładzie się sprawa ustawionego głosowania radnych PO w Szczecinie z czasów, kiedy Grodzki nie był jeszcze politykiem ogólnopolskim – pisze w środę tygodnik „Gazeta Polska”. Jak dodaje, chodzi o centrum handlowe Galaxy.</b>
      </p>
      <p>Tygodnik „Gazeta Polska” pisze, że Galaxy zostało wybudowane 20 lat temu.</p>
      <blockquote>Ale spółce Echo Investment zależało na tym, aby galerię handlową rozbudować o jedną trzecią wielkości. Nie byłoby to możliwe bez zmiany w planie zagospodarowania przestrzennego. Spółka bowiem kupiła teren po wyburzonym hotelu Neptun, ale zgodnie z planem przestrzennym miał on przeznaczenie na działalność hotelową. Echo Investment chciał w planie zmiany na działalność usługowo-handlową. A zgodę na to mogła wydać jedynie rada miasta</blockquote>
      <p>— czytamy.</p>
      <p>Według „GP” podczas dwóch sesji większość radnych była przeciw rozbudowie. Powód? Zdaniem „GP” było to, że Galaxy to druga wielka galeria handlowa w centrum miasta, z hipermarketem, co powoduje wymieranie handlu w mieście. Oprócz PiS przeciw byli także radni PO.</p>
      <blockquote>8 października 2013 roku Tomasz Grodzki, szef klubu radnych PO w Szczecinie, zapowiedział, że radni PO nie poprą uchwały pozwalającej na rozbudowę centrum handlowego Galaxy, „aby w tym miejscu stworzyć coś, co byłoby wizytówką miasta”</blockquote>
      <p>— czytamy.</p>
      <p>Tygodnik pisze, że dzień później doszło do spotkania w restauracji Sowa i Przyjaciele Krzysztofa K. ze spółki Echo Investment, należącej wtedy do miliardera Michała Sołowowa, z Olgierdem Geblewiczem, marszałkiem województwa zachodniopomorskiego i szefem szczecińskiej Platformy Obywatelskiej, a także z posłem PO, byłym ministrem zdrowia Bartoszem Arłukowiczem. Jak pisze „GP”, rozmowa dotyczyła rozbudowy Galaxy, którego właścicielem była spółka Echo Investment.</p>
      <blockquote>Przedstawiciel właściciela Galaxy podpowiedział Olgierdowi Geblewiczowi, marszałkowi województwa, jak radni PO mogą wycofać się z blokowania jego rozbudowy: „Niech się pójdą wysrać, k*wa, w tym momencie”</blockquote>
      <p>— pisze tygodnik.</p>
      <p>„Gazeta Polska” podaje, że pięć dni później odbyła się sesja rady miasta.</p>
      <blockquote>Podczas niej radni PO zachowali się tak, jak wymagał tego od Arłukowicza i Geblewicza Krzysztof K. Tomasz Grodzki, szef szczecińskiego klubu radnych PO, powiedział, że do zmiany zdania przekonało jego i jego kolegów wystąpienie przedstawicieli spółki Echo Investment na sesji</blockquote>
      <p>— czytamy.</p>
      <p>Tygodnik cytuje Grodzkiego z sesji rady, który powiedział, że wystąpienie to „było bardzo rzeczowe, przekonujące, zrobiło na nas wrażenie”.</p>
      <p>„GP” pisze, że trzy lata po rozmowach w restauracji Sowa i Przyjaciele Krzysztof K. został zatrzymany przez CBA. „Prokuratura postawiła mu zarzuty korupcyjne” – czytamy.</p>
      <p>gah/PAP</p>
    </article>
  </body>
</html>