<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/svaert-glatte-veier-pa-ostlandet/71839596"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T06:28:06+00:00"/>
    <meta property="og:title" content="Svært glatte veier på Østlandet"/>
    <meta property="og:description" content="Det har vært flere trafikkuhell onsdag morgen. Vegtrafikksentralen oppfordrer bilister til å beregne god tid."/>
  </head>
  <body>
    <article>
      <h1>Svært glatte veier på Østlandet</h1>
      <h2>Det har vært flere trafikkuhell onsdag morgen. Vegtrafikksentralen oppfordrer bilister til å beregne god tid.</h2>
      <address><time datetime="2019-11-20T06:28:06+00:00">20 Nov 2019, 06:28</time> by <a rel="author">Lars Martin Gimse</a></address>
      <p>Både politiet og Vegtrafikksentralen advarer tidlig onsdag morgen om svært glatte kjøreforhold på hele Østlandet.</p>
      <p>
        <b>- Det har regnet og så kommet tåke, og det har fryst på bakken, sier trafikkoperatør Anne Hårstad ved Vegtrafikksentralen til Dagbladet.</b>
      </p>
      <p>Entreprenørene har vært ute for å forsøke å gjøre kjøreforholdene gode, men det har vært utfordrende på grunn av regnværet.</p>
      <p>
        <b>
          <i>Følg oppdateringer om trafikken i<a href="https://www.dagbladet.no/studio/vi-folger-trafikken-direkte/119?post=22101"> vårt trafikkstudio</a></i>
        </b>
      </p>
      <figure>
        <img src="https://dbstatic.no/71839616.jpg?imageId=71839616&amp;x=21.585365853659&amp;y=0&amp;cropw=78.414634146341&amp;croph=100&amp;width=643&amp;height=387"/>
        <figcaption><b>ULYKKE:</b> En bil med seks personer skled ut av veien på E6 ved Gardermoen ved 7-tida onsdag. Ingen ble skadd. Foto: Lars Eivind Bones / Dagbladet Vis mer</figcaption>
      </figure>
      <p>- Når det regner så skyller saltet bort før det får virket, sier Hårstad.</p>
      <p>
        <b>- Det er generelt veldig glatt, enten det oppfattes som stålis, svartis eller underkjølt regn av bilistene.</b>
      </p>
      <h3>- Beregn god tid</h3>
      <p>Også veientreprenørene bekrefter at det er svært glatt på veiene.</p>
      <p>Dermed har Hårstad følgende oppfordring til folk som skal sette seg i bilen for å kjøre til jobb.</p>
      <p>
        <b>- Det vil være veldig lurt å ta seg ekstra god tid. Vi kan jo minne sjåførene på at det er sjåførenes eget ansvar å kjøre etter forholdene.</b>
      </p>
      <p>Også Oslo-politiet har fått meldinger om at det er glatt i området.</p>
      <p>«Melding om glatte veier i Oslo-området. Vi oppfordrer alle som ferdes ute til å ta det med ro, holde avstand til forankjørende og kjøre etter forholdene», skriver de på Twitter.</p>
      <h3>Flere ulykker</h3>
      <p>Like over klokka 06 kom det melding om at en bil har sklidd av E6 på Kløfta i Akershus.</p>
      <p>Bilen skled over i påkjøringsfeltet og tok med seg et skilt på ferden. Også der advares det mot kjøreforholdene.</p>
      <p>̧«Kjør forsiktig, det er veldig glatt på stedet», lyder oppfordringen fra politiet i Øst.</p>
      <p>Rundt klokka 06.50 kom det melding om nok en trafikkulykke på E6 ved Gardermoen. En bil ligger på siden, og det er totalt seks personer i bilen.</p>
      <p>
        <b>- Hittils har vi fått melding om to mindre trafikkuhell uten personskader. Det er glatt på stedet, og det kan være årsaken, sier operasjonsleder Ronny Årstein til Dagbladet.</b>
      </p>
      <h3>Glatt i Bergen</h3>
      <p>Også Vest politidistrikt melder om trafikkulykker. I 8-tida har en bil i Bergen havnet på siden. Det er ikke meldt om personskader, men politiet har sperret veien i begge retninger.</p>
      <p>Uhellet fant sted ved Hjellestadveien.</p>
      <p>«Vi har fått melding om at det er veldig glatt på stedet», opplyser politiet.</p>
      <p>I Oslo havnet en bil på taket i 8-tida. Her melder politiet om meget glatt veibane.</p>
    </article>
  </body>
</html>