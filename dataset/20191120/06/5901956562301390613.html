<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/doncic-je-potopil-dragicev-rekord-250465"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T06:40:00+00:00"/>
    <meta property="og:title" content="Dončić je potopil Dragićev rekord"/>
    <meta property="og:description" content="Niz štirih domačih spopadov z nekdanjimi prvaki lige NBA so košarkarji Dallasa začeli v imenitnem slogu, z zmago nad San Antoniom s 117:110. Blestel je predvsem Luka Dončić z 42 točkami, kar je..."/>
  </head>
  <body>
    <article>
      <h1>Dončić je potopil Dragićev rekord</h1>
      <h2>Ljubljančan najmlajši po LeBronu Jamesu s tekmo 40+. S šestimi trojnimi dvojčki vodi v prvenstvu NBA.</h2>
      <address><time datetime="2019-11-20T06:40:00+00:00">20 Nov 2019, 06:40</time> by <a rel="author">Eduardo Brozovič</a></address>
      <p>Niz štirih domačih spopadov z nekdanjimi prvaki lige NBA so košarkarji Dallasa začeli v imenitnem slogu, z zmago nad San Antoniom s 117:110. Blestel je predvsem<b> Luka Dončić</b> z 42 točkami, kar je nov slovenski rekord v elitnem ameriškem prvenstvu, 11 skoki in 12 podajami ter pošteno prestrašil naslednje tekmece – Golden State, Cleveland in Houston. Za mladega Ljubljančana očitno nihče ne najde obrambe, delno se lahko ustavi le sam na slabši strelski večer.<br/><br/>Dončić ni nikoli skrival, da je<b> LeBron James</b> njegov košarkarski vzornik. Primerjave z velezvezdnikom LA Lakers mu neizmerno prijajo, še bolj pa je zadovoljen, ko koraka po njegovih stopinjah s podvigi na igrišču. Zdaj mu je tik za petami kot šele drugi as v zgodovini lige NBA, ki je dosegel več kot 40 točk pred 21. letom starosti. Jamesu je z 41 točkami uspelo v njegovi krstni sezoni, 27. marca 2004, ko je bil star 19 let in tri mesece, njegov slovenski naslednik pa je dosegel mejnik pri 20 letih in 263 dneh.<br/><br/>Z metom 9:14 za dve točki, 5:13 pri trojkah in prostimi meti 9:13 je za štiri točke izboljšal svoj osebni strelski rekord pod ameriškimi obroči, ki ga je dosegel deset dni prej ob domačem porazu z New Yorkom, in za dve točki prekosil najboljši slovenski dosežek doslej. <b>Goran Dragić</b> je 28. februarja 2014, ko je še branil barve Phoenixa, New Orleansu nasul 40 točk (za dve 11:14, za tri 3:7, prosti meti 9:11).<br/> </p>
      <h3>Sanjal o 17 točkah</h3>
      <p>»Po takšnih večerih vedno znova izvem kaj novega o ligi NBA in njeni statistiki. Z veseljem prisluhnem, čeprav so tekme s San Antoniom same po sebi vedno nekaj posebnega za nas. To je teksaško rivalstvo, vsakič želimo zmagati. Med počitkom pred tekmo sem sanjal, da sem v prvi četrtini dosegel 16 točk, na koncu sem jih 17. Sanje se uresničujejo,« je po Dallasovi osmi zmagi v 13 tekmah priznal Dončić, ki je do polčasa obogatil svojo osebno bero na 24 točk.</p>
      <blockquote>42 točk je novi slovenski rekord v ligi NBA.</blockquote>
      <p>Kdo ve, koliko so ga pri tem podžgali slabi spomini na San Antonio, s katerim se je v prejšnji sezoni srečal štirikrat in vselej ostal praznih rok. Dallasovo rivalstvo z ostrogami je še veliko daljše, a dvoboj je pričakal s pičlima dvema zmagama v zadnjih 17 soočenjih. Petkratni prvaki lige NBA iz San Antonia so po upokojitvi <b>Tima Duncana</b>, zdaj pomočnika glavnega trenerja <b>Gregga Popovicha</b>, <b>Emanuela Ginobilija</b> in <b>Tonyja Parkerja</b> resda le še bleda senca nekdanjega velikana. V Dallasu so doživeli šesti zaporedni poraz, po njem so šele 15. v zahodni konferenci.<br/><br/>Dončić je mimogrede prišel tudi do svojega šestega trojnega dvojčka v sezoni, s katerim je najuspešnejši v ligi NBA: LeBron James je dosegel štiri, <b>Russell Westbrook</b> pa tri. Nekaj napadalnih ciljev mu je vendarle še ostalo. Njegovih 42 točk je 13. najboljši strelski iztržek v novem prvenstvu, največ točk na eni tekmi sta doslej dosegla <b>Damian Lillard</b> iz Portlanda (60 proti Brooklynu) in James Harden iz Houstona (59 proti Washingtonu), ki je kar petkrat nasul nasprotnemu moštvu 44 točk in več. V nedeljo se bo skupaj z Westbrookom spopadel v Dallasu z Dončićem in <b>Kristapsom Porziginsom</b>, avtorjem 18 točk in 10 skokov proti San Antoniu. </p>
    </article>
  </body>
</html>