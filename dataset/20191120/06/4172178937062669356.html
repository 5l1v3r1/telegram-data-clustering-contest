<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/article/73904/mono-o-milogevits-emeine"/>
    <meta property="og:site_name" content="ΦΩΣ"/>
    <meta property="article:published_time" content="2019-11-20T06:42:26+00:00"/>
    <meta property="og:title" content="Μόνο ο... Μιλόγεβιτς έμεινε!"/>
    <meta property="og:description" content="Παραμονές αγώνων με τον Ολυμπιακό, η Μπάγερν έδιωξε τον Κόβατς και η Τότεναμ τον Ποτσετίνο. Αν είναι να φύγει και ο Μιλόγεβιτς από τον Ερυθρό Αστέρα, ας φύγει..."/>
  </head>
  <body>
    <article>
      <h1>Μόνο ο... Μιλόγεβιτς έμεινε!</h1>
      <h2>Παραμονές αγώνων με τον Ολυμπιακό, η Μπάγερν έδιωξε τον Κόβατς και η Τότεναμ τον Ποτσετίνο. Αν είναι να φύγει και ο Μιλόγεβιτς από τον Ερυθρό Αστέρα, ας φύγει μετά τον Ολυμπιακό! Αποκλεισμένος...</h2>
      <address><time datetime="2019-11-20T06:42:26+00:00">20 Nov 2019, 06:42</time> by <a rel="author" href="https://www.fosonline.gr/author/x-megglidhs" target="_blank">Χ. ΜΕΓΓΛΙΔΗΣ</a></address>
      <p>Συνέβη τελικά και με τον <b>Μαουρίτσιο Ποτσετίνο</b> ό,τι είχε συμβεί με τον <b>Νίκο Κόβατς</b>. Λίγες μέρες πριν από την αναμέτρηση της<b> Τότεναμ με τον Ολυμπιακό</b> για το Champions League, η αγγλική ομάδα έδιωξε τον επί πενταετία τεχνικό της. Οι περισσότεροι περίμεναν ότι ο Αργεντινός θα κινδύνευε αν έχανε το ματς του Σαββάτου από την Γουέστ Χαμ για την <b>Premier League,</b> αλλά προφανώς κρίθηκε ότι δεν υπήρχε κανένα μέλλον στη συνεργασία, με τη φετινή πορεία της Τότεναμ στο πρωτάθλημα, αλλά και το<b> 2-7 από την Μπάγερν</b> στην Ευρώπη. Οπότε το τέλος ήρθε νωρίτερα.</p>
      <p>Ο Ολυμπιακός θα πάει στο Λονδίνο, όπως είχε πάει και στο Μόναχο. Με τον αντίπαλο να έχει αλλάξει τον προπονητή. Και με όσα θετικά ή αρνητικά μπορεί να προκύπτουν από τέτοιες αλλαγές στον πάγκο. Συνήθως θετικά για την ομάδα που αντικαθιστά τον προπονητή της.</p>
      <p>Στο Μόναχο, η <b>Μπάγερν παρουσιάστηκε αναγεννημένη</b> με τον υπηρεσιακό Φλισκ. Είχε πάθος και ενέργεια, έπαιξε προσεκτικά στην άμυνα και με υπομονή βρήκε τα γκολ για να νικήσει τον Ολυμπιακό. Με την ελληνική ομάδα να κάνει ένα καλό ματς ανασταλτικά με πρωταγωνιστή τον Σα, αλλά να μην αντέχει μέχρι το τέλος να πάρει αποτέλεσμα. Κι η Μπάγερν αμέσως μετά έβαλε τέσσερα στην Ντόρτμουντ.</p>
      <p><b>Στο ματς του Λονδίνου η Τότεναμ θα έχει ένα ακόμη πλεονέκτημα.</b> Θα έχει δώσει το πρώτο ματς με το νέο τεχνικό της, Ζοσέ Μουρίνιο, άρα θα έχει περάσει ο κίνδυνος να είναι ακόμη μπλοκαρισμένη η ομάδα από την αλλαγή. Και να είναι μπερδεμένη σε τυχούσες διαφοροποιήσεις. Λογικά πάντα, διότι κανείς δεν μπορεί να ξέρει πώς θα αντιδράσει μια ομάδα που μετά από πέντε χρόνια αλλάζει τον τεχνικό της.</p>
      <p>Το σίγουρο είναι ότι ο Ολυμπιακός χρειάζεται να έχει την ίδια αμυντική αποτελεσματικότητα, περισσότερα τρεξίματα από αυτά στο Μόναχο και περισσότερο δυναμισμό στο παιχνίδι του. <b>Ας γίνει και κανένα φάουλ παραπάνω.</b> Από την άλλη να εκμεταλλευτεί όσο γίνεται τα αμυντικά κενά που έχει φέτος σε κάθε παιχνίδι της η αγγλική ομάδα. Και να μπορέσει με ένα δικό του γκολ να της βάλει δύσκολα. Γιατί μπορεί μια ισοπαλία να είναι πολύ καλό αποτέλεσμα για την τρίτη θέση, όμως κανείς δεν μπορεί να ξεχνάει ότι ο Ολυμπιακός με νίκη πάει και για δεύτερος.</p>
      <p>Κι έχει φυσικά δόση χιούμορ ο τίτλος μας σχετικά με τον <b>Μιλόγεβιτς</b> και τον αγώνα του Ολυμπιακού με τον Ερυθρό Αστέρα στις 11 του Δεκέμβρη.<b> Αλλά με όσα έχουν συμβεί φέτος με τους προπονητές των αντίπαλων του Ολυμπιακού...</b></p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/basket/euroleague/article/73933/oi-diaitites-toy-almpa-olympiakos"/>
        <a href="https://www.fosonline.gr/podosfairo/superleague/article/73930/toyrsoynidis-de-ginetai-na-milaei-o-olympiakos-gia-diaitisia-einai-gia-gelia"/>
        <a href="https://www.fosonline.gr/podosfairo/article/73928/o-moyrinio-exei-dei-apo-konta-ton-olympiako-toy-martins-pics-vid"/>
        <a href="https://www.fosonline.gr/podosfairo/diethni/article/73927/me-moyrinio-i-totenam-apenanti-ston-olympiako-anakoinothike-apo-tin-aggliki-omada-pic"/>
        <a href="https://www.fosonline.gr/basket/euroleague/article/73917/olympiakos-sto-telos-lygise-sto-prepei"/>
        <a href="https://www.fosonline.gr/basket/euroleague/article/73913/kemzoyra-einai-krima-poy-xasame"/>
      </related>
    </article>
  </body>
</html>