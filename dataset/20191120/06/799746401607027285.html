<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103245/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T06:20:20+00:00"/>
    <meta property="og:title" content="Заступниця глави МЗС невдовзі піде з міністерства"/>
    <meta property="og:description" content="Заступниця міністра закордонних справ Олена Зеркаль підтвердила, що зовсім скоро планує залишити роботу в МЗС."/>
  </head>
  <body>
    <article>
      <h1>Заступниця глави МЗС невдовзі піде з міністерства</h1>
      <address>
        <time datetime="2019-11-20T06:20:20+00:00">20 Nov 2019, 06:20</time>
      </address>
      <p>Заступниця міністра закордонних справ Олена Зеркаль підтвердила, що зовсім скоро планує залишити роботу в МЗС.</p>
      <p>Як повідомляє "Європейська правда", про це вона розповіла в інтерв’ю в ефірі <a href="https://www.youtube.com/watch?v=--9pxkHVvAg&amp;feature=youtu.be&amp;fbclid=IwAR3zDfNDTuoqJn219j6n5a_fvAlTMd2sm0Ra7fTMHuRHkM60bVSd7aoB18A">24 каналу</a>.</p>
      <p>"На цьому тижні я виконаю своє останнє завдання – проведу процесуальне слухання в Гаазі по новому арбітражу, що стосується наших військових кораблів, які були затримані рік тому та утримувалися Росією, і наших моряків. І все. Як я і обіцяла", – сказала Зеркаль. У серпні вона <b><a href="https://www.eurointegration.com.ua/news/2019/08/14/7099673/">заявляла</a></b>, що планує залишити роботу в МЗС.</p>
      <p>"Мені потрібно зробити перерву. А щодо завдань, які переді мною стояли чи будуть стояти, – я завжди шукала собі щось, що мене цікавило, що було великим викликом, за що ніхто не хотів братися і мав сумніви, чи це можна зробити", – додала вона.</p>
      <p>Відповідаючи на запитання, чому не хоче залишитися в МЗС як частина системи, яка може робити спротив щодо Росії, Зеркаль відповіла, що "не може робити супротив, будучи дипломатом всередині Міністерства закордонних справ, яке виконує рішення президента".</p>
      <p>Нагадаємо, президент Володимир Зеленський у травні <b><a href="https://www.eurointegration.com.ua/news/2019/05/21/7096447/">призначив </a></b>Зеркаль на посаду в тогочасну ще Адміністрацію президента. Йшлося про те, що вона керуватиме зовнішньополітичним блоком його офісу.</p>
      <p>Однак в той же день указ про призначення Зеркаль <a href="https://www.eurointegration.com.ua/news/2019/05/22/7096448/"><b>зник з офіційного сайту</b> </a>глави держави, а далі був скасований.</p>
      <p>За даними джерел, Зеркаль відмовилася від посади через неприйнятність співпраці із керівництвом АП, а саме з главою адміністрації Андрієм Богданом.</p>
      <related>
        <a href="https://www.eurointegration.com.ua/news/2019/11/12/7102948/"/>
      </related>
    </article>
  </body>
</html>