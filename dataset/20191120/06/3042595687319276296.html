<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tar-over-tottenham/71839571"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T06:32:08+00:00"/>
    <meta property="og:title" content="Tar over Tottenham"/>
    <meta property="og:description" content="José Mourinho erstatter Mauricio Pochettino. Eksperter spår trøbbel."/>
  </head>
  <body>
    <article>
      <h1>Tar over Tottenham</h1>
      <h2>José Mourinho erstatter Mauricio Pochettino. Eksperter spår trøbbel.</h2>
      <address><time datetime="2019-11-20T06:32:08+00:00">20 Nov 2019, 06:32</time> by <a rel="author">Håkon Østmoe Brandsnes</a></address>
      <p>I går ble det klart at <a href="https://www.dagbladet.no/sport/tordner-etter-sparking---helt-pa-trynet/71839001">Mauricio Pochettino har fått sparken i Tottenham</a>.</p>
      <p>
        <b>Klubben begrunner avgjørelsen med de svake resultatene i Premier League på slutten av forrige sesong og starten av inneværende.</b>
      </p>
      <p>Onsdag morgen bekrefter Tottenham på sine <a href="https://www.tottenhamhotspur.com/news/2019/november/jose-mourinho-appointed-new-head-coach/">hjemmesider </a>at Mourinho tar over klubben.</p>
      <figure>
        <iframe data-src="https://twitter.com/AdamCrafton_/status/1196922081872625669?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>- Dette tiltrakk meg</h3>
      <p>- Jeg gleder meg til å komme til en klubb som har en så flott arv og lidenskapelige fans. Kvaliteten i troppen og akademiet er spennende. Det er det å jobbe med disse spillerne som tiltrakk meg, sier Mourinho, som har fått en fireårskontrakt.</p>
      <p>
        <b>Styreformann Daniel Levy påpeker at de nå har fått en av de mest meritterte managerne på markedet.</b>
      </p>
      <p>- Han har masse erfaring, kan inspirere lag og er en stor taktiker. Han har vunnet titler i hver eneste klubb han har trent. Vi tror at han vil ta med seg energi og tro inn i garderoben, sier Levy.</p>
      <p>Det betyr at portugiseren vil bli å se på sidelinja allerede på lørdag når Tottenham møter West Ham til London-derby.</p>
      <p>Dette blir 56-åringens tredje klubb i England, etter to perioder i Chelsea og én i Manchester United.</p>
      <h3>- Forstår det ikke</h3>
      <p>Når det nå er duket for et comeback for Mourinho i Premier League, er et annet spørsmål om han virkelig er en god match for Tottenham.</p>
      <figure>
        <iframe data-src="https://twitter.com/samuelluckhurst/status/1197044549123805185?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Da han trente Manchester United klaget Mourinho gjentatte ganger på at han ikke hadde nok penger å rutte med på overgangsmarkedet.</b>
      </p>
      <p>Ettersom Daniel Levy er blitt kjent for å være tilbakeholden med pengebruken, er det mange som stusser over matchen.</p>
      <p>- En eier som ikke har vært nådeløs nok i å selge spillere, eller forberedt til å bruke nok for å blidgjøre manageren, ansetter … José Mourinho? Det forstår jeg bare ikke, skriver BBC-journalist Daniel Storey på <a href="https://twitter.com/danielstorey85/status/1196923976594972673">Twitter</a>.</p>
      <p>Tidligere Chelsea-spiller Craig Burley har heller ikke troa.</p>
      <p>- Han var miserabel fordi Ed Woodward (United-direktør) ikke ga ham det han ønsket. Vel, Daniel Levy er Ed Woodward ganger ti, sier Burley, som nå er ekspert for <a href="https://twitter.com/ESPNFC/status/1196967490510893058">ESPN</a>.</p>
      <h3>Thorstvedt kritisk</h3>
      <p>Det er ingen tvil om at sparkingen av Pochettino vekker oppsikt, ettersom det bare er et halvt år siden de tapte Champions League-finalen.</p>
      <p>
        <b>Mangeårig Tottenham-keeper Erik Thorstvedt har vanskelig for å forstå avgjørelsen klubben nå har tatt.</b>
      </p>
      <p>- Det er veldig trist. Og hvis det bare er på grunn av resultatene i det siste, synes jeg det er helt på trynet, sier den tidligere fotballspilleren, som nå jobber som ekspert for TV 2.</p>
      <p>Tottenham står for øyeblikket med 14 poeng på 12 kamper.</p>
      <p>
        <b>- Jeg har ingen problemer med å avskrive en sesong, og er trygg på at han hadde vært rett mann.</b>
      </p>
      <p>- Det er ekstremt merkelig, konstaterer Thorstvedt.</p>
    </article>
  </body>
</html>