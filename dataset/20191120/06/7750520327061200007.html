<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/u-narodnogo-deputata-vid-slugy-narodu-znajshly-sudymist-za-zgvaltuvannya-nepovnolitnoyi-divchyny-nepryrodnym-chynom.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T06:10:05+00:00"/>
    <meta property="og:title" content="У народного депутата від “Слуги народу” знайшли судимість за зґвалтування неповнолітньої дівчини неприродним чином"/>
    <meta property="og:description" content="У народного депутата від &quot;Слуги народу&quot; знайшли судимість за зґвалтування неповнолітньої дівчини неприродним чином"/>
  </head>
  <body>
    <article>
      <h1>У народного депутата від “Слуги народу” знайшли судимість за зґвалтування неповнолітньої дівчини неприродним чином</h1>
      <h2>Сам депутат Роман Іванісов усе заперечує, а голова фракції Давид Арахамія пообіцяв розглянути це питання, якщо судимість буде підтверджена</h2>
      <address>
        <time datetime="2019-11-20T06:10:05+00:00">20 Nov 2019, 06:10</time>
      </address>
      <figure>
        <img src="https://1news.com.ua/wp-content/uploads/2019/11/5-11.jpg"/>
      </figure>
      <p>Народний депутат України з фракції “Слуга народу” Роман Іванісов справді відбував за рішенням суду покарання у вигляді позбавлення волі за зґвалтування неповнолітньої.</p>
      <p>Цю інформацію підтвердили у правоохоронних органах, – інформує 1NEWS.</p>
      <p>Іванісов був затриманий 14 вересня 1995 року Куйбишевським райвідділом міліції Запорізької області за ст. 117 ч. 3 (зґвалтування неповнолітньої), і ст. 118 ч. 2 (зґвалтування неповнолітньої неприродним чином) Кримінального кодексу України, який діяв на той час.</p>
      <p>22 вересня його відправили до СІЗО, але через три дні відпустили за рішенням суду. Однак, 25 жовтня 1995 року міліція затримала повторно Іванісова. За інформацією джерела у правоохоронних органах, 21 березня 1996 року Іванісов був засуджений до 3 років 6 місяців позбавлення волі, з яких відбув 2 роки 6 місяців виправно-трудових колоній загального режиму.</p>
      <p>Сам народний депутат Іванісов ці факти заперечує та навіть розмістив на своїй сторінці у <a href="https://www.facebook.com/sluganarodu.ivanisov.153/photos/a.649638438848619/745827435896385/?type=3&amp;theater">Facebook</a> фото-копію довідки про відсутність судимості.</p>
      <p>Раніше народний депутат VIII скликання Ігор Мосійчук написав у своєму Telegram-каналі, що нардеп від “Слуги народу” Роман <a href="https://t.me/mosiychuk72/653?fbclid=IwAR3kuBFnUwyyVoMSWf5PaevcQ2vu5_nyuQK99ZZmrHVomkNxobQBSb_mx2I">Іванісов був засуджений</a> за зґвалтування неповнолітньої.</p>
      <p>“Народний депутат від „Слуги Народу“, обраний по 153 в/о (м. Рівне, Рівненський р-н), Роман Іванісов у 90-х був засуджений і відбував покарання за зґвалтування неповнолітньої!” – написав Мосійчук.</p>
      <p>Коментуючи цю інформацію голова фракції “Слуга народу” Давид Арахамія заявив, якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це питання буде винесене на розгляд фракції.</p>
      <p>Джерело: <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya">УНН</a></p>
    </article>
  </body>
</html>