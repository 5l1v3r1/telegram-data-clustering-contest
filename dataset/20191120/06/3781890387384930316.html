<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742622"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T06:55:00+00:00"/>
    <meta property="og:title" content="'มธ.รังสิต'จัดระเบียบวินจยย.เข้า-ออก หลังเหตุตึ๊บรปภ."/>
    <meta property="og:description" content="ม.ธรรมศาสตร์ รังสิต ร่วม ตร.คลองหลวง แก้ไขปัญหาวินจยย.รับจ้าง วิ่งเข้า-ออกมหาวิทยาลัย หลังเกิดเหตุวินจยย.ทำร้ายรปภ. จากนี้จะมีการตรวจสอบเข้ม ต้องเป็นวินจยย.ที่ถูกกฎหมาย และหากพบกระทำผิดจะไม่ให้เข้าอีก"/>
  </head>
  <body>
    <article>
      <h1>'มธ.รังสิต'จัดระเบียบวินจยย.เข้า-ออก หลังเหตุตึ๊บรปภ.</h1>
      <address>
        <time datetime="2019-11-20T06:55:00+00:00">20 Nov 2019, 06:55</time>
      </address>
      <p>
        <b>ม.ธรรมศาสตร์ รังสิต ร่วม ตร.คลองหลวง แก้ไขปัญหาวินจยย.รับจ้าง วิ่งเข้า-ออกมหาวิทยาลัย หลังเกิดเหตุวินจยย.ทำร้ายรปภ. จากนี้จะมีการตรวจสอบเข้ม ต้องเป็นวินจยย.ที่ถูกกฎหมาย และหากพบกระทำผิดจะไม่ให้เข้าอีก</b>
      </p>
      <p>จากกรณีนายสุชาติ สุดสระ อายุ 54 ปี รปภ.ของมหาวิทยาลัยธรรมศาสตร์ศูนย์รังสิต จ.ปทุมธานี ถูกผู้ขี่วินจยย.รับจ้างหอพักด้านนอกรั้วมหาวิทยาลัยทำร้ายร่างกายจนได้รับบาดเจ็บ สาเหตุเกิดจากการไปว่ากล่าวตักเตือนที่วินจยย.รับจ้าง ซึ่งเข้ามาในพื้นที่ไม่สวมหมวกกันน็อคตามกฏของมหาวิทยาลัย ตามที่ได้เสนอข่าวไปแล้วนั้น <br/><br/>ความคืบหน้าเมื่อวันที่ 20 พ.ย. ที่ห้องประชุมชั้น 3 อาคารโดมบริหาร มหาวิทยาลัยธรรมศาสตร์ ศูนย์รังสิต (มธ.) อาจารย์ปริญญา เทวานฤมิตรกุล รองอธิการบดี มธ. พ.ต.อ.เติมเผ่า สิริภูบาล ผกก.สภ.คลองหลวง พ.ต.ท.ศิโรจน์ แนบเนียน สว.สอบสวน สภ.คลองหลวง ร่วมกันแถลงข่าวเกี่ยวกับเหตุการณ์ที่เกิดขึ้น มาตราการป้องกันเหตุ การติดตามจับกุมคนร้าย และการแก้ไขปัญหาที่เกิดขึ้น</p>
      <figure>
        <img src="https://www.dailynews.co.th/admin/upload/20191120/news_RzLBsZRDwA123714_533.jpg?v=20191120173?v=3172"/>
      </figure>
      <p>อาจารย์ปริญญา เปิดเผยว่า เหตุที่เกิดขึ้นเป็นวินจยย.รับจ้างซึ่งเป็นวินนอกรั้วมหาวิทยาลัยเข้ามาทำร้ายรปภ.ของมหาวิทยาลัยที่กำลังปฏิบัติหน้าที่ โดยผู้ขับขี่ไม่พอใจเจ้าหน้าที่ที่เข้มงวดกวดขันเรื่องหมวกกันน็อค เรื่องการไม่ปฏิบัติตามกฏจราจรหลายครั้งเข้าจึงเกิดความไม่พอใจ หลังเกิดเหตุได้มีการแจ้งความกับสภ.คลองหลวง เกี่ยวกับการดำเนินคดีกับผู้ก่อเหตุ และการแก้ปัญหาโดยหลังเกิดเหตุทราบว่าทางผู้ก่อเหตุทั้งสองคนได้หลบหนีไปแล้ว เหตุที่เกิดถือเป็นเรื่องสะเทือนขวัญเกี่ยวกับบุคลากรธรรมศาสตร์พอสมควร อยู่ดีๆก็มีคนนอกเข้ามาตีรปภ. ทางม.ธรรมศาสตร์และสภ.คลองหลวงจะได้ร่วมมือกันในการตรวจสอบวินจยย.รับจ้างที่จะเข้ามาในมธ. จะต้องเป็นวินจยย.ที่ถูกกฏหมาย เสื้อวินจยย.รับจ้างและผู้ขับขี่ต้องคนๆ เดียวกัน ไม่ใช่ให้เช่าเสื้อวินจยย.มาขับ หลังจากนี้จะมีการจัดระเบียบวินจยย.รับจ้างครั้งใหญ่<br/><br/>"สำหรับมาตรการคือ การตรวจวินจยย.รับจ้างจะต้องถูกกฏหมาย และต้องปฏิบัติตามกฏจราจร หากกล้องวงจรปิดจับได้ว่ามีการกระทำความผิดจะไม่อนุญาตให้เข้ามาในพื้นที่อีก ทั้งนี้จะช่วยให้มีการขับขี่ที่ถูกต้องทั้งในและนอกมธ. หากมาตรการไม่ได้ผลจะต้องหารือกับทางสภ.คลองหลวง ว่าจะต้องไม่ให้วินจยย.รับจ้างด้านนอกเข้ามาเลยจะดีมั้ย เช่นที่มหาวิทยาลัยอื่นทำกัน แต่มาตรการนี้ยังไม่อยากทำเพราะจะไปกระทบกับผู้ขับขี่วินจยย.รับจ้างที่ไม่มีปัญหา และก่อนหน้านี้เคยมีการกระทบกระทั่งกันระหว่างวินจยย.รับจ้างกับรปภ.แต่ไม่ถึงขั้นนี้ สำหรับรปภ.ที่ได้รับบาดเจ็บนั้น ทางมหาวิทยาลัยได้สั่งให้หยุดพัก 1 สัปดาห์ หลังจากนี้จะนำเจ้าหน้าที่รปภ.ที่อายุน้อย มีรูปร่างที่เข้มแข็งเข้ามาเสริมจุดที่มีปัญหา" อาจารย์ปริญญา กล่าว</p>
      <figure>
        <img src="https://www.dailynews.co.th/admin/upload/20191120/news_Ijjberfnyy123710_533.jpg?v=20191120173?v=8803"/>
      </figure>
      <p>ด้าน พ.ต.ท.ศิโรจน์ เปิดเผยว่า ผู้ก่อเหตุทั้งสองคนนั้นเป็นผู้ที่เคยขี่จยย.รับจ้างอยู่วินอื่นมาก่อน แต่ไม่เป็นที่ยอมรับกับเพื่อนในวิน เช่น มีพฤติกรรมไม่เหมาะสมถูกร้องเรียน โดยมีการย้ายวินขับขี่จยย.รับจ้างไปเรื่อย กระทั่งมาอยู่ที่วินทรงพิเชษฐ์และมาก่อเหตุดังกล่าว โดยหัวหน้าวินก็ให้การว่า ส่วนตัวเขาเองหนักใจที่ไม่สามารถดูแลความประพฤติของผู้ขับขี่วินจยย.รับจ้างได้ทั่วถึง หลังจากนี้ตนเองจะเดินทางไปศาลจังหวัดธัญบุรีเพื่อนำหลักฐานไปขออำนาจศาลออกหมายจับผู้ก่อเหตุต่อไป<br/><br/> </p>
    </article>
  </body>
</html>