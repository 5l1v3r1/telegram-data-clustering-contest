<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3361055/ljubav-pobedila-birokratiju-mlada-iz-afrike-stigla-u-mladenovac-bojan-i-efrozina-konacno-zajedno-u-srbiji?utm_source=Midas&amp;utm_medium=Widget&amp;utm_campaign=InPortal%2bexchange"/>
    <meta property="og:site_name" content="kurir.rs"/>
    <meta property="article:published_time" content="2019-11-20T06:10:00+00:00"/>
    <meta property="og:title" content="LJUBAV POBEDILA BIROKRATIJU! MLADA IZ AFRIKE STIGLA U MLADENOVAC: Bojan i Efrozina konačno zajedno u Srbiji"/>
    <meta property="og:description" content="Srećni: Par se poslednji put video u avgustu, kada se venčao u Ruandi, mlada Afrikanka je dva puta odbijana za vizu, ali joj je nakon dva meseca čekanja ona konačno odobrena"/>
  </head>
  <body>
    <article>
      <h6 class="kicker">Napokon</h6>
      <h1>LJUBAV POBEDILA BIROKRATIJU! MLADA IZ AFRIKE STIGLA U MLADENOVAC: Bojan i Efrozina konačno zajedno u Srbiji</h1>
      <address>
        <time datetime="2019-11-20T06:10:00+00:00">20 Nov 2019, 06:10</time>
      </address>
      <p>
        <b>Srećni: Par se poslednji put video u avgustu, kada se venčao u Ruandi, mlada Afrikanka je dva puta odbijana za vizu, ali joj je nakon dva meseca čekanja ona konačno odobrena</b>
      </p>
      <p>Ljubav Bojana Stankovića (36) iz Mladenovca i Efrozine Umutoni Tujizere (26) iz Ruande konačno je pobedila birokratiju i granice!</p>
      <p>Nažalost, birokratija je sprečavala ovaj par da žive zajedno i uživaju u svojoj zaljubljenosti, ali je njihova priča dokaz da prava ljubav ipak može da pobedi sve prepreke.</p>
      <p>Podsetimo, kako je Kurir pisao u septembru, par se upoznao pre dve godine na Fejsbuku, a u avgustu ove godine njihova ljubav krunisana je brakom, ali je problem bio što mlada Afrikanka nije mogla da dobije vizu za Srbiju kako ne bi pokušala da migrira. Nakon odbijanja za vizu, Bojan, koji je inače vozač kamiona, rešio je da ode u Ruandu i da se venča sa izabranicom.</p>
      <figure>
        <img src="https://www.kurir.rs/data/images/2019/11/19/21/2057819_0704_ff.jpg?ver=1574194341"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>Nakon stupanja u brak Efrozina je ponovo aplicirala za vizu. Čekala je odgovor Ambasade Republike Srbije u Najrobiju skoro dva meseca, ali se čekanje isplatilo jer joj je viza najzad odobrena. Mlada je konačno stigla kod supruga u Mladenovac! - Presrećni smo! Efrozina je stigla u Srbiju 7. novembra. Kada mi je javila da je viza odobrena, vozio sam u Švajcarskoj i bukvalno sam skakao od sreće u kamionu. Moj brat i ujak su je dočekali na aerodromu - priča za Kurir Bojan.</p>
      <p>Kako kaže, kada je ugledao svoju izabranicu nakon dva meseca, emocije su ga preplavile. - Bilo je divno. Zagrljaj je trajao 15 minuta, nisam mogao da je pustim... Efrozina je u trećem mesecu trudnoće, ovde joj se sviđa, a moja porodica ju je lepo prihvatila i dočekala - srećan je Bojan:</p>
      <p>- Efrozina najviše voli pavlaku i sok od višnje, to joj se baš dopada. Porodiće se ovde u Srbiji, smislila je i ime i biće srpsko, ali ne želimo još da otkrivamo koje. Sada pripremamo stan, kupujemo stvari.</p>
      <p>On objašnjava da je Efrozina dobila vizu na 180 dana za „spajanje braka“, a da u tom periodu par mora da ode u policiju zbog prijave boravišta, kao i u opštinu kako bi prijavili brak, a nakon toga u Upravu za strance, da bi brak bio legalan u Srbiji i kako bi mlada dobila dozvolu za ostanak ovde, ali i zbog dobijanja dokumenata.</p>
      <blockquote><b>Mlada presrećna BOJANA VOLIM DO NEBA<br/></b>Efrozina kaže za Kurir da je veoma srećna što je konačno u Bojanovom zagrljaju, kao i da je njena porodica plakala nakon što je dobila vizu, ali dodaje da se s njima čuje svakodnevno. - Nisam mogla da verujem da dolazim, bila sam toliko uzbuđena. Presrećna sam i zadovoljna ovde, lepo me je prihvatila Bojanova porodica, dobila sam i dosta poklona. Volim ga do neba zbog svega što je uradio za nas. U Srbiji mi se sviđa sve, samo je malo hladno - rekla nam je nova srpska snajka.</blockquote>
      <figure>
        <img src="https://www.kurir.rs/data/images/2019/11/19/21/2057821_0703_ff.jpg?ver=1574194348"/>
        <figcaption>
          <cite>foto: Privatna Arhiva</cite>
        </figcaption>
      </figure>
      <p>
        <b>Kurir.rs/ Mina Branković Foto: privatna arhiva</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3320751/iza-zabranjene-ljubavi-srbina-i-afrikanke-krije-se-nesto-mnogo-vaznije-politicari-i-birokratija-protiv-ovoga-nisu-mogli-nista-cudo-se-ipak-desilo-foto"/>
        <a href="https://www.kurir.rs/vesti/srbija/3319929/drzava-zabranila-ljubav-momka-iz-srbije-i-devojke-iz-ruande-bojan-36-je-efrozinu-26-upoznao-preko-interneta-ali-im-srecu-sprecava-ova-glupa-stvar-foto"/>
      </related>
    </article>
  </body>
</html>