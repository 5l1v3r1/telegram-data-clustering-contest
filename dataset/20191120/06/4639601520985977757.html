<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/opinions/trapezikoi-symvouloi-kai-parasymvouloi-spatales-kai-xares/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T06:20:03+00:00"/>
    <meta property="og:title" content="Τραπεζικοί σύμβουλοι και παρασύμβουλοι, σπατάλες και χάρες …"/>
    <meta property="og:description" content="Παρ' ότι ωστόσο αναγνωρίζεται το βάρος της κρίσης που επέπεσε στις Τράπεζες και αναγνωρίζονται οι προσπάθεες των διοικούντων, αναδεικνύονται τελευταίως επιλογές ανακόλουθες προς το κλίμα λιτότητας και προστασίας των χρημάτων των φορολογουμένων και στοιχεία που προκαλούν εύλογα ερωτηματικά"/>
  </head>
  <body>
    <article>
      <h1>Τραπεζικοί σύμβουλοι και παρασύμβουλοι, σπατάλες και χάρες …</h1>
      <h2>Παρ’ ότι ωστόσο αναγνωρίζεται το βάρος της κρίσης που επέπεσε στις Τράπεζες και αναγνωρίζονται οι προσπάθεες των διοικούντων, αναδεικνύονται τελευταίως επιλογές ανακόλουθες προς το κλίμα λιτότητας και προστασίας των χρημάτων των φορολογουμένων και στοιχεία που προκαλούν εύλογα ερωτηματικά</h2>
      <address><time datetime="2019-11-20T06:20:03+00:00">20 Nov 2019, 06:20</time> by <a rel="author">TO BHMA</a></address>
      <p>Ολοι μπορούν να αντιληφθούν τις δυσκολίες που αντιμετωπίζουν οι ελληνικές Τράπεζες να χειριστούν τον κυκεώνα των προβλημάτων που κληρονόνησαν από τη μακρόχρονη οικονομική κρίση. Και να κατανοήσουν βεβαίως τις προκλήσεις που αντιμετωπίζουν οι σημερινές διοικήσεις τους, εργαζόμενες σε ένα περιβάλλον περιορισμένων κεφαλαίων, ελλειπουσών εσόδων και υποτονικής κερδοφορίας.</p>
      <p>Είναι κοινός τόπος ότι οι Τράπεζες έπεσαν θύματα της χρεοκοπίας του κράτους , εξαιτίας της υπερέκθεσής τους σε καταρρεύσαντα ομόλογα του ελληνικού δημοσίου.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Το κούρεμα των ομολόγων έπληξε πρωτίστως αυτές, καθώς η ακολουθήσασα ύφεση διαμόρφωσε πρωτοφανή αλυσίδα καταστροφής, κλόνισε τις δανειοδοτηθείσες επιχειρήσεις και τα δανειοδοτηθέντα νοικοκυριά και οδήγησε σε ένα ευρύτατο κύκλο μη εξυπηρετούμενων δανείων, από τον οποίο δεν μπορούν να εξέλθουν παρά τις πολλές κεφαλαιακές ενισχύσεις που δέχθηκαν όλα τα προηγούμενα χρόνια από το υστέρημα των φορολογουμένων πολιτών.</p>
      <p>Παρ’ ότι ωστόσο αναγνωρίζεται το βάρος της κρίσης που επέπεσε στις Τράπεζες και αναγνωρίζονται οι προσπάθεες των διοικούντων, αναδεικνύονται τελευταίως επιλογές ανακόλουθες προς το κλίμα λιτότητας και προστασίας των χρημάτων των φορολογουμένων και στοιχεία που προκαλούν εύλογα ερωτηματικά.</p>
      <p>Τις προηγούμενες ημέρες κυκλοφόρησαν στον Τύπο πληροφορίες που έφεραν τις Τράπεζες, κόντρα στο κλίμα περικοπών που οι ίδιες επικαλούνται, να προσφέρουν υψηλότατες αμοιβές εκατομμυρίων ευρώ σε διπλές και τριπλές εταιρίες συμβούλων για έργα αναδιοργάνωσης, επιλογής προσωπικού, επικοινωνίας και άλλα δευτερότριτα, τα οποία στο παρελθόν διεκπεραιώνονταν από εσωτερικές δυνάμεις των ίδιων των τραπεζών.</p>
      <p>Σύμφωνα με τις καταγγελίες σε κάποια από τις μεγάλες Τράπεζες έχουν προσληφθεί εταιρίες συμβπύλων με το αυτό αντικείμενο τόσο από τον πρόεδρο, όσο και από τον διευθύνοντα σύμβουλο!</p>
      <p>Οι ίδιες καταγγελίες φέρουν γνωστή εταιρία αναζήτησης στελεχών να προσφέρει υπηρεσίες σε όλες τις Τράπεζες και να ανακυκλώνει τα ίδια πρόσωπα παντού, με ότι αυτό συνεπάγεται.</p>
      <p>Και επιπλέον άλλη πολυπράγμων εταιρία επικοινωνίας φέρεται να προσφέρει ως κοινή προαγωγός τις ίδιες υπηρεσίες σε όλες τις Τράπεζες, παρ’ ότι άπασες διατηρούν ισχυρές και πολυπρόσωπες ομάδες προβολής και επικοινωνίας.</p>
      <p>Επί όλων αυτών δεν υπήρξαν διαψεύσεις, παρά μόνο διαβεβαιώσεις ότι το έργο της αναδιοργάνωσης είναι σύνθετο και ότι το αναφερόμενο ύψος των αμοιβών απέχει των πραγματικών, χωρίς ωστόσο να δηλώνεται το ακριβές ύψος τους.</p>
      <p>Προφανέστατα οι έως τώρα απαντήσεις δεν ικανοποιούν.</p>
      <p>Αντιθέτως μάλιστα δημιουργούν την αίσθηση ότι όσα συμβαίνουν είναι εντελώς ασύμβατα προς  την οικονομική θέση και κατάσταση των Τραπεζών.</p>
      <p>Οταν προτρέπεις τους πάντες σε περικοπές και έλεγχο των δαπανών δεν μπορείς να ξοδεύεις ασυστόλως, χωρίς μέτρο και φειδώ.</p>
      <p>Πολύ περισσότερο μάλιστα όταν χρησιμοπποιείς χρήματα των φορολογουμένων.</p>
      <p>Οι τραπεζίτες οφείλουν αν μη τι άλλο τιμή σεβασμό στο υστέρημα του ελληνικού λαού.</p>
      <p>Και ας μην ξεχνούν ότι στις μέρες μας δεν χωρούν σπατάλες, ούτε χάρες…</p>
      <p>
        <i>
          <b>  </b>
        </i>
      </p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/19/finance/ethniki-trapeza-apokrouei-ta-peri-ypsilou-kostous-tou-programmatos-metasximatismou/"/>
      </related>
    </article>
  </body>
</html>