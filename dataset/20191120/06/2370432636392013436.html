<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/489878-zitima-sebasmou-kai-nootropias/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T06:46:55+00:00"/>
    <meta property="og:title" content="Ζήτημα σεβασμού και νοοτροπίας"/>
    <meta property="og:description" content="Η απαγόρευση του καπνίσματος σε όλους τους κλειστούς χώρους αποτελεί μία τολμηρή, αλλά και αναγκαία πρωτοβουλία της κυβέρνησης για την προστασία της"/>
  </head>
  <body>
    <article>
      <h1>Ζήτημα σεβασμού και νοοτροπίας</h1>
      <address><time datetime="2019-11-20T06:46:55+00:00">20 Nov 2019, 06:46</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">Facebook 0</a>
        </li>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">Twitter</a>
        </li>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">LinkedIn</a>
        </li>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">Περισσότερα</a>
        </li>
      </ul>
      <p>Η απαγόρευση του καπνίσματος σε όλους τους κλειστούς χώρους αποτελεί μία τολμηρή, αλλά και αναγκαία πρωτοβουλία της κυβέρνησης για την προστασία της δημόσιας υγείας. Παράλληλα, όμως, συνιστά και μια συμβολική κίνηση για τον εκσυγχρονισμό και εξευγενισμό της καθημερινότητάς μας.</p>
      <p>Με άλλα λόγια, είναι και αυτό που επεσήμανε ο Κυριάκος Μητσοτάκης στο χαιρετισμό του στη χθεσινή εκδήλωση επίσημης ενημέρωσης του εθνικού σχεδίου δράσης κατά του καπνίσματος από το υπουργείο Υγείας. Οτι, δηλαδή, πρόκειται και για μια άσκηση αλληλοσεβασμού, που τελικά ενδυναμώνει την κοινωνική συνοχή.</p>
      <p>Η απόφαση για την καθολική εφαρμογή του αντικαπνιστικού νόμου είναι μια θεμελιώδης μεταρρύθμιση, η οποία αποτελεί το πρώτο βήμα για να αλλάξει συνολικά η κοινωνία μας. Μέχρι σήμερα, οι κυβερνήσεις δεν τόλμησαν, η διοίκηση αδράνησε και η κοινωνία ανέχθηκε. Σαν το κάπνισμα να μην αφορά την υγεία και τον πολιτισμό μας.</p>
      <p>Οταν στις άλλες χώρες η εφαρμογή της νομοθεσίας γίνεται με αυστηρότητα, χωρίς αντιρρήσεις, εξαιρέσεις και «παραθυράκια», θα έπρεπε αυτό να είναι αυτονόητο και για τη δική μας κοινωνία. Για να μην υπάρχει πλέον καμία δικαιολογία του τύπου «αυτά δεν γίνονται στην Ελλάδα».</p>
      <p>Το βασικό ζητούμενο είναι ότι θα πρέπει να γίνουν αλλαγές σε επίπεδο νοοτροπίας. Είναι γεγονός ότι η μεγάλη οικονομική κρίση, που μαστίζει τη χώρα μας τα τελευταία δέκα χρόνια, και από την οποία τώρα αρχίζουμε σταδιακά να βγαίνουμε, εξελίχθηκε και σε κοινωνική κρίση. Η κοινωνία επηρεάστηκε και από την έλλειψη αγαθών και από τον ακραία διχαστικό λόγο του ΣΥΡΙΖΑ και μόλις τώρα στέκεται ξανά στα πόδια της.</p>
      <p>Πολλοί δεν είχαν αντιληφθεί τι ακριβώς συνέβη και έμεινα μόνο στο πρόβλημα της οικονομικής κρίσης. Τώρα είναι η ευκαιρία, με σύμπνοια και ενότητα, να δώσουμε όλοι μαζί τις μικρές και μεγάλες μάχες της καθημερινότητας, ώστε να αλλάξει και η κοινωνία μας, όπως άλλωστε ζητά και η συντριπτική πλειονότητα των πολιτών.</p>
      <p>
        <b>Από την έντυπη έκδοση του Ελεύθερου Τύπου </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">Facebook 0</a>
        </li>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">Twitter</a>
        </li>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">LinkedIn</a>
        </li>
        <li>
          <a href="https://www.eleftherostypos.gr/apopseis/489878-zitima-sebasmou-kai-nootropias/#">Περισσότερα</a>
        </li>
      </ul>
    </article>
  </body>
</html>