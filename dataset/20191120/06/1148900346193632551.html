<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/johnson-vs-corbyn-lidri-nejsilnejsich-stran-britanie-se-stretli-v-predvolebni-debate-83164"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-20T06:30:47+00:00"/>
    <meta property="og:title" content="Johnson vs. Corbyn. Lídři nejsilnějších stran Británie se střetli v předvolební debatě - Seznam Zprávy"/>
    <meta property="og:description" content="Britští titáni a jejich první předvolební souboj. Premiér a lídr konzervativců Boris Johnson se střetl s šéfem labouristů Jeremym Corbynem při první debatě před vánočními volbami. Vysílala ji britská ITV, kláním politiky provedla moderátorka Julie Etchinghamová. Kdo odešel jako vítěz? A kdo jako poražený?"/>
  </head>
  <body>
    <article>
      <h1>Johnson vs. Corbyn. Lídři nejsilnějších stran Británie se střetli v předvolební debatě - Seznam Zprávy</h1>
      <address>
        <time datetime="2019-11-20T06:30:47+00:00">20 Nov 2019, 06:30</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/sekce/brexit">Brexit<br/></a>»<br/><a href="https://www.seznamzpravy.cz/clanek/johnson-vs-corbyn-lidri-nejsilnejsich-stran-britanie-se-stretli-v-predvolebni-debate-83164">Johnson vs. Corbyn. Lídři nejsilnějších stran Británie se střetli v předvolební debatě</a></p>
      <h3>Johnson vs. Corbyn. Lídři nejsilnějších stran Británie se střetli v předvolební debatě</h3>
      <p><a href="https://www.seznamzpravy.cz/autor/jolana-humpalova-167">Jolana Humpálová<br/></a>20. 11. 7:30</p>
      <p>Britští titáni a jejich první předvolební souboj. Premiér a lídr konzervativců Boris Johnson se střetl s šéfem labouristů Jeremym Corbynem při první debatě před vánočními volbami. Vysílala ji britská ITV, kláním politiky provedla moderátorka Julie Etchinghamová. Kdo odešel jako vítěz? A kdo jako poražený?</p>
      <p>Jeremy Corbyn: „Přineseme změnu.”</p>
      <p>Boris Johnson: „Dokončíme brexit.“</p>
      <p>Tak ve zkratce odstartovaly tváře dvou nejsilnějších britských stran hodinovou debatu. Přesně jak se čekalo, v úvodních projevech oba lídři jen ověnčili své volební slogany. Ve studiu na manchesterském předměstí bylo zhruba dvě stě lidí, kteří debatě přihlíželi a politikům pokládali otázky. Odpovědi odměňovali výsměchem i aplausem.</p>
      <h4>Brexit</h4>
      <p>První část debaty ovládl právě brexit, téma číslo jedna. Johnson, který slíbil, že odchod Británie z Evropské unie dokončí, se do svého protivníka obul s tím, že lidem otevřeně neprozradil, co s brexitem plánuje.</p>
      <p>„Chci lidi spojovat, a proto vyhlásím referendum,“ řekl lídr labouristů. Sám ale neuvedl, jakou možnost by volil on – zda setrvání v Unii, nebo odchod. Později své plány alespoň trochu upřesnil: brexitu dává tři měsíce na vyjednání „skutečné” dohody s EU, šest měsíců na vyhlášení nového referenda.</p>
      <p>Podle Corbyna není šance, aby Johnson vyjednal podmínky volného obchodu v rámci několika měsíců. „Víte to moc dobře,” přisadil si.</p>
      <p>Premiér s ním ale nesouhlasil, na vyjednání obchodu má údajně času dostatek. Podle něj Británie rozhodně z EU vystoupí na konci ledna a do konce roku 2020 se pak dohodne na novém partnerství s Unií.</p>
      <figure>
        <iframe data-src="https://twitter.com/davidschneider/status/1196895934744952832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Zdravotnictví</h4>
      <p>Šéf labouristů svého soupeře z Konzervativní strany obvinil, že se jeho vláda tajně schází s americkými vyjednavači, jimž by umožnila plný přístup na trh britského zdravotnictví. „Naprostý výmysl,“ kontroval Johnson. „Státní systém zdravotní péče nebude nikdy na prodej,” dodal.</p>
      <p>Zdravotnictví bylo hlavním tématem druhé části debaty. Corbyn se do něj pustil s vášní – sdělil publiku osobní příběh o kamarádce, která zemřela před několika dny na rakovinu prsu. „Jsme odhodláni systém zdravotní péče financovat nejen teď, plánujeme to dlouhodobě,” řekl nakonec.</p>
      <p>Oba muži britské politiky slíbili tučné investice do sektoru – slib podmínili silnou ekonomikou (kterou zase Johnson podmínil brexitem). Moderátorka ITV premiérovi připomněla slova jeho předchůdkyně Theresy Mayové. „Říkala, že žádný kouzelný strom na peníze neexistuje. Vy jste nějaký našel?” zeptala se Etchinghamová a obrátila se i na Johnsonova protikandidáta. „Vy jste možná našel víc než jeden, pane Corbyne?” otázala se za smíchu publika.</p>
      <figure>
        <img src="https://d39-a.sdn.cz/d_39/c_img_F_N/VPgCpl.jpeg?fl=cro,0,0,640,427%7Cres,1200,,1%7Cjpg,80,,1"/>
        <figcaption>Boris Johnson a Jeremy Corbyn.<cite>Foto: ČTK</cite></figcaption>
      </figure>
      <h4>Otázky na tělo</h4>
      <p>„Všichni jsou z vás zoufalí. Může vám národ věřit?” zeptal se zhruba v polovině debaty muž v publiku. Johnson přiznal, že parlament v současnosti velkou důvěru lidí nemá – podle něj kvůli tomu, že se neřídil jejich rozhodnutím o odchodu z Evropské unie. „Jeremy Corbyn a jeho Labour Party teď brexit blokují. Dokončit brexit je cesta, jak obnovit důvěru lidí v politiku,” řekl premiér. Moderátorka Etchinghamová se ho pak opakovaně snažila přerušit s tím, že jeho čas na odpověď už vypršel.</p>
      <p>„Důvěra je něco, co si musíme zasloužit,” odpověděl Corbyn poté, co se dostal ke slovu. A přidal i příběh o tom, že při svých cestách za voliči mluvil s každým – od šéfů firem po bezdomovce. „Být lídrem znamená naslouchat lidem a snažit se jejich nápady převést do reality,” řekl mimo jiné – ani on se do časového limitu nevešel.</p>
      <p>Dostalo se i na téma antisemitismu, které je pro Corbynovu stranu citlivé. Labouristé začali mít podle kupících se nařčení pod jeho vedením antisemitské tendence. Při úterní debatě Corbyn antisemitismus nazval pohromou společnosti. A voliče ujistil, že v rámci své strany podnikl určitá opatření. Johnson nesouhlasil – Corbynovy kroky nazval „absolutním selháním”.</p>
      <h4>Kdo je vítěz?</h4>
      <p>Bleskový průzkum, který vydala hned po debatě společnost YouGov, ukázal, že je společnost prakticky rozdělená vedví. Hlasovalo o tom přes šestnáct set lidí – 51 procent z nich označilo za vítěze debaty Borise Johnsona, 49 procent podpory získal Jeremy Corbyn.</p>
      <figure>
        <iframe data-src="https://twitter.com/britainelects/status/1196895492720005120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na Twitteru se také hlasovalo. Podle ankety účtu společnosti Britain Elects vyhrál lídr labouristů s 58 procenty hlasů. Za vítěze považuje Johnsona 28 procent lidí. Šestnáct procent jako o vítězi nesmýšlí ani o jednom.</p>
      <p>Podobně je na tom i novinářka britské BBC, která uvedla, že nevyhrál nikdo. „Bylo velmi překvapující, že se publikum smálo oběma kandidátům,“ napsala Laura Kuenssbergová. „Troufám si říct, že se nic nezměnilo.“</p>
    </article>
  </body>
</html>