<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121003/opublikowano-liste-poslow-zgloszonych-do-krs-wsrod-kandydatow-senyszyn-mularczyk-i-gasiuk-pihowicz.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T06:03:00+00:00"/>
    <meta property="og:title" content="Opublikowano listę posłów zgłoszonych do KRS. Wśród kandydatów Senyszyn, Mularczyk i Gasiuk-Pihowicz"/>
    <meta property="og:description" content="We wtorek wieczorem na stronie Sejmu opublikowano listę posłów zgłoszonych do Krajowej Rady Sądownictwa."/>
  </head>
  <body>
    <article>
      <h1>Opublikowano listę posłów zgłoszonych do KRS. Wśród kandydatów Senyszyn, Mularczyk i Gasiuk-Pihowicz</h1>
      <address>
        <time datetime="2019-11-20T06:03:00+00:00">20 Nov 2019, 06:03</time>
      </address>
      <h4>We wtorek wieczorem na stronie Sejmu opublikowano listę posłów zgłoszonych do Krajowej Rady Sądownictwa.</h4>
      <p>Do Krajowej Rady Sądownictwa zgłoszono 6 kandydatów: 4 kandydatury zaproponował klub PiS, po jednej Koalicja Obywatelska i Lewica.</p>
      <p>
        <b>Prawo i Sprawiedliwość zgłosiło Marka Asta, Bartosza Kownackiego, Arkadiusza Mularczyka i Kazimierza Smolińskiego.</b>
      </p>
      <p>Marek Ast jest absolwentem wydziału Prawa i Administracji na Uniwersytecie Wrocławskim. W latach 1987 – 1990 odbył aplikację radcowską w Okręgowej Izbie Radców Prawnych w Zielonej Górze. W ławach poselskich zasiada po raz piąty. Jako poseł wielokrotnie reprezentował wnioskodawców i Sejm przed Trybunałem Konstytucyjnym. W obecnej kadencji jest przewodniczącym Komisji Sprawiedliwości i Praw Człowieka.</p>
      <p>Bartosz Kownacki ukończył studia na Wydziale Prawa i Administracji Uniwersytetu Warszawskiego. Pracował m.in. jako dyrektor Biura Prawnego Służby Kontrwywiadu Wojskowego oraz radca prawny w Kancelarii Prezydenta RP Lecha Kaczyńskiego. W latach 2015 - 2018 był sekretarzem stanu w MON.</p>
      <p>Arkadiusz Mularczyk jest absolwentem wydziału Prawa i Administracji Uniwersytetu Jagiellońskiego w Krakowie. Po studiach pracował m.in. w Biurze Legislacyjnym Kancelarii Senatu. W 1999 r. zdał egzamin przed Komisją Ministerstwa Skarbu Państwa na członków rad nadzorczych Spółek Skarbu Państwa, a w 2000 roku ukończył podyplomowe studia w Helsińskiej Fundacji Praw Człowieka w Warszawie “Prawa <br/>i Wolności Człowieka”. W 2001 roku zdał egzamin adwokacki. Mandat posła sprawuje od 2005 roku. Zasiadał w kilku sejmowych komisjach, m.in. Sprawiedliwości i Praw Człowieka, Ustawodawczej, Odpowiedzialności Konstytucyjnej i Spraw Zagranicznych.</p>
      <p>Kazimierz Smoliński studiował na Wydziale Prawa i Administracji Uniwersytetu Gdańskiego. Jest radcą prawnym i adwokatem. W latach 2015 -2018 pełnił obowiązki sekretarza stanu w Ministerstwie Infrastruktury i Budownictwa. Był też członkiem Komitetu Stałego Rady Ministrów. Zajmował również stanowiska kierownicze w przedsiębiorstwach; działał w samorządzie.</p>
      <p><b>Kandydatką Koalicji Obywatelskiej jest Kamila Gasiuk-Pichowicz</b>. Posłanka ta jest absolwentką wydziału Prawa i Administracji Uniwersytetu im. Kardynała Stefana Wyszyńskiego w Warszawie. Posiada również wykształcenie ekonomiczne w zakresie Finansów <br/>i Bankowości. Odbyła aplikację przy Okręgowej Radzie Adwokackiej w Warszawie, zakończoną egzaminem adwokackim zdanym w roku 2011. Pracowała m.in. w Biurze Rzecznika Praw Obywatelskich. Od 2015 roku pełni mandat posła.</p>
      <p><b>Lewica z kolei zgłosiła Joannę Senyszyn</b>. Senyszyn jest profesorem zwyczajnym nauk ekonomicznych, publicystką, działaczką społeczną i posłanką na Sejm RP IX kadencji. Wcześniej posłanka na Sejm IV, V i VI kadencji (2001–2009) oraz eurodeputowana Parlamentu Europejskiego (2009–2014).</p>
      <footer>/ Źródło: <a href="http://sejm.gov.pl/">Sejm<br/></a>/ api</footer>
    </article>
  </body>
</html>