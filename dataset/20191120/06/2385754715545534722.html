<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598210/se-pliri-antepithesi-to-israil-se-synagermo-to-systima-sidirous-tholos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T06:29:00+00:00"/>
    <meta property="og:title" content="Σε πλήρη αντεπίθεση το Ισραήλ - Σε συναγερμό το σύστημα Σιδηρούς Θόλος"/>
    <meta property="og:description" content="Οι ένοπλες δυνάμεις του Ισραήλ εξαπέλυσαν επιθέσεις εναντίον ιρανικών και συριακών θέσεων σήμερα σε αντίποινα για την εκτόξευση ρουκετών εναντίον της..."/>
  </head>
  <body>
    <article>
      <h1>Σε πλήρη αντεπίθεση το Ισραήλ - Σε συναγερμό το σύστημα Σιδηρούς Θόλος</h1>
      <address><time datetime="2019-11-20T06:29:00+00:00">20 Nov 2019, 06:29</time> by <a rel="author">SigmaLive</a></address>
      <p>Οι ένοπλες δυνάμεις του Ισραήλ εξαπέλυσαν επιθέσεις εναντίον ιρανικών και συριακών θέσεων σήμερα σε αντίποινα για την εκτόξευση ρουκετών εναντίον της ισραηλινής επικράτειας μία ημέρα νωρίτερα, δήλωσε ο εκπρόσωπός τους αντισυνταγματάρχης Αβιχάι Αντραΐ.</p>
      <p>Συστοιχίες των συστημάτων αντιπυραυλικής και αντιαεροπορικής άμυνας της Συρίας κατάφεραν να αναχαιτίσουν και να καταστρέψουν τους περισσότερους από τους πυραύλους που εκτοξεύθηκαν από ισραηλινά μαχητικά αεροσκάφη πριν πλήξουν τους στόχους τους, μετέδωσε το συριακό κρατικό πρακτορείο ειδήσεων SANA, επικαλούμενο πηγή προσκείμενη στον συριακό στρατό.</p>
      <p>Ο ισραηλινός στρατός ανακοίνωσε ότι το σύστημα αντιπυραυλικής άμυνας Σιδηρούς Θόλος κατέστρεψε τέσσερις ρουκέτες οι οποίες εκτοξεύθηκαν από τη Συρία εναντίον της επικράτειας του Ισραήλ την Τρίτη.</p>
      <p>«Μαχητικά αεροσκάφη επέδραμαν εναντίον δεκάδων στρατιωτικών στόχων που ανήκαν στην ιρανική Δύναμη Κουντς και στον συριακό στρατό εντός της συριακής επικράτειας, συμπεριλαμβανομένων πυραύλων επιφανείας-αέρος, αρχηγείων, αποθηκών όπλων και στρατιωτικών βάσεων, σε αντίδραση για τη χθεσινή εκτόξευση ρουκετών από τη Συρία εναντίον του Ισραήλ», ανέφερε ο αντισυνταγματάρχης Αντραΐ μέσω Twitter.</p>
      <p>Η Δύναμη Κουντς — επίλεκτη μονάδα των Φρουρών της Επανάστασης, ειδικού σώματος των ιρανικών ένοπλων δυνάμεων — φέρεται να εκτελεί επιχειρήσεις στο εξωτερικό.</p>
      <p>Σύμφωνα με το SANA, τρεις άνθρωποι τραυματίστηκαν στην ισραηλινή επίθεση.</p>
      <p>Από την έναρξη της σύρραξης στη Συρία το 2011, το Ισραήλ έχει εξαπολύσει εκατοντάδες επιδρομές στη χώρα, τόσο εναντίον θέσεων του καθεστώτος όσο και συμμάχων του, ιδίως του Ιράν και του ένοπλου σιιτικού κινήματος Χεζμπολάχ του Λιβάνου, ορκισμένων εχθρών του εβραϊκού κράτους. Λέει ότι τα πλήγματα αυτά έχουν στόχο να αποτρέψουν την απόκτηση ιρανικών ερεισμάτων και την παράδοση προηγμένων οπλικών συστημάτων στη Χεζμπολάχ.</p>
      <p>«Η χθεσινή ιρανική επίθεση εναντίον της ισραηλινής επικράτειας με την εκτόξευση πυραύλων (...) είναι η καλύτερη απόδειξη του αληθινού σκοπού του Ιράν στη Συρία», όπου η εγκατάσταση ιρανικών δυνάμεων «εγείρει απειλή για την ασφάλεια του Ισραήλ και τη σταθερότητα της περιοχής», σύμφωνα με τον Αντραΐ.</p>
      <p>Η επίθεση καταγράφηκε την επομένη βομβαρδισμών του Ισραήλ στο έδαφος της Συρίας, κοντά στη Δαμασκό, «σε αντίποινα» για τις εκτοξεύσεις ρουκετών εναντίον του κατεχόμενου από τους ισραηλινούς τμήματος του Υψιπέδου του Γκολάν, σύμφωνα με μια ΜΚΟ.</p>
      <p>
        <b>Η αντιαεροπορική άμυνα «απέτρεψε» επίθεση στην πρωτεύουσα </b>
      </p>
      <p>Συστοιχίες των συστημάτων αντιπυραυλικής και αντιαεροπορικής άμυνας της Συρίας άνοιξαν πυρ εναντίον «εχθρικών στόχων» πάνω από τη Δαμασκό, μετέδωσε το συριακό κρατικό πρακτορείο ειδήσεων SANA, χωρίς να δώσει περισσότερες λεπτομέρειες.</p>
      <p>«Η αντιαεροπορική άμυνα κατέρριψε εχθρικούς στόχους στα νότια της Δαμασκού», ανέφερε το SANA.</p>
      <p>Ανταποκριτής του Γαλλικού Πρακτορείου μετέδωσε ότι άκουσε πολλές εκκωφαντικές εκρήξεις.</p>
      <p>Ανταποκριτής του ρωσικού κρατικού πρακτορείου ειδήσεων Sputnik μετέδωσε πως άκουσε τουλάχιστον 20 εκρήξεις, τη μια πίσω από την άλλη κάθε περίπου πέντε δευτερόλεπτα, μετά τις 01:30 [τοπική ώρα και ώρα Κύπρου].</p>
      <p>Το κρατικό συριακό τηλεοπτικό δίκτυο αλ Ιχμπαρίγια μετέδωσε ότι αποκρούστηκε επίθεση εναντίον της Δαμασκού και προαστίων της, διευκρινίζοντας ότι καταρρίφθηκαν πολλοί πύραυλοι.</p>
      <p>Η επίθεση καταγράφηκε την επομένη βομβαρδισμών του Ισραήλ στο έδαφος της Συρίας, κοντά στη Δαμασκό, «σε αντίποινα» για τις εκτοξεύσεις ρουκετών εναντίον του κατεχόμενου από τους ισραηλινούς τμήματος του Υψιπέδου του Γκολάν, σύμφωνα με μια ΜΚΟ. Τα κρατικά μέσα ενημέρωσης της Συρίας αναφέρθηκαν απλά σε «εκρήξεις» κοντά στο αεροδρόμιο της πρωτεύουσας.</p>
      <p>Από την έναρξη της σύρραξης στη Συρία το 2011, το Ισραήλ έχει εξαπολύσει εκατοντάδες επιδρομές στη χώρα, τόσο εναντίον θέσεων του καθεστώτος όσο και συμμάχων του, ιδίως του Ιράν και του ένοπλου σιιτικού κινήματος Χεζμπολάχ του Λιβάνου, ορκισμένων εχθρών του εβραϊκού κράτους.</p>
    </article>
  </body>
</html>