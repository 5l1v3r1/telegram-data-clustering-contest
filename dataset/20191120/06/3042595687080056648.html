<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/ja-jeg-er-skalla/71835273"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T06:34:00+00:00"/>
    <meta property="og:title" content="- Ja, jeg er skalla"/>
    <meta property="og:description" content="Sangstjerna sier at det «ikke er så mye igjen av ham»."/>
  </head>
  <body>
    <article>
      <h1>- Ja, jeg er skalla</h1>
      <h2>Sangstjerna sier at det «ikke er så mye igjen av ham».</h2>
      <address><time datetime="2019-11-20T06:34:00+00:00">20 Nov 2019, 06:34</time> by <a rel="author">Vilde Holta Røssland</a></address>
      <p>I oktober ble <a href="https://www.dagbladet.no/kjendis/elton-john-70-ar-var-forlovet-og-gift-med-to-ulike-kvinner-sa-motte-han-sitt-livs-kjaerlighet/67430608">Elton Johns (72)</a> selvbiografi, <a href="https://www.dagbladet.no/kultur/utstralte-ubehag/71703860">«Me»</a>, sluppet, der han blant annet avslører at han i 2017 ble diagnostisert med prostatakreft.</p>
      <p>Sangstjernas operasjon var vellykka, men kort tid etter fikk han <a href="https://www.dagbladet.no/kjendis/elton-john-innlagt-pa-intensiven/67514238">en infeksjon som kunne ha kostet ham livet</a>. I BBC-programmet «Elton John: Uncencored», forteller 72-åringen nå åpenhjertig om helseproblemene.</p>
      <p>- Jeg måtte lære å gå igjen. Jeg var ekstremt syk, forteller han til Graham Norton (56), ifølge <a href="https://www.standard.co.uk/showbiz/celebrity-news/elton-john-i-had-to-learn-to-walk-again-after-i-came-close-to-dying-a4289956.html">Evening Standard</a>.</p>
      <h3>- Ikke mye igjen av meg</h3>
      <p>Infeksjonen ble oppdaget som følge av at John brått følte seg dårlig under en konsert i Las Vegas. Han ble hastet til sykehuset i London, der de fikk situasjonen under kontroll.</p>
      <p>Legene fortalte imidlertid at infeksjonen kunne vært livstruende.</p>
      <p>- Jeg sa: «Ikke la meg dø. Jeg vil se barna mine vokse opp», sier artisten.</p>
      <figure>
        <img src="https://dbstatic.no/71835984.jpg?imageId=71835984&amp;width=1024&amp;height=615"/>
        <figcaption><b>STJERNE:</b> Elton John slik vi er vant til å se ham, på scenen bak et piano. I 2017 ble han alvorlig syk etter en kreftoperasjon, og fryktet å miste livet. Foto: NTB Scanpix Vis mer</figcaption>
      </figure>
      <p>Elton John er gift med David Furnish (57), og sammen har de <a href="https://www.seher.no/kjendis/elton-john-nekter-a-la-barna-arve-milliardformuen/64101078">sønnene Elijah Joseph Daniel (6) og Zachary Jackson Levon (8)</a>. Nå som han har fjernet prostata og også fått varige mén etter både kreftbehandling og ulike operasjoner, spøker han om at det «ikke er så mye igjen av ham».</p>
      <p>
        <b>Elton John har nemlig også mistet håret, og bruker derfor tupé.</b>
      </p>
      <p>- Ja, jeg er skalla. Jeg liker det ikke, så jeg bruker tupé, innrømmer han.</p>
      <h3>Ute på en siste turné</h3>
      <p>Da Elton John ble syk for to år siden, ga det ham en bekreftelse på at det var på tide å legge turnélivet på hylla.</p>
      <p>I januar i fjor annonserte sangstjerna at han <a href="https://www.dagbladet.no/kultur/elton-john-slutter-a-turnere-men-forst-om-tre-ar/69373164">legger ut på en siste turné, «Farewell Yellow Brick Road»</a> - som vil pågå i nærmere tre år. Den første konserten ble holdt i september i år, og i september 2020 er han i Norge.</p>
      <p>I selvbiografien «Me» kommer det fram at sykdommen var en påvirkende faktor til at han omsider nå gir seg. Det skriver <a href="https://www.theguardian.com/music/2019/oct/05/elton-john-24-hours-from-death-after-prostate-cancer-treatment">The Guardian</a>.</p>
      <p>Han ønsker nemlig å tilbringe mer tid med ektemannen og sønnene.</p>
      <figure>
        <img src="https://dbstatic.no/71835923.jpg?imageId=71835923&amp;x=11.538461538462&amp;y=0&amp;cropw=88.461538461538&amp;croph=100&amp;width=483&amp;height=639"/>
        <figcaption><b>FAMILIEMANN:</b> Elton John slutter å turnere for å tilbringe mer tid med familien. Her er han sammen med ektemannen og deres to sønner i 2014. Foto: NTB Scanpix Vis mer</figcaption>
      </figure>
      <p>«På et eller annet vis, følte jeg at tida jeg brukte på å komme meg var svaret på bønnene mine: Hvis du vil ha mer tid, må du lære å leve som dette, du må bremse», skriver John.</p>
      <p>
        <b>«All tvil om å pensjonere meg fra turnélivet bare fordampet».</b>
      </p>
      <h3>Tobarnsfar</h3>
      <p>Elton John og den kanadiske filmregissøren David Furnish giftet seg 21. desember 2005, og fem år seinere ble paret foreldre for første gang ved hjelp av en surrogatmor.</p>
      <p>I et intervju med <a href="http://usatoday30.usatoday.com/life/books/news/story/2012-07-17/elton-john-love-is-the-cure-aids-book/56261968/1">USA Today</a> i 2012, året før deres andre sønn kom til verden, snakket John om å bli far.</p>
      <figure>
        <img src="https://dbstatic.no/71835913.jpg?imageId=71835913&amp;x=0&amp;y=0&amp;cropw=100&amp;croph=90.18691588785&amp;width=643&amp;height=387"/>
        <figcaption><b>GIFT SIDEN 2005:</b> Elton John og David Furnish har vært gift i 14 år. Nå ønsker førstnevnte å fokusere på ektemannen og barna, og legger derfor turnélivet på hylla. Foto: NTB Scanpix Vis mer</figcaption>
      </figure>
      <p>- Zachary har gitt David og meg den mest utrolige glede, og han har gitt oss den mest utrolige følelsen av ansvar og kjærlighet. Han er med oss over alt. Han elsker å reise, han elsker mennesker. Han er en glad gutt av natur, fortalte han den gang.</p>
      <p>
        <b>I 2017 uttalte han i et intervju med radiokanalen Beats 1 at han gjerne skulle ønske han hadde flere barn.</b>
      </p>
      <p>- Å få barn utgjør hele forskjellen, fordi det handler om dem, ikke om deg. Det er det største man kan oppleve. Hadde jeg vært 15 år yngre, ville jeg hatt to eller tre barn til. Uten tvil, fortalte sangeren, ifølge <a href="http://people.com/babies/elton-john-beats-1-on-fatherhood-turning-70/">People</a>.</p>
    </article>
  </body>
</html>