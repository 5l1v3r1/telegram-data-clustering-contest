<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/zdravi-v-hladnem-in-mokrem-vremenu-243410"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T06:32:00+00:00"/>
    <meta property="og:title" content="Zdravi v hladnem in mokrem vremenu"/>
    <meta property="og:description" content="S skrbnim opazovanjem narave so taoistični modreci zaznali vzorce, ki so skupni tako zunanjemu okolju kot notranjim procesom človeškega telesa. V več tisoč letih so razvili zapleten sistem diagno..."/>
  </head>
  <body>
    <article>
      <h1>Zdravi v hladnem in mokrem vremenu</h1>
      <h2>Jeseni so najbolj na udaru pljuča, vranica in ledvice. Okrepimo jih z akupunkturo, mokso in prehrano.</h2>
      <address><time datetime="2019-11-20T06:32:00+00:00">20 Nov 2019, 06:32</time> by <a rel="author">M. B. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1631468.jpg"/>
          <figcaption>Akupunktura pomaga vzpostaviti pretok čija po meridianih v telesu. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1631469.jpg"/>
          <figcaption>Jeseni se izogibajte hladnim jedem, mlečnim izdelkom, mastni in ocvrti hrani, da preženete vlago iz telesa. FOTO: Guliver/Getty Images</figcaption>
        </figure>
      </slideshow>
      <p>S skrbnim opazovanjem narave so taoistični modreci zaznali vzorce, ki so skupni tako zunanjemu okolju kot notranjim procesom človeškega telesa. V več tisoč letih so razvili zapleten sistem diagnosticiranja in zdravljenja. Tradicionalna kitajska medicina (TKM) išče in odstranjuje vzroke bolezni, vključuje različne terapije in prehranske režime. Upošteva načelo o stalnih spremembah, kar pojasnjuje s teorijo jina in janga, či, življenjska energija, pa je v njej osrednjega pomena.<br/>Za ugotavljanje vzroka bolezni uporabljajo številne diagnostične metode, upoštevajo pa tudi prehranjevalne navade, čustva, urnik spanja itd. Pri tem opazujejo, poslušajo, celo vonjajo in tipajo bolnika.<br/><br/>Vsak organ sestavlja mreža energijskih poti, znanih kot meridiani. Dvanajst rednih in osem dodatnih meridianov pomaga ohranjati ravnotežje jina in janga v telesu. Vsak meridian se imenuje po posebnem notranjem organu, ki ga zajema in skozi katerega prehaja. Kadar či prosto teče skozi meridiane, je telo v dobrem zdravstvenem stanju in optimalno deluje. Ko pa je energijska pot ovirana, to vpliva na njegovo delovanje.</p>
      <h3>Pljuča, vranica, ledvice</h3>
      <p>Pomanjkljivo delovanje pljuč tujkom, mrazu ali vročini omogoča, da vdrejo v telo, še posebno v hladnem delu leta. Lahko je genetsko pogojeno ali pridobljeno v življenju. Veter in vlaga, ki povzročita kihanje, srbenje oči in grla, občutek teže v glavi z obilo sluzi, pa pljuča dodatno oslabita, tako kot hrana, polna sladkorjev, moke in mlečnih izdelkov, premalo gibanja ali pretiravanje z vadbo ter močna čustva, kot sta huda žalost ali pretirano vzhičenje. Oslabljeno delovanje pljuč vodi v slabo delovanje celotnega imunskega sistema, zaradi česar postanemo bolj dovzetni za bolezni. Značilni simptomi že oslabljenega imunskega sistema in neravnovesja delovanja meridianov vključujejo fizično in psihično utrujenost, apatijo, potenje ob minimalnem naporu ter pogoste prehlade.<br/><br/>Po TKM je vranica oslabljena zaradi pretiranega razmišljanja, slabih prehranjevalnih navad, ki prispevajo k vlagi v telesu: moke, sladkorja, mlečnih izdelkov, predelane, mastne, ocvrte, začinjene in hladne hrane ter alkohola. Prav tako k šibki vranici prispevajo močni hlapi, denimo cigaretni dim.<br/><br/>Pomanjkljivo delovanje ledvic je lahko posledica dednih dejavnikov, kroničnih bolezni, staranja, prenapornega dela ali močnega strahu. Kadar je vzrok genetski, se že v otroštvu pojavljajo alergije. Ker so ledvice v TKM vir življenjske energije v telesu, lahko njihovo slabše delovanje moti delovanje pljuč in obrambo pred patogeni. Kadar je oslabljen tudi imunski sistem, se pojavijo kožna vnetja ali astma.</p>
      <h3>Načini zdravljenja</h3>
      <p>Akupunktura vključuje uporabo igel, s katerimi vzdolžno, kot tečejo meridiani, spodbujamo določene točke po telesu. Deluje na odpravljanju energijskih blokad v meridianih in ureja splošni pretok energije, tako da se telo lahko vrne v stanje ravnovesja in zdravja.<br/><br/>Moksa je toplotna terapija, pri kateri s tlečim snopkom zelišč spodbujamo posamezne dele telesa ali točke. Na tak način odpiramo in spodbujamo pretočnost meridianov, pretok energije ter iz organov odpravljamo sluz, mraz in vlago. Obenem krepimo delovanje imunskega sistema, kar je zlasti dragoceno jeseni in pozimi.<br/><br/>Prehrana igra pomembno vlogo pri blaženju sezonskih vplivov. Sladice, mlečni izdelki, hrana iz hladilnika in moka povečujejo nabiranje sluzi, kar privede do oslabljenega delovanja pljuč. Izogniti se moramo jogurtu, sladoledu, siru in mleku. Juhe, solate in sveža zelenjava, kuhane žitarice ter prosena kaša ne povzročajo nabiranja sluzi. Čez dan pijte napitek iz limone, vode in sode bikarbone ter ne jejte več po 18. uri. Sadje jejte samostojno, ne pretiravajte z njim in ga nikoli ne jejte po drugem obroku. Prav tako med seboj ne mešajte več različnih vrst hrane. </p>
    </article>
  </body>
</html>