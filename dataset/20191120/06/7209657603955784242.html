<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/morto-treno-1.4896361"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-20T06:00:07+00:00"/>
    <meta property="og:title" content="Castenaso, morto sotto un treno dopo l'agguato alla moglie. Chi era"/>
    <meta property="og:description" content="L'aggressione nel parcheggio di un centro commerciale, poi il gesto estremo. La donna, ferita al volto, non è grave"/>
  </head>
  <body>
    <article>
      <h1>Castenaso, morto sotto un treno dopo l'agguato alla moglie. Chi era</h1>
      <h2>L'aggressione nel parcheggio di un centro commerciale, poi il gesto estremo. La donna, ferita al volto, non è grave</h2>
      <address><time datetime="2019-11-20T06:00:07+00:00">20 Nov 2019, 06:00</time> by <a rel="author">DOMENICO CANTALAMESSA E ZOE PEDERZINI</a></address>
      <p>Castenaso (Bologna), 20 novembre 2019 - L’aggressione alla <b>moglie</b>, la <b>fuga disperata</b> per le vie del paese fino a raggiungere la ferrovia e poi, in preda alla disperazione, il gesto estremo. Yassine Fatmi Idrissi, <b>marocchino</b> di <b>29 anni</b> senza fissa dimora, è <a href="https://www.ilrestodelcarlino.it/bologna/cronaca/morto-treno-castenaso-1.4896189"><b>morto sotto al treno</b></a> della linea <b>Bologna-Portomaggiore</b> ieri pomeriggio intorno alle <b>18.30</b>: probabilmente si è gettato volontariamente sotto il convoglio che aveva appena oltrepassato la stazione di <b>Castenaso</b> ed era diretto a Bologna. È stata purtroppo del tutto inutile la <b>brusca frenata</b> del macchinista per fermare il mezzo, a bordo del quale c’erano <b>trentaquattro passeggeri</b>, tutti illesi. <br/><br/>Partiamo dal principio. Idrissi aveva appuntamento, verso le 17 di ieri pomeriggio, al <b>centro commerciale Stellina</b> con la moglie, bolognese di 32 anni ma residente a Castenaso, di professione <b>infermiera</b>, con la quale <b>non abitava più</b>. I due si incontravano periodicamente perché insieme hanno <b>un figlio piccolo</b>. Nelle vicinanze<b> </b>del centro commerciale, però, all’interno di in un parchetto, è nata una discussione; <b>non la prima</b>, sicuramente. Anzi, probabilmente l’ultima di una lunga serie, tanto che lei già in un’altra circostanza era stata costretta a <b>denunciare</b> il marito per <b>maltrattamenti domestici</b>. La situazione è degenerata velocemente. Il diverbio si è fatto sempre più acceso e l’uomo ha iniziato ad <b>aggredirla anche fisicamente</b>, per poi colpirla a un occhio con un <b>coltello da cucina</b> che aveva portato con sé. E’ in questo frangente che l’intervento di <b>due passanti</b> si è rivelato fondamentale per evitare alla donna conseguenze peggiori. I due sono riusciti infatti a separarli e a prestare immediatamente soccorso alla donna, che è poi stata assistita all’ospedale di <b>Budrio</b>, da dove è stata dimessa poche ore dopo con <b>una prognosi di dieci giorni</b> per ferite da punta da taglio e contusioni multiple. Nel frattempo il marito, invece, si è dato alla fuga per le strade della zona. Immediatamente è anche scattato l’allarme, con i <b>carabinieri</b> che sono stati avvisati da parte di chi aveva assistito alla scena. I militari di <b>San Lazzaro</b> e di <b>Castenaso</b>, aiutati anche dai volontari dell’Associazione nazionale carabinieri, si sono lanciati all’inseguimento del 29enne, che tra l’altro aveva anche <b>procedimenti penali</b> pendenti per <b>spaccio di droga</b>.<br/><br/>Poco dopo, però, agli stessi carabinieri è arrivata <b>un’altra segnalazione</b> da parte del personale delle ferrovie: un individuo si era <b>gettato sotto il treno</b> all’altezza della stazione di Castenaso Stellina, distante poche centinaia di metri dal luogo in cui era avvenuta la lite tra moglie e marito. I carabinieri e gli agenti della <b>polizia ferroviaria</b>, arrivati immediatamente sul posto, non hanno potuto che constatare <b>il decesso</b> dell’uomo, il cui corpo giaceva dilaniato lungo i binari. In poco tempo è stato anche semplice appurare che la vittima era proprio colui che le forze dell’ordine stavano cercando e che poco prima aveva aggredito la moglie. Nel frattempo, il treno è rimasto fermo sul posto e il tratto ferroviario, che è a binario unico, <b>chiuso</b> per tutto il tempo necessario a effettuare i rilievi e liberare la ferrovia dai resti di Yassine Fatmi. Soltanto<b> </b>dopo più di <b>quattro ore</b> la circolazione è ripresa regolarmente e i passeggeri hanno potuto raggiungere la loro destinazione, dopo che erano stati costretti a rimanere all’interno dei vagoni per tutto il tempo.<br/><br/><b>Leggi anche <a href="https://www.ilrestodelcarlino.it/bologna/cronaca/picchiata-incinta-1.4883766">Donna incinta picchiata dal fidanzato. Calci e pugni sulla pancia</a></b></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/morto-treno-castenaso-1.4896189"/>
        <a href="https://www.ilrestodelcarlino.it/bologna/cronaca/picchiata-incinta-1.4883766"/>
      </related>
    </article>
  </body>
</html>