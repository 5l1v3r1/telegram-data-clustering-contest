<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04726846"/>
    <meta property="og:site_name" content="De Standaard"/>
    <meta property="article:published_time" content="2019-11-20T06:51:00+00:00"/>
    <meta property="og:title" content="Buitenlandse pers over Rode Duivels: ‘De Duivels hebben geen medelijden’"/>
    <meta property="og:description" content="De Rode Duivels maakten er in de overbodige kwalificatiewedstrijd voor het EK voetbal tegen Cyprus dinsdagavond een doelpuntenfestival van: 6-1. Dat ontgin..."/>
  </head>
  <body>
    <article>
      <h1>Buitenlandse pers over Rode Duivels: ‘De Duivels hebben geen medelijden’</h1>
      <address>
        <time datetime="2019-11-20T06:51:00+00:00">20 Nov 2019, 06:51</time>
      </address>
      <p>
        <b>De Rode Duivels maakten er in de overbodige kwalificatiewedstrijd voor het EK voetbal tegen Cyprus dinsdagavond een doelpuntenfestival van: 6-1. Dat ontging ook de buitenlandse pers niet.</b>
      </p>
      <p>De Rode Duivels kregen eerst een tegengoal te slikken van Nicholas Ioannou, maar daarna walste België over Cyprus. Kevin De Bruyne en Christian Benteke scoorden tweemaal, Yannick Carrasco eenmaal, en Kypros Christoforou maakte een owngoal.</p>
      <p>Het Britse <b>BBC </b>schrijft daarover dat ‘België een succesvolle kwalificatieronde eindigt met een krachtige winst tegen Cyprus.’ ‘België verslaat Cyprus en eindigt op hoogtepunt’, kopt de Britse omroep. ‘Ondanks de mooie goal van Ioannou, was België onweerstaanbaar en maakten ze gebruik van elke opportuniteit.’</p>
      <p>‘Martinez zal wel wat ongerust zijn over de snelle goal van Ioannou, waarbij de afwezigheid van Jan Vertonghen duidelijk gevoeld werd. Maar Martinez gaat naar het EK met de beste aanvallende cijfers van Europa met slechts drie tegendoelpunten.’</p>
      <p>‘Met een volledig herwerkte ploeg wonnen de Rode Duivels hun tiende match tegen Cyprus. Ze verbeteren ook hun puntenrecord’, schrijft de toonaangevende Franse sportkrant <b>L’Équipe. </b>‘België vierde op een feestelijke manier hun kwalificatie voor het EK voetbal door overweldigend te winnen tegen Cyprus. Het is het tiende succes in tien matchen.’ De krant schrijft dat niet alles perfect was, en omschrijft de tegengoal van Ioannou. Toch besluit de krant dat België de overmacht had en kopte: ‘De Duivels hebben geen medelijden.’</p>
      <p>
        <b>‘België eindigt in stijl’</b>
      </p>
      <p>Het Nederlandse Algemeen Dagblad schreef dat ‘bij zege op Cyprus de Rode Duivels een perfect EK-kwalificatietoernooi zouden spelen.’ ‘Bij de rust was dat al een zekerheid. Cyprus kwam via Nicholas Ioannou nog wel brutaal op voorsprong, maar nog voor rust wisten de Belgen via Christian Benteke, tweemaal Kevin De Bruyne en Yannick Carrasco orde op zaken te stellen: 4-1. België was daardoor nog dicht bij een record. Alleen Spanje (42 goals) maakte in aanloop naar het EK 2000 meer goals in de huidige kwalificatie dan België, dat daarvoor in de tweede helft nog vier keer moest scoren.’ Dat lukte niet, de Rode Duivels sloten af met 6-1.</p>
      <p>
        <b>Rode Duivels favoriet</b>
      </p>
      <p><a href="https://www.standaard.be/cnt/dmf20191116_04721134">Na de match tegen Rusland was de buitenlandse pers ook erg positief over de Rode Duivels</a>. Toen werden ze getipt als één van de topfavorieten voor het EK. </p>
    </article>
  </body>
</html>