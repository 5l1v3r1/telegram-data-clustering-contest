<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33269-alfa-romeo-modernizejis-sedanu-giulia-un-krosoveru-stelvio-foto"/>
    <meta property="og:site_name" content="iAuto"/>
    <meta property="article:published_time" content="2019-11-20T06:01:00+00:00"/>
    <meta property="og:title" content="Alfa Romeo modernizējis sedanu Giulia un krosoveru Stelvio (+FOTO)"/>
    <meta property="og:description" content="Itālijas autobūves kompānija Alfa Romeo modernizējusi sedanu Giulia un krosoveru Stelvio. Abi modeļi tikko piedzīvojuši pirmizrādi Losandželosas motoršovā."/>
  </head>
  <body>
    <article>
      <h1>Alfa Romeo modernizējis sedanu Giulia un krosoveru Stelvio (+FOTO)</h1>
      <address><time datetime="2019-11-20T06:01:00+00:00">20 Nov 2019, 06:01</time> by <a rel="author">iAuto</a></address>
      <p>Itālijas autobūves kompānija Alfa Romeo modernizējusi sedanu Giulia un krosoveru Stelvio. Abi modeļi tikko piedzīvojuši pirmizrādi Losandželosas motoršovā.</p>
      <p>Alfa Romeo informē, ka pircējiem pieejamas jaunas virsbūves krāsas, dekoratīvie oglekļa šķiedras apdares elementi un būtiski uzlabota multimediju sistēma ar 8,8 collu ekrānu jau bāzes versijā. Jaunā sistēma spēs strādāt ar tādām palīgprogrammām, kā My Assistant“ vai „My Remote“, kas padarīs iespējamu, piemēram, durvju atslēgšanu vai aizslēgšanu, automātisko palīdzības izsaukšanu ar automobiļa atrašanās koordinātām avārijas gadījumā, pieeju automašīnas datiem vai braukšanas maršruta nosūtīšanu no telefona uz mašīnas navigāciju.</p>
      <p>Vadītāja rīcībā tagad ciparu mērinstrumenti ar septiņu collu TFT displeju, kā arī kopā ar Bosch izstrādāta autonomās braukšanas tehnoloģija. Tā atbilst Level 2 līmenim, kas nozīmē, ka pie noteiktiem apstākļiem autopilots uzņemas paātrināšanās, bremzēšanas un stūrēšanas funkcijas, ik pa brīdim pieprasot uzlikt rokas uz stūres. Jaunums ir arī aktīvais aklā leņķa un joslas uzturēšanas asistents, kas iejaucas ar stūres korekcijām, sajūtot potenciālās briesmas vai šķēršļus. Tiem var pieskaitīt vadītāja noguruma uzraugu, adaptīvo kruīzkontroli un ceļazīmju atpazinēju.</p>
      <p>Patīkams sīkums būs jaunais ātrumpārslēgs ar Itālijas karogu pie pamatnes un veiksmīgākas konstrukcijas glāžu turētāji.</p>
      <p>Motoru klāstā izmaiņu nebūs. ASV tirgū Alfa Romeo Giulia un Stelvio pieejami ar divu litru turbo četrcilindru motoru, kas attīsta 280 zirgspēkus, bet jaudīgos modeļus Quadrifoglio komplektē ar 2,9 litru V6 dzinējiem, kas izdod 510 Zs.</p>
      <figure>
        <img src="https://iauto.lv/_mm/i/20191119/33269_07f0bbfb47b.jpg"/>
      </figure>
      <figure>
        <img src="https://iauto.lv/_mm/i/20191119/33269_16060905eeb.jpg"/>
      </figure>
      <figure>
        <img src="https://iauto.lv/_mm/i/20191119/33269_32673557cae.jpg"/>
      </figure>
      <figure>
        <img src="https://iauto.lv/_mm/i/20191119/33269_48b3f2db3cd.jpg"/>
      </figure>
      <figure>
        <img src="https://iauto.lv/_mm/i/20191119/33269_5302a32b39f.jpg"/>
      </figure>
      <figure>
        <img src="https://iauto.lv/_mm/i/20191119/33269_67dc3d8525f.jpg"/>
      </figure>
      <figure>
        <img src="https://iauto.lv/_mm/i/20191119/33269_71f99da993d.jpg"/>
      </figure>
      <figure>
        <img src="https://iauto.lv/_mm/i/20191119/33269_80664bd8d34.jpg"/>
      </figure>
      <figure>
        <img src="https://iauto.lv/_mm/i/20191119/33269_9a43e856b42.jpg"/>
      </figure>
    </article>
  </body>
</html>