<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/google-chce-zmenit-android-od-zakladu/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-20T06:00:51+00:00"/>
    <meta property="og:title" content="Google chce změnit Android od základu"/>
    <meta property="og:description" content="Pokud jde o systém Android, jeho největší slabinou je roztříštěnost a následná možnost aktualizací. Můžeme vyčítat společnostem, že se nestarají o svá zařízení a neaktualizují je dostatečně pravidelně. Problém je ale v náročnosti v rámci celého procesu, což je vidět už u samotného začátku vytváření systému pro konkrétní zařízená. Android a změna u jádra Android […]"/>
  </head>
  <body>
    <article>
      <h1>Google chce změnit Android od základu</h1>
      <address><time datetime="2019-11-20T06:00:51+00:00">20 Nov 2019, 06:00</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Pokud jde o systém Android, jeho největší slabinou je roztříštěnost a následná možnost aktualizací. Můžeme vyčítat společnostem, že se nestarají o svá zařízení a neaktualizují je dostatečně pravidelně. Problém je ale v náročnosti v rámci celého procesu, což je vidět už u samotného začátku vytváření systému pro konkrétní zařízená.</p>
      <h3>Android a změna u jádra</h3>
      <p>Android je založen na linuxovém jádře, ale než se dostane do zařízení, musí absolvovat poměrně náročnou cestu. Google první vezme linuxové jádro LTS (Long Term Support) a provede na něm patřičné změny, vznikne Android Common kernel. Ten se následně pošle do společností jako Qualcomm, které aplikují své změny spojené s procesorem (SoC) a vznikne SoC Kernel. Ten se následně pošle výrobci smartphonů. Ten dodá své změny a na světě je kompletní Android pro dané zařízení.</p>
      <p>V tuto chvíli to znamená, že konkrétní verze jádra zůstane zpravidla pro samotný mobil a nikdy nedojde ke změně, respektive k aktualizaci, jelikož by muselo dojít k opakování celého procesu. Google již představil projekt <a href="https://dotekomanie.cz/2018/03/projekt-treble-v-akci-aneb-komunitni-android-pro-kazdeho/">Treble</a>, ale ten řeší rychlejší aktualizace nad samotným jádrem, ale jak se ukazuje, Google chce zavést podobný systém i na úrovni linuxového jádra.</p>
      <figure>
        <img src="https://dotekomanie.cz/wp-content/uploads/2019/11/ABI_Monitoringpdf_-_Google_Chrome-980x537-980x537x.jpg"/>
      </figure>
      <p>
        <i>Současné řešení vs. navrhovaný modulární systém</i>
      </p>
      <p>V podstatě by výrobci hardwaru mohli místo úprav jádra vytvářet moduly, díky čemuž by se značně zrychlil celý proces. Navíc by Android mohl běžet nad neupravenou verzí původního linuxového jádra, které by bylo doplněno o pluginy. Pokud se něco takového podaří, mohlo by to přinést aktualizace, což by mělo dopad na efektivitu, rychlost a zejména bezpečnost.</p>
      <p>Nejedná se ale o jednoduchý proces, jelikož by se Google musel domluvit s výrobci hardwaru a také s linuxovou komunitou, která by něco takového musela povolit. Google zde má ale odpůrce, takže celý proces změny Androidu může trvat poměrně dlouho.</p>
      <p>Současný problém v aktualizací je taktéž spojen právě s jádrem. Vzhledem k tomu, že nelze aktualizovat jádro, nebo nejsou zpravidla na to prostředky ani čas, tak může být zajištěna jen částečná podpora po omezenou dobu.</p>
      <footer>Zdroje: <a href="https://www.androidpolice.com/2019/11/19/google-wants-android-to-use-regular-linux-kernel-potentially-improving-updates-and-security/#c4ca4/">androidpolice.com</a>, <a href="https://arstechnica.com/gadgets/2019/11/google-outlines-plans-for-mainline-linux-kernel-support-in-android/##c4ca4/">arstechnica.com</a></footer>
    </article>
  </body>
</html>