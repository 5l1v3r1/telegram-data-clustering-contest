<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/universita-italiane-1.4896271"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T06:06:06+00:00"/>
    <meta property="og:title" content="Sorpresa, l’Università italiana sale in cattedra"/>
    <meta property="og:description" content="Ricerca di Intesa Sanpaolo: 4 atenei su 10 del nostro Paese sono nella Top 1.000, un risultato migliore delle istituzioni americane"/>
  </head>
  <body>
    <article>
      <h1>Sorpresa, l’Università italiana sale in cattedra</h1>
      <h2>Ricerca di Intesa Sanpaolo: 4 atenei su 10 del nostro Paese sono nella Top 1.000, un risultato migliore delle istituzioni americane</h2>
      <address><time datetime="2019-11-20T06:06:06+00:00">20 Nov 2019, 06:06</time> by <a rel="author">FEDERICO DEDORI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896287.1574229967!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La classifica degli Atenei</figcaption>
      </figure>
      <p>Milano, 20 novembre 2019 - Quante volte ci siamo sentiti dire che le università italiane<b> </b>sono peggiori di quelle del resto del mondo? <b>Intesa San Paolo</b> e <b>Italiadecide </b>hanno sfatato questo mito. Presentata ieri a <b>Milano </b>la <b>ricerca </b>pluriennale sulla reputazione dell’Italia quest’anno focalizzata sul sistema universitario. La ricerca dal titolo '<b>L’Italia e la sua reputazione: l’Università</b>' ha preso in riferimento i ranking Qs World University Rankings e Times Higher Education usandoli per analizzare il numero di università presenti nelle prime 100, 200, 500 e 1000 posizioni a livello globale. La stima affidabile individuerebbe inoltre 20 mila atenei nel mondo. Emerge che <b>il 40% degli atenei italiani </b>è incluso <b>nei primi 1000 a livello mondiale</b>, risultato migliore di Stati Uniti, Cina e Francia che si fermano sotto il 10%, ma anche di Regno Unito, Germania e Spagna. Le prime mille università rappresentano il 5% di tutte le università a livello globale.</p>
      <p>A presentare la ricerca anche <b>Gian Maria Gros-Pietro</b>, presidente di Intesa Sanpaolo: "Perché una banca dovrebbe interessarsi di questi temi? La reputazione è un elemento fondamentale e lo sarà sempre di più. La banca promette e deve mantenere un rapporto di fiducia con coloro che interagiscono con essa, noi non vendiamo i dati dei nostri clienti. Una buona università cosa deve fare? Fa avanzare la conoscenza, certo, ma un ateneo questa conoscenza la deve anche rendere disponibile e deve fare in modo che quel capitale umano che essa è riuscita a formare riesca a migliorare la società. Per promuovere l’istruzione universitaria, Intesa Sanpaolo offre a tutti gli studenti la possibilità di concentrarsi pienamente sullo studio grazie a un prestito a lungo termine senza garanzie". Dalle analisi emerge anche però un dato negativo, n<b>on ci sono università italiane tra le prime 100 in entrambi i ranking</b>.</p>
      <p>La ricerca è stata curata tra gli altri anche dal professore associato di tecnica delle costruzioni <b>Domenico Asprone:</b> "L’università deve avere una buona reputazione per gli accademici, le imprese e gli studenti che hanno la possibilità di muoversi a livello internazionale".</p>
      <p>Secondo la ricerca, <b>la domanda di formazione globale </b>è destinata ad aumentare: nel 2010 erano 129 milioni le persone con un titolo universitario, nel 2020 saranno 200 milioni le persone laureate e altrettanti 200 milioni gli studenti nel mondo, entro il 2030 gli studenti saranno 400 milioni. "Tutto questo accade malgrado le nostre criticità – continua Asprone – pochi italiani scelgono l’istruzione terziaria. Inoltre spediamo davvero poco in formazione. Il nostro sistema universitario è in sofferenza".</p>
      <p>Tra le altre criticità, ci sono<b> pochi atenei in Italia per numero di abitanti</b> rispetto ad altri paesi e il <b>corpo docente</b> è nettamente <b>più anziano</b> in confronto alla media europea. In Italia ci sono 99 enti universitari, 1,65 per ogni milione di abitanti. Secondo lo studio di Italiadecide più del 50% dei docenti universitari è over 50 "e una percentuale irrisoria è under 30". "<b>La reputazione delle università </b>– non ha dubbi Asprone – è <b>fondamentale </b>perché muoverà la domanda globale di formazione, noi dobbiamo intercettare un’immigrazione di qualità". Per lavorare e migliorare sulla reputazione dei nostri atenei, secondo la ricerca bisogna <b>aumentare l’incremento delle risorse e degli investimenti</b> e <b>sfruttare il brand Italia</b> nel proporre i nostri atenei agli studenti stranieri. "Se dobbiamo migliorare nella qualità delle politiche pubbliche e nella collaborazione tra queste e le imprese, – è convinto Luciano Violante, presidente onorario di Italiadecide – i risultati dimostrano che, come Paese, possiamo avere fiducia e stima in noi stessi e nel nostro futuro".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>