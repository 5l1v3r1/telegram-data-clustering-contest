<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821570-perevezenna-ditej-bez-avtokrisel-v-ukraini-pocinaut-strafuvati-vodiiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T06:15:00+00:00"/>
    <meta property="og:title" content="Перевезення дітей без автокрісел: в Україні починають штрафувати водіїв"/>
    <meta property="og:description" content="Набув чинності закон “Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей”, згідно з яким, зокрема, передбачені штрафи за перевезення дітей без автокрісел."/>
  </head>
  <body>
    <article>
      <h1>Перевезення дітей без автокрісел: в Україні починають штрафувати водіїв</h1>
      <h2>Набув чинності закон “Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей”, згідно з яким, зокрема, передбачені штрафи за перевезення дітей без автокрісел.</h2>
      <address>
        <time datetime="2019-11-20T06:15:00+00:00">20 Nov 2019, 06:15</time>
      </address>
      <p>Текст закону оприлюднено 19 листопада на <a href="http://www.golos.com.ua/article/324206">сайті "Голосу України".</a></p>
      <p>Закон доповнює статтю 121 Кодексу України про адміністративні правопорушення частинами десятою та одинадцятою, у яких встановлюється адміністративна відповідальність за порушення правил перевезення дітей та за вчинення такого правопорушення повторно протягом року відповідно.</p>
      <p>Так, <a href="https://www.ukrinform.ua/tag-zakon">закон</a> визначає, що порушення правил перевезення дітей тягне за собою накладення штрафу на водія в розмірі 13 неоподатковуваних мінімумів доходів громадян (510 грн). При цьому повторне протягом року вчинення порушення передбачає штраф у розмірі 50 неоподатковуваних мінімумів доходів громадян (850 грн).</p>
      <p>Перевозити дітей, зріст яких менше як 145 см або тих, що не досягли 12-річного віку, – у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби... заборонялося й раніше, але штрафи не були передбачені.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2820834-vidzavtra-vodiiv-pocnut-strafuvati-za-perevezenna-ditej-bez-avtokrisla.html">Відзавтра водіїв почнуть штрафувати за перевезення дітей без автокрісла</a>
      </blockquote>
      <p>Водночас на органи Національної <a href="https://www.ukrinform.ua/tag-policia">поліції</a> покладено обов’язок розглядати справи про адміністративні правопорушення, передбачені у частинах десятій та одинадцятій статті 121 КУпАП (зміни до частини першої статті 222).</p>
      <p>Закон набуває чинності наступного дня після його опублікування.</p>
      <p>Як повідомляв Укрінформ, закон "Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей" (№1150) Верховна Рада ухвалила 29 жовтня. Президент підписав його 15 листопада.</p>
    </article>
  </body>
</html>