<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321667/Passantenonderzoek-bij-grens-met-Glane-na-aanslag-op-Enschedese-advocaat"/>
    <meta property="og:site_name" content="RTV Oost"/>
    <meta property="article:published_time" content="2019-11-20T06:49:48+00:00"/>
    <meta property="og:title" content="Passantenonderzoek bij grens met Glane na aanslag op Enschedese advocaat"/>
    <meta property="og:description" content="Het rechercheteam dat zich bezighoudt met de aanslag op de Enschedese advocaat Philippe Schol (43) is vanochtend begonnen met een zogenoemd passantenonderzoek. Rond de plek waar het slachtoffer vanuit een rijdende auto meermalen onder vuur werd genomen, worden op dit moment voorbijgangers ondervraagd. Het rechercheteam hoopt op die manier nieuwe, mogelijk cruciale informatie boven tafel te krijgen. De daders zijn intussen nog steeds voortvluchtig."/>
  </head>
  <body>
    <article>
      <h1>Passantenonderzoek bij grens met Glane na aanslag op Enschedese advocaat</h1>
      <address>
        <time datetime="2019-11-20T06:49:48+00:00">20 Nov 2019, 06:49</time>
      </address>
      <slideshow>
        <figure>
          <img src="https://imgo.rgcdn.nl/ceb97858fbd64d01a287db96cf25c2ae/opener/Passantenonderzoek-in-Glane.jpg?v=pYIBN2RRCm8C82Q2j-3HsQ2"/>
        </figure>
        <figure>
          <img src="https://imgo.rgcdn.nl/79e56127e54842e5acdc7dad7714c495/opener/Passantenonderzoek-bij-grens-met-Glane-vanwege-schietincident-advocaat-Foto-RTV-Oost.jpg?v=CcZ4gvnC7j38hV9ahzOUjw2"/>
        </figure>
        <figure>
          <img src="https://imgo.rgcdn.nl/79e56127e54842e5acdc7dad7714c495/opener/Passantenonderzoek-bij-grens-met-Glane-vanwege-schietincident-advocaat-Foto-RTV-Oost.jpg?v=CcZ4gvnC7j38hV9ahzOUjw2"/>
        </figure>
        <figure>
          <img src="https://imgo.rgcdn.nl/b4e0f54d2a004bd3980330e214066c18/opener/De-politie-ondervraagt-passanten-bij-de-grens-met-Glane-Foto-News-United-Dennis-Bakker.jpg?v=8VOPB1ngQ-2qTqLBYFz3HA2"/>
        </figure>
        <figure>
          <img src="https://imgo.rgcdn.nl/b4e0f54d2a004bd3980330e214066c18/opener/De-politie-ondervraagt-passanten-bij-de-grens-met-Glane-Foto-News-United-Dennis-Bakker.jpg?v=8VOPB1ngQ-2qTqLBYFz3HA2"/>
        </figure>
        <figcaption>Passantenonderzoek bij grens met Glane vanwege schietincident advocaat (Foto: RTV Oost)</figcaption>
      </slideshow>
      <p>Het rechercheteam dat zich bezighoudt met de aanslag op de Enschedese advocaat Philippe Schol (43) is vanochtend begonnen met een zogenoemd passantenonderzoek. Rond de plek waar het slachtoffer vanuit een rijdende auto meermalen onder vuur werd genomen, worden op dit moment voorbijgangers ondervraagd. Het rechercheteam hoopt op die manier nieuwe, mogelijk cruciale informatie boven tafel te krijgen. De daders zijn intussen nog steeds voortvluchtig.</p>
      <p>Het slachtoffer woont in Duitsland, maar heeft al jaren een eigen kantoor in Enschede. Philippe Schol werd, terwijl hij zijn Dobermann uitliet, beschoten in de buurt van zijn woning in de Duitse grensplaats Gronau. Daarbij werd hij in zijn been geraakt. Justitie gaat er vanuit dat er meerdere mensen in de VW Polo zaten.</p>
      <p>Gisteren maakte het OM in Duitsland bekend dat Nederland het onderzoek overneemt. Volgens het OM is Schol waarschijnlijk beschoten om <a href="https://www.rtvoost.nl/nieuws/321655/Enschedese-advocaat-beschoten-om-kwestie-in-Nederland">"een kwestie in Nederland"</a>.</p>
      <p>
        <b>Nieuwe aanknopingspunten</b>
      </p>
      <p>Het is vandaag exact twee weken geleden dat de aanslag plaatshad. Het passantenonderzoek is een veelbeproefde methode van de politie, waarbij rond het tijdstip van een misdrijf voorbijgangers worden ondervraagd. Daarbij wordt onder meer het woon- en werkverkeer ondervraagd dat veelvuldig van deze route gebruik maakt in de hoop dat het nieuwe aanknopingspunten oplevert.</p>
      <p>Ook hoopt het rechercheteam dat automobilisten eventueel via dashcams filmbeelden hebben gemaakt die in het onderzoek van pas kunnen komen.</p>
      <p>
        <b>Opvallende sportwagen</b>
      </p>
      <p>Een week na de liquidatiepoging maakte het rechercheteam al bekend dat de daders in een in het oog springende licht-zilvergrijze Volkswagen Polo reden. De wagen was namelijk gepimpt met opvallende sportvelgen en een spoiler. Het voertuig bleek enkele minuten na de aanslag, enkele straten verderop, <a href="https://www.rtvoost.nl/nieuws/321277/Vluchtauto-daders-aanslag-Twentse-advocaat-blijkt-gefilmd-beelden-vanavond-in-Opsporing-Verzocht">gefilmd door beveiligingscamera's van omliggende huizen</a>.</p>
      <p>
        <i>Tekst gaat verder onder foto</i>
      </p>
      <figure>
        <img src="https://imgo.rgcdn.nl/934d613566124a9bb4a8185379b4c18b/opener/De-opvallende-vluchtwagen-die-kort-na-de-aanslag-met-beveiligingscamera-s-werd-gefilmd-Foto-Politie.jpg?v=RDoYO2F-PtZmkZz-QI-UGw2"/>
        <figcaption>De opvallende vluchtwagen, die kort na de aanslag met beveiligingscamera's werd gefilmd<cite>Foto: Politie</cite></figcaption>
      </figure>
      <p>De vluchtwagen is nog steeds spoorloos. De politie deed een oproep in een poging het voertuig te achterhalen zodat het door forensisch experts kan worden uitgeplozen op eventuele sporen, die de daders wellicht hebben achtergelaten.</p>
      <p>Het slachtoffer Philippe Schol liet eerder tegenover RTV Oost weten dat het <a href="https://m.rtvoost.nl/nieuws/321269/Neergeschoten-curator-Philippe-Schol-Het-gaat-weer-redelijk-met-mij">naar omstandigheden weer redelijk</a> met hem gaat.</p>
      <p><b>Motief aanslag</b><br/>Meteen na de aanslag kwamen speculaties op gang over het motief voor de aanslag. Schol werkte vooral als curator en hield zich met name bezig met omvangrijke, gecompliceerde faillissementen waarbij bovendien regelmatig fraude in het spel was. Bekend is dat hij eerder dit jaar werd bedreigd en daarom beveiliging kreeg.</p>
      <p>De recherche houdt echter alle scenario's open en houdt er rekening mee dat de aanslag niets te maken heeft met zijn vak.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Passantenonderzoek+bij+grens+met+Glane+na+aanslag+op+Enschedese+advocaat+">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/321655/Enschedese-advocaat-beschoten-om-kwestie-in-Nederland"/>
        <a href="https://www.rtvoost.nl/nieuws/321359/Politie-krijgt-23-tips-over-vluchtauto-aanslagplegers-advocaat-in-Gronau"/>
        <a href="https://www.rtvoost.nl/nieuws/321282/Aanslagplegers-advocaat-reden-in-een-sportieve-auto-met-opvallende-velgen-en-spoiler"/>
        <a href="https://www.rtvoost.nl/nieuws/321269/Neergeschoten-curator-Philippe-Schol-Het-gaat-weer-redelijk-met-mij"/>
        <a href="https://www.rtvoost.nl/nieuws/321106/Aanslag-op-advocaat-verandert-het-vak-voor-collega-s-Misschien-moet-ik-maar-leraar-worden"/>
        <a href="https://www.rtvoost.nl/nieuws/321078/Buurtonderzoek-in-Glane-na-aanslag-op-advocaat-Schol"/>
        <a href="https://www.rtvoost.nl/nieuws/321670/Passantenonderzoek-getuigen-hebben-daders-en-vluchtwagen-aanslag-advocaat-gezien"/>
      </related>
    </article>
  </body>
</html>