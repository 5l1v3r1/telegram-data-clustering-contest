<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/realistikos-tsipras-gia-prosfygiko-kai-forologika-epithetikos-sta-alla/2919415/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T06:08:54+00:00"/>
    <meta property="og:title" content="Ρεαλιστικός… Τσίπρας για προσφυγικό και φορολογικά, επιθετικός… στα άλλα"/>
    <meta property="og:description" content="Τον δρόμο του προοδευτικού ρεαλισμού ακολούθησε χθες στη συνέντευξη που έδωσε στον τηλεοπτικό σταθμό OPEN ο Αλέξης Τσίπρας, καθώς τουλάχιστον σε δύο θέματα – στο προσφυγικό και τα φορολογικά - εμφανίστηκε να λέει ότι θα υπερψηφίσει τις θέσεις της κυβέρνησης, εφόσον αυτές είναι προς το συμφέρον των πολιτών."/>
  </head>
  <body>
    <article>
      <h1>Ρεαλιστικός… Τσίπρας για προσφυγικό και φορολογικά, επιθετικός… στα άλλα</h1>
      <h2>Τον δρόμο του προοδευτικού ρεαλισμού ακολούθησε χθες στη συνέντευξη που έδωσε στον τηλεοπτικό σταθμό OPEN ο Αλέξης Τσίπρας, καθώς τουλάχιστον σε δύο θέματα – στο προσφυγικό και τα φορολογικά - εμφανίστηκε να λέει ότι θα υπερψηφίσει τις θέσεις της κυβέρνησης, εφόσον αυτές είναι προς το συμφέρον των πολιτών.</h2>
      <address><time datetime="2019-11-20T06:08:54+00:00">20 Nov 2019, 06:08</time> by <a rel="author">Ελένη Καλογεροπούλου</a></address>
      <p>Ο αρχηγός της αξιωματικής αντιπολίτευσης επέκρινε παράλληλα την κυβέρνηση για την τακτική του δόγματος “<b>νόμος και τάξη</b>” που ακολουθεί το τελευταίο διάστημα ενώ απαντώντας σε ερώτηση για τους ποινικούς κώδικες ο πρώην πρωθυπουργός είπε: «<i>Αλλάζουν τους κώδικες για να κάνουν deals με τους επιχειρηματίες και τους εγκληματίες του “λευκού κολάρου” αυτή είναι η πραγματική πρόθεση και όχι οι μολότοφ</i>».</p>
      <p>Και πρόσθεσε: “<i>Εγώ ζητάω να μου πει ονοματεπώνυμα ο κ. Μητσοτάκης. Ονοματεπώνυμα θα ζήταγα και από εσάς που είστε δημοσιογράφοι όχι να περιμένουμε από τους <b>Financial Times</b>. Όχι να περιμένουμε λες και είμαστε στην περίοδο της Κατοχής και βάζουμε <b>Deutsche Welle</b> να ενημερωνόμαστε από τα ρεπορτάζ της ελβετικής τηλεόρασης. Περίμενα από τους ελληνικούς τηλεοπτικούς σταθμούς και από το σύστημα των ΜΜΕ να ξανακερδίσει επιτέλους την αξιοπιστία του. Το να λιβανίζεται διαρκώς μία κυβέρνηση, εντάξει καλό είναι αλλά πρέπει να υπάρχει κι ένα όριο. Είναι δυνατόν για το θέμα αυτό να μην έχει γίνει ένα στοιχειώδες ρεπορτάζ για το τι συμβαίνει;</i>“.</p>
      <related>
        <a href="https://www.newsit.gr/politikh/tsipras-gia-ola-polytexneio-novartis-ptd-kai-synedrio-syriza-video/2919318/"/>
      </related>
      <p>Σε ό,τι αφορά το <b>προσφυγικό</b> ο αρχηγός της αξιωματική αντιπολίτευσης είπε ότι «<i>το προσφυγικό είναι ένα που δύσκολο θέμα. Η κυβέρνηση καθυστέρησε τέσσερις ολόκληρους μήνες. Ο κ. Μητσοτάκης στην αντιπολίτευση έλεγε όχι τις μετεγκαταστάσεις στην ενδοχώρα. Η Ν.Δ. προεκλογικά παραπλάνησε με το προσφυγικό. Τώρα ο κ. Μητσοτάκης ζητά από τους περιφερειάρχες του να την δεχθούν. Εγώ στέλνω μήνυμα στους περιφερειάρχες και τους δημάρχους να στηρίξουν την μετεγκατάσταση. Παρά τις “ατσαλιές” στην διαχείριση πρέπει να αποσυμφορηθούν τα νησιά και αυτή η πολιτική πρέπει να στηριχθεί</i>».</p>
      <p>Για το <b>φορολογικό</b> νομοσχέδιο ο Αλέξης Τσίπρας επεσήμανε πως «<i>ό,τι θετικό φέρει η κυβέρνηση θα το υπερψηφίσουμε γιατί το εκλαμβάνουμε ως είναι κληρονομία μας. Θυμηθείτε ότι ο κ. Μητσοτάκης έλεγε για 4ο μνημόνιο. Και τώρα…</i>».</p>
      <p>Απαντώντας σε ερώτηση για το εάν θα διαχειριζόταν διαφορετικά, ως πρωθυπουργός, την υπόθεση <b>Novartis,</b> με δεδομένη πια την εμπειρία από αυτά τα δύο χρόνια και τις κατηγορίες που αποδόθηκαν στον κ. Παπαγγελόπουλο περί «πολιτικής σκευωρίας», απάντησε: «<i>Με το χέρι στην καρδιά: έτσι όπως λειτουργεί η σημερινή κυβέρνηση μας διδάσκει ότι έπρεπε να έχουμε μεγαλύτερο τσαγανό στην αντιμετώπιση καταστάσεων. Σαν αρσακειάδες πήγαμε, ιδέα δεν είχαμε για την πολιτική διάσταση της υπόθεσης</i>».</p>
      <p>Για το θέμα του <b>Πρόεδρου</b> της <b>Δημοκρατίας,</b> ο Αλέξης Τσίπρας είπε ότι «<i>ο πρόεδρος δεν είναι διοικητής ΔΕΚΟ για να εκλέγεται με 120 ψήφους. Επιχειρείται ευτελισμός του θεσμού από την κυβέρνηση. Προσπάθεια απαξίωσης και του ίδιου του Προκόπη Παυλόπουλου από την κυβέρνηση. Με ενοχλούν αυτά «τα καλλιστεία». Δεν είναι κριτήριο, αν συμφωνούσαμε πάντοτε αλλά τίμησε τον θεσμό του Προέδρου της Δημοκρατίας</i>».</p>
      <p>Ο Αλέξης Τσίπρας αναφέρθηκε στη διεύρυνση του ΣΥΡΙΖΑ λέγοντας ότι το <b>συνέδριο</b> του ΣΥΡΙΖΑ θα γίνει μετά τα μέσα Απριλίου ενώ επεσήμανε ότι ο ίδιος θα εκλεγεί πρόεδρος του κόμματος από το συνέδριο. «<i>Ο ΣΥΡΙΖΑ είναι ένα αριστερό, πρωτοποριακό κόμμα και η πολιτική του γεωγραφία είναι από την αριστερά της αριστεράς ως το χώρο του δημοκρατικού κέντρου» ανέφερε χαρακτηριστικά. «Δεν χρειάζομαι τέτοιου τύπου νομιμοποίηση όπως η εκλογή από τη βάση. Δεν πιστεύω ότι είναι κάτι καλό το «ανοίξαμε και σας περιμένουμε» ή να ψηφίζουν ψηφοφόροι άλλων κομμάτων. Δεν πιστεύω στις απροσδιόριστες βάσεις των κομμάτων. Διαφωνώ κάθετα με το μοντέλο «μπάτε σκύλοι αλέστε». Όταν η βάση είναι καθορισμένη όμως στο μέλλον είναι μια άποψη που την βλέπω με συμπάθεια</i>».</p>
    </article>
  </body>
</html>