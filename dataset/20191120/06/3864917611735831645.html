<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821576-pid-cas-benzinovih-protestiv-u-irani-zaginuli-ponad-100-osib.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T06:25:00+00:00"/>
    <meta property="og:title" content="Під час &quot;бензинових протестів&quot; у Ірані загинули понад 100 осіб"/>
    <meta property="og:description" content="В результаті масових протестів у Ірані, викликаних різким підвищенням цін на бензин, загинуло 106 демонстрантів."/>
  </head>
  <body>
    <article>
      <h1>Під час "бензинових протестів" у Ірані загинули понад 100 осіб</h1>
      <h2>В результаті масових протестів у Ірані, викликаних різким підвищенням цін на бензин, загинуло 106 демонстрантів.</h2>
      <address>
        <time datetime="2019-11-20T06:25:00+00:00">20 Nov 2019, 06:25</time>
      </address>
      <p>Про це повідомляє <a href="https://www.amnesty.org/en/latest/news/2019/11/iran-more-than-100-protesters-believed-to-be-killed-as-top-officials-give-green-light-to-crush-protests/">Amnesty International.</a></p>
      <p>«Щонайменше 106 протестувальників у 21 місті було вбито», - йдеться в повідомленні.</p>
      <p>Однак в організації вважають, що кількість загиблих може бути набагато вищою, оскільки в повідомленнях з різних джерел йдеться, що було вбито близько 200 осіб.</p>
      <p>«Державні ЗМІ повідомляють лише про кількох загиблих протестувальників, а також про загибель щонайменше чотирьох співробітників сил безпеки», - зазначають у організації.</p>
      <p>Крім того Amnesty International закликала<a href="https://www.ukrinform.ua/tag-iran"> іранську</a> владу «поважати права на свободу мирних зібрань і свободу висловлювання думок, в тому числі шляхом зняття практично повного блокування доступу в інтернет, призначеного для обмеження потоку інформації про репресії в зовнішній світ».</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820689-v-irani-pid-cas-protestiv-zaginuli-12-osib.html">В Ірані під час протестів загинули 12 осіб</a>
      </blockquote>
      <p>Як повідомлялося, в Ірані проходять протести проти підвищення цін на бензин. Рішення нормувати продаж і одночасно підвищити ціни на бензин мінімум на 50 відсотків було прийнято урядом країни в ніч на 15 листопада у зв'язку з тривалою економічною кризою.</p>
      <p>За останні дні було затримано близько тисячі осіб. Напередодні протестувальники підпалили більше сотні банків і магазинів.</p>
      <p>Фото: FARS.</p>
    </article>
  </body>
</html>