<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/jaunajas-bisu-vadlinijas-eiropas-komisiju-aicina-vertet-pesticidu-ietekmi-ilgtermina.a338952/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T06:15:00+00:00"/>
    <meta property="og:title" content="Jaunajās bišu vadlīnijās Eiropas Komisiju aicina vērtēt pesticīdu ietekmi ilgtermiņā"/>
    <meta property="og:description" content="Eiropas Komisijai (EK) uzdots izstrādāt jaunus noteikumus bišu aizsardzībai pret pesticīdiem. Līdzšinējo priekšlikumu noraidījis Eiropas Parlaments (EP), jo virzītās bišu aizsardzības vadlīnijas vājinātas dalībvalstu iebildumu dēļ. Taču gan dabas eksperti, gan deputāti aicina pieņemt tādus pesticīdu izvērtēšanas noteikumus, kas pirms tirgošanas atļaujas šo līdzekļu ietekmi uz bitēm vērtētu ne vien īstermiņā, bet arī ilgtermiņā."/>
  </head>
  <body>
    <article>
      <h1>Jaunajās bišu vadlīnijās Eiropas Komisiju aicina vērtēt pesticīdu ietekmi ilgtermiņā</h1>
      <address><time datetime="2019-11-20T06:15:00+00:00">20 Nov 2019, 06:15</time> by <a rel="author" href="https://www.lsm.lv/autors/sintija-ambote/" target="_blank">Sintija Ambote, EURANET PLUS</a></address>
      <p>
        <b>Eiropas Komisijai (EK) uzdots izstrādāt jaunus noteikumus bišu aizsardzībai pret pesticīdiem. Līdzšinējo priekšlikumu noraidījis Eiropas Parlaments (EP), jo virzītās bišu aizsardzības vadlīnijas vājinātas dalībvalstu iebildumu dēļ. Taču gan dabas eksperti, gan deputāti aicina pieņemt tādus pesticīdu izvērtēšanas noteikumus, kas pirms tirgošanas atļaujas šo līdzekļu ietekmi uz bitēm vērtētu ne vien īstermiņā, bet arī ilgtermiņā.</b>
      </p>
      <figure>
        <audio src="https://static.lsm.lv/media/2019/11/c4mn.mp3"/>
        <figcaption>Jaunajās bišu vadlīnijās Eiropas Komisiju aicina vērtēt pesticīdu ietekmi ilgtermiņā<cite>Sintija Ambote</cite></figcaption>
      </figure>
      <p>
        <b>ĪSUMĀ:</b>
      </p>
      <ul>
        <li>
          <b>EK iepriekš gribēja pētījumus pesticīdu ietekmei uz bitēm tikai īstermiņā, bet to noraidīja EP.</b>
        </li>
        <li>
          <b>Komisijā norādīja, ka tagad nevarēs stiprināt akūto risku novērtēšanu.</b>
        </li>
        <li>
          <b>Dabas eksperti un EP deputāti vēlas pētījumus pesticīdu ietekmei uz bitēm arī ilgtermiņā.</b>
        </li>
        <li>
          <b>Viņi uzsver, ka nevēlas tikai daļēju bišu aizsardzību.</b>
        </li>
        <li>
          <b>Arī LDF atzīst, ka ilgtermiņa pētījumi ir nozīmīgi.</b>
        </li>
      </ul>
      <p>Eiropas Komisija vairākkārt rosinājusi tiesību aktos nostiprināt Eiropas Pārtikas nekaitīguma iestādes 2013. gada ieteikumus, kas paredz mazināt bitēm toksisko pesticīdu lietošanu. Proti, noteikumi atļautu augu aizsardzības līdzekļu lietošanu tirgū tikai pēc tam, kad tie būtu izgājuši jaunās pārbaudes, testējot gan akūto, gan hronisko ietekmi uz bitēm. Tomēr lielākā daļa dalībvalstu iebilda pret šiem noteikumiem, liekot Eiropas Komisijai piekāpties un atstāt spēkā tikai prasību, kas pasargātu bites no akūtas pesticīdu ietekmes. Eiropas Parlaments ar to nav mierā, un deputāti oktobrī noraidījuši EK priekšlikumu.</p>
      <p>Komisārs Migels Ariass Kanjete izteica nožēlu par balsojumu:</p>
      <p>"Eiropas Komisija pauž nožēlu, ka Eiropas Parlaments ir noraidījis šo kriitēriju, kas būtu stiprinājis medus bišu veselības akūto risku novērtēšanu. Turpmāk neviena no Eiropas Pārtikas nekaitīguma iestādes 2013. gada vadlīnijām nevar tikt īstenota un nevar uzlabot vispārējo bišu aizsardzību."</p>
      <p>Savukārt Vides komitejas priekšsēdētājs Paskāls Kanfans norādīja -</p>
      <blockquote>balsojuma rezultāti skaidri apliecina, ka vairākums nevēlas daļēju bišu aizsardzību.</blockquote>
      <p>Tādēļ eiroparlamentārieši aicina Eiropas Komisiju pārskatīt tās sagatavoto dokumentu un iesniegt jaunus priekšlikumus, kas stingri aizliegtu apputeksnētājiem visbīstamākos pesticīdus.</p>
      <p>"Komisijas priekšlikumā netika ņemta vērā zinātne, un tas bija lēts ierobežojumu ieviešanas pasākums, kura rezultātā pesticīdi, kas iznīcina bites, joprojām ir atļauti, jo mēs neskatāmies uz to iedarbību laikā, bet tikai skatāmies uz to ietekmi noteiktā brīdī.</p>
      <blockquote>Bet mēs visi zinām, ka bites iet bojā nevis pēc vienas saskarsmes ar pesticīdiem, bet gan pēc 10, 20 un 100 reižu iedarbības.</blockquote>
      <p>Mēs iebilstam šim priekšlikumam, jo šodien bites pazūd no mūsu laukiem, tas ir intensīvas lauksaimniecības rezultāts, un mēs vēlamies apturēt to konkrēto produktu, kas nogalina bites, apgrozību tirgū,’’ norādīja Kanfans.</p>
      <p>Latvijas Dabas fonda (LDF) eksperts, biškopis Andrejs Briedis apstiprina, ka, vērtējot pesticīdus, ir būtiski skatīt to ietekmi uz medus bitēm arī ilgtermiņā, turklāt ne vien uz pieaugušiem īpatņiem, bet arī toksiskumu uz bišu kāpuriem un arī kamenēm.</p>
      <p>"Zinātnieki saka, ka ir šie bitēm kaitīgie pesticīdi un ir izstrādātas metodoloģijas, kā mēs šādus pesticīdus varētu izvērtēt un atrast, un izņemt no apgrozības. Tas, kas līdz šim ir bijis, ir vairāk vai mazāk tāds politiskais tirgus. Pat neskatoties uz šo dalībvalstu iebildumiem, komisijai arī bija tiesības vienkārši virzīt tālāk šo te bišu vadlīniju pilnīgu piemērošanu, bet viņi to vienkārši nedarīja, jo daļai no dalībvalstīm tas vienkārši nepatīk," stāstīja Briedis.</p>
      <p>Dabas fonds vēl norāda, ka novembra nogalē nevalstiskās organizācijas plāno nākt klajā ar kādu Eiropas pilsoņu iniciatīvu bišu aizsardzības stiprināšanai.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/par-latvijas-2020gada-budzeta-planu-ek-sniedz-pozitivu-atzinumu.a339034/"/>
        <a href="https://www.lsm.lv/raksts/zinas/latvija/latvijas-balss-eiropas-parlamenta-ziles-merkis--panakt-lauksaimniekiem-labveligakus-nosacijumus-un-pabeigt-rail-baltica.a338945/"/>
        <a href="https://www.lsm.lv/raksts/zinas/arzemes/polijas-premjers-sola-turpinat-ek-kritizeto-tiesu-sistemas-reformu.a338930/"/>
        <a href="https://www.lsm.lv/raksts/dzive--stils/vide-un-dzivnieki/atskiras-zm-un-varam-redzejums-par-izmainam-mazo-erglu-aizsardzibai.a338919/"/>
        <a href="https://www.lsm.lv/raksts/dzive--stils/vide-un-dzivnieki/dabas-sargu-petijums-katru-desmito-mazo-erglu-ligzdu-boja-mezistrade-cies-ari-citi-putni.a338007/"/>
        <a href="https://www.lsm.lv/raksts/zinas/arzemes/ep-nosoda-polijas-likumu-par-seksualas-izglitibas-kriminalizesanu.a338823/"/>
        <a href="https://www.lsm.lv/raksts/zinas/arzemes/nato-eiropas-komisija-lietuva-un-citas-valstis-sveic-latviju-dzimsanas-diena.a338809/"/>
        <a href="https://www.lsm.lv/raksts/zinas/arzemes/klus-zinams-ep-atzinums-par-toposajiem-eirokomisariem.a338724/"/>
      </related>
    </article>
  </body>
</html>