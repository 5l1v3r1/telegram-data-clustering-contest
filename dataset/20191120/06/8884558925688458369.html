<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/kd-brda-ekipni-zmagovalec"/>
    <meta property="og:site_name" content="Primorske novice"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="KD Brda ekipni zmagovalec"/>
    <meta property="og:description" content="Na zaključni prireditvi Odbora za množičnost in rekreacijo pri Kolesarski zvezi Slovenije so razglasili najboljše cestne kolesarje sezone v slovenskem pokalu rekreativcev in veteranov ter najboljše tovrstne ekipe. Največ točk je zbralo Kolesarsko društvo Brda z Dobrovega."/>
  </head>
  <body>
    <article>
      <h1>KD Brda ekipni zmagovalec</h1>
      <address><time datetime="2019-11-20T06:00:00+00:00">20 Nov 2019, 06:00</time> by <a rel="author">Igor Mušič</a></address>
      <p>
        <b>Na zaključni prireditvi Odbora za množičnost in rekreacijo pri Kolesarski zvezi Slovenije so razglasili najboljše cestne kolesarje sezone v slovenskem pokalu rekreativcev in veteranov ter najboljše tovrstne ekipe. Največ točk je zbralo Kolesarsko društvo Brda z Dobrovega.</b>
      </p>
      <figure>
        <img src="https://static.primorske.si/foto/highres/sport/720416_262_lok_kolo.jpg"/>
        <figcaption>Tekmovalni zaključek kolesarske sezone je s kobariškim vzponom gostil KK Soča. Foto: Gašper Koren</figcaption>
      </figure>
      <p><b>ZBILJE</b> &gt; Na zaključni prireditvi v Zbiljah pri Medvodah je priznanje za najboljše društvo v slovenskem pokalu rekreativcev in veteranov prejelo Kolesarsko društvo Brda z Dobrovega. Uspeh Bricev ima še posebno težo, ker so pustili za sabo klube z veliko večjim zaledjem. Za njimi sta se na stopničkah zmagovalnega odra zvrstili društvi Bam.Bi iz Kranja in Trubo M iz Ljubljane.</p>
      <p>Ob Bricih so se izkazali še številni posamezniki ostalih primorskih rekreativnih društev, ki gojijo cestno kolesarstvo. V različnih konkurencah so Primorci osvojili kar 13 zlatih, osem srebrnih in 14 bronastih odličij.</p>
      <p>Med Brici je posamično blestel veteran najstarejše skupine I <b>Zorko Cigoj</b>, ki je zmagal v skupnem seštevku vseh disciplin, v cestni vožnji in na vzponih, drugi pa je bil v seštevku kronometrov. V tej kategoriji je bron skupno osvojil <b>Marko Saksida.</b></p>
      <p>Med mlajšimi veterani skupine C oziroma E sta srebro v cestni vožnji osvojila <b>Miha Melihen</b> in <b>Borut Vodopivec</b>, bron v skupini F pa si je priboril <b>Oskar Hvala</b> - sicer tretji v skupnem seštevku disciplin. Vodopivec je cestnemu dosežku dodal še tretje mesto v vzponu.</p>
      <p>V kronometru je bil drugi kolesar skupine G <b>Marjan Bratina</b> - sicer bronast v skupnem seštevku disciplin. Do tretjih mest sta v kronometru pripeljala veterana skupin E in F <b>Marko Danevčič</b> (drugi v seštevku disciplin) in <b>Robert Mulej</b>. Mulej je bil ob tem še drugi v seštevku vzponov. V tej disciplini je srebro med starejšimi veterani I osvojil <b>Zvezdan Mikulin</b>.</p>
      <p>Med Primorci so pokalni prvaki v skupnem seštevku vseh disciplin postali še član - rekreativec <b>Kristijan Božnar</b>, veteran E <b>Robert Likar</b> (oba Izvir Vipava) in mlajši veteran skupine C <b>Dean Bratuš</b> (Tuš team, iz Črnega vrha).</p>
      <p>Primorci so se v iztekajočem letu dokazali tudi kot vztrajni organizatorji prireditev slovenskega rekreativnega pokala v cestnem kolesarju. Maraton Junaki vinogradov (KD Brda), Vzpon Vipava - Nanos (KK Izvir Vipava) in Vzpon za pokal občine Kobarid (KK Soča) imajo več desetletij dolgo tradicijo. Dirka v Kobaridu je s 44 neprekinjenimi vsakoletnimi izvedbami celo prireditev z najdaljšo tradicijo med tovrstnimi v Sloveniji.</p>
      <p>Najbolj vztrajni rekreativci in veterani ne bodo mirovali niti pozimi, saj sta tudi zanje odprti tekmi slovenskega zimskega pokala v ciklokrosu v Šenčurju (7. decembra) in v Ajdovščini (11. januarja), kjer bo organizator Izvir Vipava</p>
    </article>
  </body>
</html>