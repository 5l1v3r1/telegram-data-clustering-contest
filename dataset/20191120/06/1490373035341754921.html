<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/kamery-sledovani-praha-policie-zlocin-soukromi_1911200600_cib"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="Policie chce v Praze testovat sledování obličejů. ‚Není důvod, jen chtějí hračku,‘ oponují ochránci soukromí"/>
    <meta property="og:description" content="Krajské ředitelství policie požádalo pražský magistrát, aby aktivoval na šesti místech v Praze funkci automatického rozpoznávání obličejů. Policie by tak mohla sledovat a zaznamenávat pohyb osob."/>
  </head>
  <body>
    <article>
      <h1>Policie chce v Praze testovat sledování obličejů. ‚Není důvod, jen chtějí hračku,‘ oponují ochránci soukromí</h1>
      <address><time datetime="2019-11-20T06:00:00+00:00">20 Nov 2019, 06:00</time> by <a rel="author">Jan Cibulka</a></address>
      <p>
        <b>Krajské ředitelství policie požádalo pražský magistrát, aby aktivoval na šesti místech v Praze funkci automatického rozpoznávání obličejů. Policie by tak mohla automatizovaně sledovat a zaznamenávat pohyb osob, které kamery zachytí.</b>
      </p>
      <p>Policie chce „zpřístupnit šest bodů kamerového systému“, potvrdil serveru iROZHLAS.cz šéf bezpečnostní komise pražského magistrátu Petr Hlubuček (STAN). „Jedná se o velmi citlivou záležitost,“ dodal s tím, že se město nyní obrací na Úřad pro ochranu osobních údajů s žádostí o stanovisko.</p>
      <p>Úřad přitom na konci léta <a href="https://www.uoou.cz/uoou-k-nbsp-biometricke-identifikaci-nezadoucich-osob-na-fotbalovych-stadionech/d-35541">odmítl</a>, aby se technologie rozpoznávání obličejů (<i>face recognition – pozn. red.</i>) používala k identifikaci fotbalových chuligánů na stadionech. Podle úředníků „nelze najít dostatečný právní důvod ke zpracování biometrických osobních údajů návštěvníků fotbalového utkání.“</p>
      <h3>Způsob masového sledování lidí</h3>
      <p>Podle Hlubučka policie v žádosti mluví o „pilotním ověření funkcionality face recognition“ a odvolává se na <a href="http://zastupitelstvo.praha.eu/ina/tedusndetail.aspx?par=112150209217212173163150227217212173160150224217212173161150221217212173161&amp;id=287332">tři roky starou koncepci rozvoje městského kamerového systému</a>. Jak plyne z registru smluv, v souladu s plánem Praha <a href="https://www.hlidacstatu.cz/HledatSmlouvy?q=icoPlatce%3A00064581+icoPrijemce%3A45279748">v minulých letech modernizovala</a> svůj kamerový systém, kamery nyní umožňují záznam ve vysokém rozlišení a vidí i ve tmě.</p>
      <p>Dokument z dílny detektivní agentury Pinkerton na straně 17 věnované Velké Británii uvádí, že „systém identifikace lidských tváří (facial recognition system) umožňuje najednou rozpoznat tisíce obličejů konkrétních osob bez jejich vědomí. Kombinací CCTV <i>(kamerového systému – pozn. red.)</i> a této softwarové nadstavby je vyvíjen způsob pro masové sledování lidí.“</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/policie-sledovani-data-retention_1904210600_cib"/>
      </related>
      <p>Detektivní agentura dále ve zprávě navrhuje, aby byl pražský kamerový systém během následující dekády rozšířen právě o software „umožňující vyhledávání hledaných osob podle obličeje“, což by mělo zvýšit efektivitu při hledání pachatelů trestných činů či ztracených osob.</p>
      <h3>Jenom hračka</h3>
      <p>Právě ve Velké Británii přitom mají s kamerovými systémy <a href="https://www.ft.com/content/f4779de6-b1e0-11e9-bec9-fdcab53d6959">rozsáhlé zkušenosti</a>. Podle nezávislé studie z letošního léta systém na rozpoznávání obličejů, testovaný v Londýně, <a href="https://news.sky.com/story/met-polices-facial-recognition-tech-has-81-error-rate-independent-report-says-11755941">chybně označil podezřelého v 81 procentech případů</a>. Londýnská policie tvrdí, že se kamery spletou jen v jednom z tisíce případů. Přiznává ale, že „pro výpočet používá jinou metodu“ než výzkumníci. Americké San Francisco použití takové technologie <a href="https://www.nytimes.com/2019/05/14/us/facial-recognition-ban-san-francisco.html">rovnou zakázalo</a> z obavy z jejího zneužívání.</p>
      <p>O efektivitě pochybuje i advokát Jan Vobořil, který se ve sdružení <a href="http://iure.org/">Iuridicum remedium</a> věnuje ochraně soukromí. „Snižuje se počet trestných činů, tak proč se má zavádět automatické sledování občanů?“ namítá.</p>
      <h3>Gumový zákon</h3>
      <p>Právě díky zlepšující se bezpečnostní situaci posilování policejního dohledu neobstojí. „Státní správa má postupovat tak, aby to bylo přiměřené, měla by zvažovat subsidiaritu nasazování jednotlivých opatření,“ řekl serveru iROZHLAS.cz s tím, že podle jeho názoru je sledování obličejů „pro policii jenom hračka“.</p>
      <p>Hlavní problém je podle Vobořila fakt, že <a href="https://www.zakonyprolidi.cz/cs/2008-273">zákon o policii</a> jasně neříká, jak mohou bezpečnostní složky monitorovat veřejný prostor. Situace je tak podle něj obdobná jako u dosavadní policejní praxe, kdy <a href="https://www.irozhlas.cz/zpravy-domov/dopravni-kamery-sleduji-vsechna-vozidla-zaznamy-o-pohybu-policie-taji_201604061224_jcibulka">automatické kamery ukládají čas a místo průjezdu jednotlivých vozidel</a>, stejně jako fotografie řidiče a spolujezdce. Na tento případ zákon nepamatuje a policie svou praxi obhajuje pouze pokynem policejního prezidenta.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/dopravni-kamery-sleduji-vsechna-vozidla-zaznamy-o-pohybu-policie-taji_201604061224_jcibulka"/>
      </related>
      <p>S tím souhlasí i člen městské komise pro kamerový systém Oldřich Kužílek, podle kterého „je potřebné, aby se podrobněji vyjasnilo postavení městského kamerového systému.“ Nyní totiž není jasné, „kdo je zpracovatelem údajů, kdo má jaká oprávnění, jaké jsou účely kamerového sledování a kdo je smí realizovat a jaký je osud získaných údajů,“ uzavírá.</p>
      <h3>Policie otevírá diskusi</h3>
      <p>„V rámci komunikace s Magistrátem hlavního města Prahy pražská policie navrhla zamyslet se do budoucna nad možností otevření tématu ohledně systému rozpoznávání obličejů a jeho využitelnosti v rámci městského kamerového systému,“ napsal tiskový mluvčí pražského krajského ředitelství policie Jan Daněk na dotaz, jaké informace policie hodlá sbírat a k čemu je plánuje použít. Podle něj se „nejedná o žádný pilotní projekt, ale o otevření tohoto tématu k diskusi.“</p>
      <related>
        <h4>Související články</h4>
        <a href="https://www.irozhlas.cz/zpravy-domov/ustavni-soud-data-retention-sledovani-soukromi_1907040815_cib"/>
        <a href="https://www.irozhlas.cz/veda-technologie/technologie/voboril-soukromi-ustavni-soud-data-retention_1907040630_cib"/>
        <a href="https://www.irozhlas.cz/zpravy-svet/san-francisco-face-monitoring-policie_1905152354_jak"/>
        <a href="https://www.irozhlas.cz/zpravy-domov/policie-sledovani-data-retention_1904210600_cib"/>
        <a href="https://www.irozhlas.cz/zpravy-domov/anticeny-velky-bratr-narusovani-soukromi-kamerovy-system_1902141049_dbr"/>
      </related>
    </article>
  </body>
</html>