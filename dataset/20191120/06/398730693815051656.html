<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/mourinho-tar-over-tottenham/"/>
    <meta property="og:site_name" content="DN.SE"/>
    <meta property="article:published_time" content="2019-11-20T06:54:29+00:00"/>
    <meta property="og:title" content="Mourinho tar över Tottenham"/>
    <meta property="og:description" content="På tisdagskvällen meddelade Tottenham att Mauricio Pochettino får sparken. Nu är ersättaren klar."/>
  </head>
  <body>
    <article>
      <h1>Mourinho tar över Tottenham</h1>
      <address><time datetime="2019-11-20T06:54:29+00:00">20 Nov 2019, 06:54</time> by <a rel="author" href="https://www.dn.se/av/dn-tt/" target="_blank">DN-TT</a></address>
      <p>
        <b>På tisdagskvällen meddelade Tottenham att <a href="https://www.dn.se/sport/fotboll/pochettino-tvingas-lamna-tottenham/">Mauricio Pochettino får sparken</a>. Nu är ersättaren klar. Premier League-klubben, som inlett säsongen knackigt, presenterar José Mourinho som ny tränare.</b>
      </p>
      <p>José Mourinhos kontrakt sträcker sig över säsongen 2022-23.</p>
      <p>”I José får vi en av världens mest framgångsrika fotbollstränare. Han har riklig erfarenhet, kan inspirera lag och är en fantastisk taktiker”, säger klubbordföranden Daniel Levy till klubbens webbplats.</p>
      <p>”Han har tagit titlar i alla klubbar som han tränat. Vi tror att han kommer med energi och självförtroende till omklädningsrummet.”</p>
      <figure>
        <img src="https://cached-images.bonnier.news/cms30/UploadedImages/2019/11/20/6fbe268a-03dd-46d6-90d6-7dd082916cc7/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Harry Kane och hans lagkamrater i Tottenham har fått ny tränare: José Mourinho.<cite>Foto: Simon Dael/BPI/Shutterstock</cite></figcaption>
      </figure>
      <p><b>Den 56-årige portugisen</b> har varit tränare i Porto, Inter, Chelsea, Real Madrid och Manchester United och har fört sina lag till 25 titlar. Han är en av tre tränare som vunnit Champions League med två klubbar (Porto 2004 och Inter 2010).</p>
      <p>Och han har tagit tre Premier League-titlar med Chelsea.</p>
      <p>”Jag ser fram emot att komma till en klubb med en sån fantastisk historia och såna passionerade supportrar. Kvalitén i både laget och akademin är inspirerande. Att jobba med spelarna är vad som tilltalar mig”, säger Mourinho.</p>
      <p><b>Hans senaste tränaruppdrag</b> var i Manchester United där han fick sparken för ett knappt år sedan.</p>
      <p>I våras var Tottenham i final i Champions League, men hösten har varit ett stort mörker. Londonklubben har bara vunnit tre matcher och ligger på 14:e plats.</p>
      <p>På lördag väntar Londonderby borta mot West Ham.</p>
      <p>
        <a href="https://www.dn.se/sport/fotboll/anders-sannas-valet-av-en-demonisk-mourinho-ar-fel/">Anders Sännås: Valet av en demonisk Mourinho är fel</a>
      </p>
      <details>
        <summary>Fakta. José Mourinho</summary>
        <p><b>Född:</b> 26 januari 1963 i Setúbal, Portugal.</p>
        <p><b>Smeknamn:</b> The Special One.</p>
        <p><b>Klubbar, som tränare:</b> <br/>2000: Benfica<br/>2001–2002 União de Leiria<br/>2002–2004 Porto<br/>2004–2007 Chelsea<br/>2008–2010 Inter Milan<br/>2010–2013 Real Madrid<br/>2013–2015 Chelsea<br/>2016–2018 Manchester United<br/>2019– Tottenham Hotspur</p>
        <p><b>Meriter:</b> 25 titlar totalt varav två i Champions League, med Porto 2004 och Inter 2010. Ligatitlar i Portugal, England, Italien och i Spanien.</p>
      </details>
    </article>
  </body>
</html>