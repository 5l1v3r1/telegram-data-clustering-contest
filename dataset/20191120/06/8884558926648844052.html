<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/kempinski-dobil-lastno-plazo"/>
    <meta property="og:site_name" content="Primorske novice"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="Kempinski dobil lastno plažo"/>
    <meta property="og:description" content="Pogodba, s katero je družba Hotel Palace Portorož za prihodnjih 20 let najela dva tisoč kvadratnih metrov plaže v Portorožu, je podpisana. Generalni direktor hotela Kai Behrens zagotavlja, da bo plaža odprta za vse: “Plaža bo dostopna vsakomur, ki jo bo želel obiskati.”"/>
  </head>
  <body>
    <article>
      <h1>Kempinski dobil lastno plažo</h1>
      <address><time datetime="2019-11-20T06:00:00+00:00">20 Nov 2019, 06:00</time> by <a rel="author">Alenka Penjak</a></address>
      <p>
        <b>Pogodba, s katero je družba Hotel Palace Portorož za prihodnjih 20 let najela dva tisoč kvadratnih metrov plaže v Portorožu, je podpisana. Generalni direktor hotela Kai Behrens zagotavlja, da bo plaža odprta za vse: “Plaža bo dostopna vsakomur, ki jo bo želel obiskati.”</b>
      </p>
      <figure>
        <img src="https://static.primorske.si/foto/highres/istra/720423_f126hoteli_portoro--01t.jpg"/>
        <figcaption>Hotel Kempinski bo lahko že v novi turistični sezoni obiskovalcem ponudil plažo s ponudbo petih zvezdic.  Foto: Tomaž Primožic/FPA</figcaption>
      </figure>
      <p><b>PORTOROŽ</b> &gt; Pogodba, ki so jo podpisali minuli petek, bo začela veljati 1. januarja 2020, po 20 letih pa jo lahko podaljšajo še za deset let. Letna najemnina znaša 18.402 evrov, najemnino za prvi dve leti pa je družba morala plačati ob podpisu pogodbe.</p>
      <p>Domačinom in vsem obiskovalcem Portoroža, ki ne bodo prenočevali v hotelu Kempinski, je po pogodbi zagotovljeno, da bodo smeli uporabljati najeto plažo, saj bo ta ohranila status urejenega naravnega morskega kopališča. Občina Piran, lastnica plaže, pa je v pogodbi uveljavila tudi pravico do izdajanja soglasja k projektu za ureditev plaže in nabave nove opreme.</p>
      <p>Družba Hotel Palace Portorož ima v načrtu 12 novih zaposlitev. Dela na plaži se bodo pričela kmalu po podpisu pogodbe, pravijo v hotelski družbi in dodajajo, da bodo delo dobila lokalna podjetja. V skladu s pogodbo bosta Hotel Palace Portorož ter MK Group v prvem letu upravljanja v urejanje plaže vložila 350.000 evrov, v prihodnjih dveh letih pa še 150.000 evrov.</p>
      <p><b>Jelena Baronik</b>, direktorica družbe Hotel Palace Portorož, ki se je podpisala pod pogodbo, poudarja, da je najem plaže del strategije MK Group. Portorož želijo umestiti kot eno izmed najbolj prestižnih turističnih destinacij na tem delu Jadrana.</p>
      <p>Direktor Okolja Piran <b>Gašpar Gašpar Mišič</b> je prepričan, da je to eden od korakov k prebujanju Portoroža. “Zaspali smo na lovorikah starega Portoroža in čas je, da se prebudimo.”</p>
      <p><b>Igor Novel</b>, direktor Turističnega Združenja Portorož, pa meni, da je vlaganje v plažo pozitiven premik v turistični ponudbi Portoroža. “V raziskavi iz leta 2018 so obiskovalci svoje zadovoljstvo s plažami ocenili s 3,5 točkami od petih. V bodoče bo treba intenzivneje delati na razvoju tega elementa naše ponudbe.</p>
    </article>
  </body>
</html>