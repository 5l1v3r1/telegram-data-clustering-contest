<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/golova-oblderzhadministracii-zustrivsja-z-nadzvichajnim-ta-povnovazhnim-poslom-avstrijskoi-respubliki/"/>
    <meta property="og:site_name" content="МИГ"/>
    <meta property="article:published_time" content="2019-11-20T06:51:52+00:00"/>
    <meta property="og:title" content="Голова облдержадміністрації зустрівся з Надзвичайним та Повноважним Послом Австрійської Республіки"/>
    <meta property="og:description" content="Голова облдержадміністрації Віталій Туринок зустрівся з Надзвичайним та Повноважним Послом Австрійської Республіки в Україні Гернотом Пфандлером. У заході взяли участь начальник Управління зовнішніх зносин та зовнішньоекономічної діяльності ОДА Артур Бойко, Почесний консул Республіки Австрія в м. За"/>
  </head>
  <body>
    <article>
      <h1>Голова облдержадміністрації зустрівся з Надзвичайним та Повноважним Послом Австрійської Республіки</h1>
      <address><time datetime="2019-11-20T06:51:52+00:00">20 Nov 2019, 06:51</time> by <a rel="author" href="https://mig.com.ua/author/vlad/" target="_blank">Владимир Шак</a></address>
      <p>Голова облдержадміністрації Віталій Туринок зустрівся з Надзвичайним та Повноважним Послом Австрійської Республіки в Україні Гернотом Пфандлером. У заході взяли участь начальник Управління зовнішніх зносин та зовнішньоекономічної діяльності ОДА Артур Бойко, Почесний консул Республіки Австрія в м. Запоріжжя Борис Шестопалов.</p>
      <p>– Раді вітати вас на запорізькій землі. Як ви знаєте, з жовтня 2017 року працює Почесне консульство Австрії в Запоріжжі. Відкриття такої установи – це, безумовно, поштовх для плідного співробітництва між нашими країнами. Ви також відвідували масштабний інвестиційний форум у Маріуполі і навіть мали можливість ознайомитися з  проєктами, які я там презентував. Наша область має дуже вигідне географічне розташування,  також у нас розвинута промисловість, сільське господарство, енергетика. Ми зацікавлені у відповідальних інвесторах та будемо сприяти їхній роботі, – наголосив Віталій Туринок.</p>
      <p>Начальник Управління зовнішніх зносин та зовнішньоекономічної діяльності ОДА Артур Бойко окреслив ті фактори, які будуть цікаві потенційним інвесторам.</p>
      <p>Так, Запорізька область посідає четверте місце серед регіонів за обсягами реалізованої промислової продукції,  має величезні можливості по виробництву сільськогосподарської продукції, яка затребувана на світових ринках. У цьому році аграрії області  зібрали рекордний урожай. Основу потужного промислового сектору формують металургійна, енергетична та машинобудівна галузі. Більш ніж 2000 потужних промислових підприємств успішно функціонують на території області.  Сьогодні наша область є лідером в Україні з реалізації проєктів альтернативної енергетики.</p>
      <p>Австрійський дипломат пан Гернот Пфандлер відзначив певну схожість у розвитку країн.</p>
      <p>– Моя попередниця радила мені в першу чергу відвідати Запоріжжя і ознайомитися з всебічним розвитком міста та області. Я дослухався до поради. Запоріжжя дійсно динамічний регіон, розвиток якого помітний. Дійсно, Австрія та Україна мають спільні тенденції розвитку. Наприклад, наше місто Лінц також є індустріальним центром, утім, ми змогли вирішити екологічні проблеми та задовольнити наших жителів завдяки інноваційним технологіям. Австрія також має досить розвинуту туристичну сферу, як і ваші міста, – зазначив пан посол.</p>
      <p>(<i>Департамент інформаційної діяльності та комунікацій з громадськістю</i>)</p>
    </article>
  </body>
</html>