<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yazarlar/bekir-kar-yazarlar/ara-tatil/"/>
    <meta property="og:site_name" content="Denizli Haber"/>
    <meta property="article:published_time" content="2019-11-20T06:30:28+00:00"/>
    <meta property="og:title" content="ARA TATİL"/>
    <meta property="og:description" content="Milli Eğitim bakanlığının bu yıl ilk defa uygulamaya koyduğu okullarda kısa tatil uygulaması başladı. Bu uygulamanın öğrencilerin eğitimine katkı sağlayıp sağlamayacağını zaman gösterecek. Ancak bu uygulamaya niçin ihtiyaç duyulduğunu doğrusu pek anlayabilmiş değilim."/>
  </head>
  <body>
    <article>
      <h1>ARA TATİL</h1>
      <address>
        <time datetime="2019-11-20T06:30:28+00:00">20 Nov 2019, 06:30</time>
      </address>
      <p>Milli Eğitim bakanlığının bu yıl ilk defa uygulamaya koyduğu okullarda kısa tatil uygulaması başladı. Bu uygulamanın öğrencilerin eğitimine katkı sağlayıp sağlamayacağını zaman gösterecek. Ancak bu uygulamaya niçin ihtiyaç duyulduğunu doğrusu pek anlayabilmiş değilim.</p>
      <p>Uygulamaya öğrenciler açısından baktığımızda güzel, çünkü tatili kim istemez?</p>
      <p>Eğitsel anlamda baktığımızda, örneğin ilkokul 1. Sınıflar için pek olumlu olduğunu düşünmüyorum. Neden mi?</p>
      <p>Henüz daha okula yeni alışmışlar, tam da okuma becerisini kavrama aşamasına geçmeye çalıştıkları bir dönemde bir haftalık bir boşluk öyle sanıyorum ki, bu çocuklara iyi gelmeyecek. Tatil dönüşü sanıyorum 1. Sınıf öğretmenleri bu durumdan rahatsız olacaklar.</p>
      <p>Diğer öğrencilerde de farklı bazı sıkıntılar olacak gibi görünüyor. Ancak bu sonuçları uygulamadan sonra daha sağlıklı değerlendirebiliriz.</p>
      <p>Dilerim iyi sonuçlar alırız.<br/>Aileler açısından ise ayrı bir sıkıntı. Özellikle anne, baba çalışan aileler için bir hafta boyunca evde kalacak çocuklarla ilgili farklı sıkıntılar olacağı kesin. Bunu da uygulama sırasında göreceğiz.</p>
      <p>Gelelim Öğretmen boyutuna.<br/>Bakanlık diyor ki; öğretmenlere tatil yok. Onlar hazırlanan program çerçevesinde mesleki çalışmalara katılacak.</p>
      <p>Bu çalışmaların nasıl olacağını da şöyle açıklıyor;<br/>Milli Eğitim Bakanlığının 2023 Eğitim Vizyonu hedefleri doğrultusunda öğretmenlerin bireysel, mesleki ve alan gelişimlerinin desteklenmesine yönelik etkinlik temelli uygulamaya dayalı yeni bir mesleki gelişim programı hazırlanmıştır.</p>
      <p>Bu kapsamda ilgi (a) Yönetmelik’in 38, ilgi (b) Yönetmelik’in 87. ve 88, ilgi (c) Yönetmelik’in 52. maddelerine uygun olarak okul öncesi, ilköğretim, ortaöğretim, hayat boyu öğrenme kurumlarında görevli yönetici ve öğretmenlerimizin bireysel, mesleki, alana yönelik bilgi ve becerilerinin artırılması, eğitim ve öğretim süreçlerinde karşılaşılan problemlerin çözümüne yönelik yeni becerilerin kazandırılması, öğrenci, veli ve çevre ile etkileşimlerinin artırılması amacıyla etkinlik temelli uygulamaya dayalı olarak Öğretmen Yetiştirme ve Geliştirme Genel Müdürlüğünce hazırlanan Kasım 2019 mesleki çalışma programı aynı tarihlerde ilgi (d) Yönetmelik kapsamında kutlanan 24 Kasım Öğretmenler Günü ve Haftası programı çerçevesinde “Öğretmene Vefa” temasında gerçekleştirilecektir.</p>
      <p>Peki, mesleki çalışmaların amaçları ne?</p>
      <p>1. Eğitim ve öğretimin niteliğini geliştirmek ve verimliliği arttırmak.<br/>-Beş iş günü, 1. Gün protokol konuşmaları, açılışlar. Kalan 4 günde 9.30 – 13.30 saatleri arası, yani toplam 4 saat molalar dahil.<br/>Sizce belirlenen bu amaca ne kadar ulaşılır?</p>
      <p>2. Öğretmenlerin mesleki gelişimlerine katkı sağlamak.<br/>– Günde 4 saat olmak üzere toplam 20 saatte mesleki gelişime ne gibi katkı sağlanabilir?</p>
      <p>3. Yenilenen, güncellenen öğretim programları hakkında öğretmenlerin bilgilenmelerini ve içeriğini müzakere etmelerini sağlamak.<br/>– Evet burada bir bilgilenme ve konuları tartışma fayda sağlayabilir.</p>
      <p>4. Derslerin işlenişinde uygulanan yöntem ve teknikler, kullanılan öğretim materyalleri ile ölçme ve değerlendirme kriterleri hakkında öğretmenlerin bilgi ve tecrübe paylaşımında bulunmalarını sağlamak.<br/>– Dilerim bilgi paylaşımı olur. Ancak deneyimi dikkate alacak çok fazla meslektaşımız olur mu dersiniz?</p>
      <p>5. Eğitim ve öğretim süreçlerinde karşılaşılan sorunları tespit etmek ve bu sorunlara yönelik çözüm önerileri geliştirmek.<br/>– Karşılaşılan sorunların dile getirilmesi anlamında iyi de, önerilerin ne kadar dikkate alınacağı önemli.</p>
      <p>6- Öğrenci, veli ve çevre etkileşimini artırmak.<br/>-Nasıl olacak?</p>
      <p>7. Eğitim ve öğretim uygulamalarındaki iyi örneklerin paylaşılmasını sağlayarak özgün çalışmaları geliştirmek.<br/>– Umarım öyle olur.</p>
      <p>8. Öğretmenlerin ders kazanımlarına yönelik yazılı ve görsel yeni öğretim materyalleri ile içerikler hazırlamalarına, geliştirmelerine ve paylaşmalarına destek olmak.<br/>-Kim destek olacak? Hafta boyunca eğitim görevlisi olarak Milli eğitim müdürlüğü yöneticileri ve okul müdürleri görev yapacak. Varsa bildikleri bir şey bu haftayı beklemelerine gerek yok.</p>
      <p>9. Öğretmenlerin bireysel gelişimlerine katkı sağlamak.<br/>-En çokta bunu merak ediyorum. Nasıl olacak bu iş?<br/>30 Yıla yakın Eğitim sisteminin her kademesinde görev yaptığım sürede içime hiç sinmeyen işlerin başında seminer ve hizmet içi eğitim gibi yapılan programlardır.</p>
      <p>Çünkü bu işler “yapılıyormuş” gibi yapılıyor.</p>
    </article>
  </body>
</html>