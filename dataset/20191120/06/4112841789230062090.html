<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76765-Vedci-overuju-novu-hypotezu-predpokladaju-ze-zvierata-boli-odjakziva-bisexualne"/>
    <meta property="og:site_name" content="REFRESHER"/>
    <meta property="article:published_time" content="2019-11-20T06:55:00+00:00"/>
    <meta property="og:title" content="Vedci overujú novú hypotézu, predpokladajú, že zvieratá boli odjakživa bisexuálne"/>
    <meta property="og:description" content="Pelikán nerieši, či je gay."/>
  </head>
  <body>
    <article>
      <h1>Vedci overujú novú hypotézu, predpokladajú, že zvieratá boli odjakživa bisexuálne</h1>
      <address><time datetime="2019-11-20T06:55:00+00:00">20 Nov 2019, 06:55</time> by <a rel="author">Timea Krauszová</a></address>
      <p>
        <b>Pelikán nerieši, či je gay.</b>
      </p>
      <p>Homosexuálne správanie u zvierat miatlo vedcov už od čias Darwina. Najčastejšie vychádzame z predpokladu, že cieľom sexu je rozmnožovanie. Ak je tomu tak, akékoľvek sexuálne aktivity medzi jedincami rovnakého pohlavia by sme mali vnímať ako stratu času a energie. Doktorandka univerzity Yale Julia Monk sa však začala venovať úplne novej hypotéze. <b>Predpokladá, že zvieratá sú od základov bisexuálne</b>. Píše<a href="https://www.iflscience.com/plants-and-animals/new-theory-proposes-ancestral-animals-were-bisexual/"><b> IFL Science</b></a>.</p>
      <h3>Predkovia zvierat prejavovali bisexuálne správanie</h3>
      <p>Zatiaľ čo pri ľuďoch hovoríme o rode a sexualite, pri zvieratách rozlišujeme rod a sexuálne správanie. Tento rozdiel sa autori novej štúdie snažia striktne dodržiavať. Venujú sa otázke sexuálneho správania zvierat. <b>Podľa nich by sme sa namiesto otázky, prečo dochádza k sexu medzi zvieratami rovnakého pohlavia mali pýtať, prečo nie.</b></p>
      <related>
        <a href="https://refresher.sk/76560-Alexandra-jazdi-americke-rodeo-po-celom-svete-Kon-stoji-aj-100-000-eur-sedlo-byva-zdobene-striebrom-Rozhovor"/>
      </related>
      <p>Zoológovia aj laici svorne predpokladajú, že základným nastavením všetkých zvierat aj ľudí je heterosexualita, pričom všetko ostatné je forma deviácie. Julia Monk spochybňuje toto tvrdenie a<b> vo svojej štúdii pracuje s predpokladom, že aj predkovia zvierat sa prejavovali bisexuálne</b>. Myslí si, že tým, že sex medzi zvieratami rovnakého pohlavia má vysokú cenu (žiadni potomkovia, teda strata energie), musí mať aj nejaké výhody, inak by naozaj z evolučného hľadiska nemal význam. Túto hypotézu sa bude snažiť dokázať v budúcnosti.</p>
      <p><i>„Vieme o zvieratách, ktoré mali sex s inými druhmi, s mŕtvymi zvieratami, s neživými predmetmi alebo sa venujú masturbácii,“</i> vysvetľujú autori. Ani jedna z týchto aktivít nevedie k udržaniu potomstva. Dôvodom, prečo sa vedci tejto myšlienke viac nevenovali, môže byť to, že sa na zvieraciu sexualitu pozeráme optikou tej našej ľudskej.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76758-Ludia-sa-nevedia-vynadivat-pretoze-je-nevinny-bezbranny-a-rozkosny-Takto-vyzera-zadok-jezka-ked-zaspi"/>
        <a href="https://refresher.sk/76645-Jelen-s-troma-parohmi-Fotograf-zachytil-vzacne-zviera-len-par-dni-pred-zaciatkom-loveckej-sezony"/>
        <a href="https://refresher.sk/76559-Ak-vychovavas-psy-tak-ze-ich-bijes-prestan-Viac-funguje-odmenovanie-su-tiez-menej-vystresovane"/>
        <a href="https://refresher.sk/76399-Zubatej-rybe-odsekli-hlavu-no-aj-napriek-tomu-rozhryzla-plechovku-koly-Video-sa-stalo-hitom-internetu"/>
        <a href="https://refresher.sk/76387-Vedci-objavili-vyse-800-mamutich-kosti-v-pasciach-ktore-pred-15-000-rokmi-postavil-praveky-clovek"/>
        <a href="https://refresher.sk/76386-Medvede-z-cesty-odtahovali-zranene-mlada-Zachranit-ho-uz-ale-nedokazali"/>
        <a href="https://refresher.sk/76379-V-zralokovi-nasli-ludsku-ruku-Turista-ignoroval-zakaz-plavania"/>
        <a href="https://refresher.sk/76281-Miliony-kanibalskych-mravcov-sa-v-atomovom-kryte-navzajom-pozierali-Vedci-ich-nakoniec-vypustili-do-prirody"/>
      </related>
    </article>
  </body>
</html>