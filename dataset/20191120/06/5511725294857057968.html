<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/rigas_dinamo/news/rigas-dinamo-khl-cempionatu-turpina-ar-macu-pret-indrasi-un-maskavas-dinamo.d?id=51651961"/>
    <meta property="og:site_name" content="DELFI"/>
    <meta property="article:published_time" content="2019-11-20T06:08:33+00:00"/>
    <meta property="og:title" content="Rīgas 'Dinamo' KHL čempionātu turpina ar maču pret Indraši un Maskavas 'Dinamo' "/>
    <meta property="og:description" content="Kontinentālās hokeja līgas (KHL) vienība Rīgas &quot;Dinamo&quot; mājas spēļu sērijas pēdējā piektajā mačā šodien cīnīsies ar Mika Indraša pārstāvētajiem Maskavas &quot;Dinamo&quot; hokejistiem."/>
  </head>
  <body>
    <article>
      <h1>Rīgas 'Dinamo' KHL čempionātu turpina ar maču pret Indraši un Maskavas 'Dinamo' </h1>
      <address><time datetime="2019-11-20T06:08:33+00:00">20 Nov 2019, 06:08</time> by <a rel="author">LETA</a></address>
      <p>
        <b><a href="https://www.delfi.lv/temas/kontinentala-hokeja-liga-khl">Kontinentālās hokeja līgas</a> (KHL) vienība Rīgas "<a href="https://www.delfi.lv/temas/rigas-dinamo">Dinamo</a>" mājas spēļu sērijas pēdējā piektajā mačā šodien cīnīsies ar Mika Indraša pārstāvētajiem Maskavas "Dinamo" hokejistiem.</b>
      </p>
      <p>Spēle "Arēnā Rīga" paredzēta plkst.19.30 pēc Latvijas laika, tiešraidē to translējot kanālam TV6. Portāls "Delfi" piedāvā mača teksta tiešraidi.</p>
      <p>Jau ziņots, ka "Dinamo" pēc izlašu pārtraukuma piecu mājas spēļu sēriju otrdien <a href="https://www.delfi.lv/sports/news/rigas_dinamo/video/video-rigas-dinamo-zaudejuma-ielaistos-vartos-pietrukst-vien-paris-centimetri.d?id=51634019">uzsāka ar 1:2 zaudējumu papildlaikā</a> pret Ufas "Salavat Julajev", <a href="https://www.delfi.lv/sports/news/rigas_dinamo/news/rigas-dinamo-ar-uzvaru-par-spartak-partrauc-neveiksmju-seriju.d?id=51641793">ceturtdien ar 3:1 pārspēja</a> Maskavas "Spartak", pārtraucot piecu zaudējumu sēriju, piektdien <a href="https://www.delfi.lv/sports/news/rigas_dinamo/news/rigas-dinamo-izcina-sezonas-parliecinosako-uzvaru.d?id=51642945">ar rezultātu 4:0 pieveica</a> Maskavas apgabala "Vitjaz" komandu, vārtsargam Aleksanderam Salākam svinot savu otro "sauso" uzvaru sezonā, bet <a href="https://www.delfi.lv/sports/news/rigas_dinamo/news/rigas-dinamo-kartejo-reizi-nespej-majas-uzveikt-soci-vienibu.d?id=51647041">s</a><a href="https://www.delfi.lv/sports/news/rigas_dinamo/news/rigas-dinamo-kartejo-reizi-nespej-majas-uzveikt-soci-vienibu.d?id=51647041">vētdien ar 1:2 piekāpās</a> savai tiešajai konkurentei "Soči".</p>
      <p>Šī "dinamiešiem" būs pēdējā no piecām mājas spēlēm, pēc kuras paredzēta triju izbraukuma spēļu sērija.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas "Dinamo", Čerepovecas "Severstaļ" un "Soči", šobrīd ar 22 punktiem 29 spēlēs ieņemot pēdējo vietu visā līgā. Maskavas "Dinamo" ar 37 punktiem 29 cīņās ir trešajā pozīcijā Rietumu konferencē.</p>
      <p>Maskavieši šobrīd ir uz viļņa. Pēc diviem zaudējumiem pret Omskas "Avangard" un Ņižņekamskas "Ņeftehimik" pēdējās trijās spēlēs atkal svinētas uzvaras - 3:2 pagarinājumā pret Nursultanas "Baris", 4:2 pret Novosibirskas "Sibir" un 6:4 revanšs pret "Ņeftehimik" viesos. Kopā pēdējos desmit mačos maskavieši astoņas reizes atstājuši laukumu ar uzvarētāju smaidu.</p>
      <p>Abas komandas KHL savā starpā spēkojušās 41 reizi, 20 mačos uzvarot rīdziniekiem un 21 reizi - maskaviešiem. Šosezon komandas reizi jau tikušās, Maskavā ar 4:1 uzvaru svinot mājiniekiem. Indrašis nespēlēja, bet vienīgo ripu Rīgas "Dinamo" labā iemeta Daniels Bērziņš.</p>
      <p>"Dinamo" šī sezona nav bijusi veiksmīga, tāpēc savas darba vietas oktobrī zaudēja uzbrucēji Jākobs Berjlunds un Dāvids Ulstrēms, kā arī vārtsargs Kristers Gudļevskis. Vēlāk rīdzinieku rindas papildināja divi vārtsargi - Andrejs Makarovs un Aleksanders Salāks, kā arī pieredzējušais aizsargs Oskars Bārtulis.</p>
      <p>Vienība aizvadītajā nedēļā šķīrās no uzbrucēja Frenka Razgala, kurš karjeru nolēmis turpināt Čehijā. Turklāt sastāvā notikušas vēl vairākas citas izmaiņas. Rīgas komandai pievienojās Krievijas spēlētāji - 24 gadus vecais Ņikita Setdikovs, gadu jaunākais Aleksandrs Protapovičs un Kirils Sļepecs.</p>
      <related>
        <h4>Lasi vēl</h4>
        <a href="https://www.delfi.lv/sports/news/3-puslaiks/kalninam-19-atvairiti-metieni-jokerit-partrauc-divu-zaudejumu-serija.d?id=51651203"/>
        <a href="https://www.delfi.lv/sports/news/hokejs/indrasim-piespele-jau-ceturto-speli-pec-kartas.d?id=51648359"/>
        <a href="https://www.delfi.lv/sports/news/rigas_dinamo/news/rigas-dinamo-kartejo-reizi-nespej-majas-uzveikt-soci-vienibu.d?id=51647041"/>
      </related>
    </article>
  </body>
</html>