<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158904_1.html"/>
    <meta property="og:site_name" content="Novsport"/>
    <meta property="article:published_time" content="2019-11-20T06:12:00+00:00"/>
    <meta property="og:title" content="Вижте урните за жребия за Евро 2020"/>
    <meta property="og:description" content="Една от групите е почти запълнена"/>
  </head>
  <body>
    <article>
      <h1>Вижте урните за жребия за Евро 2020</h1>
      <address><time datetime="2019-11-20T06:12:00+00:00">20 Nov 2019, 06:12</time> by <a rel="author">Христо Иванов</a></address>
      <p> След края на квалификациите за Евро 2020 стана ясно и разпределението на отборите по урни за жребия, който ще определи групите за финалния турнир. Шестте водачи са Италия, Англия, Белгия, Испания, Украйна и Германия. Тези тимове не могат да се паднат в една група на жребия, който ще бъде теглен на 30 ноември в Букурещ.</p>
      <p> </p>
      <p>Във втора урна са Франция, Полша, Швейцария, Хърватия, Русия и Холандия. Трета урна събра Португалия, Турция, Дания, Австрия, Швеция и Чехия. В четвърта урна сигурните отбори са Финландия и Уелс, а останалите 4 тима ще са победителите от баражите в Лигата на нациите, в които ще участва и България.<br/> <br/>Двоен жребий за България в петък, вижте вариантите за баражите<br/> <br/>Любопитното е, че група “В” е почти изцяло окомплектована. В нея съперници ще са Белгия, Дания и Русия. Това стана факт, след като Германия победи Северна Ирландия и зае първото място в своята квалификационна група. Германия, както и Италия, Англия, Испания и Русия са сред страните, които ще домакинстват на мачове от Евро 2020, затова не могат да са в една и съща група. Украйна пък ще бъде размината с Русия по политически причини и така единствената свободна опция за руснаците от първа урна е Белгия. Двата тима бяха заедно в квалификациите, като “червените дяволи” постигнаха две победи - 3:1 като домакин и 4:1 като гост.<br/> <br/> <br/>В група “В” на финалите ще играе и Дания. Четвъртият отбор в групата ще стане известен след жребия в петък, но отсега се знае, че ще е един измежду Финландия и Уелс.<br/> <br/> <br/> <br/>Ясно е и това, че мачовете Русия - Белгия и Русия - Финландия/Уелс ще се играят в Санкт Петербург. Стадионът, който ще приеме двубоя Русия - Дания, ще се разбере след жребия, а вариантите са Санкт Петербург и Копенхаген.</p>
    </article>
  </body>
</html>