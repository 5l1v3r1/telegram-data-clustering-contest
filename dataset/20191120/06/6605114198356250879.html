<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kek-hirek/helyi-kek-hirek/ket-megyei-tuzolto-is-ermet-szerzett-a-fekvenyomo-bajnoksagon-2040885/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T06:00:00+00:00"/>
    <meta property="og:title" content="Két megyei tűzoltó is érmet szerzett a fekvenyomó-bajnokságon"/>
    <meta property="og:description" content="A BM Országos Katasztrófavédelmi Főigazgatóság pontszerző bajnokságának utolsó fordulójaként rendezték meg a fekvenyomó-versenyt november 18-án."/>
  </head>
  <body>
    <article>
      <h6 class="kicker">KÉK HÍREK</h6>
      <h1>Két megyei tűzoltó is érmet szerzett a fekvenyomó-bajnokságon</h1>
      <address><time datetime="2019-11-20T06:00:00+00:00">20 Nov 2019, 06:00</time> by <a rel="author">Katasztrófavédelem</a></address>
      <h4>A BM Országos Katasztrófavédelmi Főigazgatóság pontszerző bajnokságának utolsó fordulójaként rendezték meg a fekvenyomó-versenyt november 18-án Székesfehérváron.</h4>
      <p>A viadalon összesen húsz csapat százharmincöt versenyzője mérte össze erejét. Megyénkből két tűzoltó hozott el érmet.</p>
      <p>A <a href="https://www.szoljon.hu/jasz-nagykun-szolnok/magazin-jasz-nagykun-szolnok/fekvenyomasban-legjobbak-megyei-tuzoltok-896333/">fekvenyomó-bajnokságot</a> a Magyar Professzionális Erőemelő Liga versenyszabályzata alapján, női és férfi kategóriában, három korcsoportban, és ezen belül is több súlycsoportban rendezték meg. Minden versenyző háromszor vette birtokba a fekvenyomó-padot, a kezdősúlyt ők maguk választották meg, amelyet saját határaikat felmérve – nem egyszer feszegetve – kétszer növelhettek. A nők közül a legtöbben huszonöt-harminc kilogrammal indítottak, ám a gyakorlott sportolók elsőre legalább negyven kilót nyomtak ki. A férfiak körében a száz kilogrammot meghaladó kezdősúly volt a jellemző.</p>
      <figure>
        <img src="https://www.szoljon.hu/wp-content/uploads/2019/11/+otf/922w/11.jpg"/>
        <figcaption>Fotó: BM OKF Médiaszerver</figcaption>
      </figure>
      <p>A fekvenyomó-padnál a vezető bíró jelezte az indítást a versenyzőnek, aki ezután a súlyokkal megrakott rudat leeresztette és a mellkasához érintve megtartotta, majd az annak mozdulatlanságát jelző újabb vezényszó után a karokat kiegyenesítve kinyomta. A végső sorrendet a kor- és súlycsoport, valamint a kinyomott súly alapján számított pontok alapján határozták meg.</p>
      <p>Megyénkből Lagzi-Kovács Balázs tűzoltó főtörzsőrmester (Jászberény HTP) a masters 110 kilogrammos kategóriában második, Kovács Dániel tűzoltó őrmester (Kunszentmárton HTP) pedig a junior 70 kilogrammos mezőnyben első helyen végzett – tájékoztatta hírportálunkat Németh Ádám tűzoltó főtörzsőrmester, a Jász-Nagykun-Szolnok Megyei Katasztrófavédelmi Igazgatóság szóvivője.</p>
    </article>
  </body>
</html>