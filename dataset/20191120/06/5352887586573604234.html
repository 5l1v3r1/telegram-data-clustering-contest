<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/ukis/klaipedos-juru-uoste-sertifikuota-antikorupcine-vadybos-sistema-1751085/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T06:01:00+00:00"/>
    <meta property="og:title" content="Klaipėdos jūrų uoste sertifikuota antikorupcinė vadybos sistema"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdos jūrų uoste sertifikuota antikorupcinė vadybos sistema</h1>
      <address><time datetime="2019-11-20T06:01:00+00:00">20 Nov 2019, 06:01</time> by <a rel="author">"Vakarų ekspreso" inf.</a></address>
      <p>Reklama</p>
      <p>
        <b>Klaipėdos valstybinio jūrų uosto direkcija - pirma ir vienintelė uosto ir laivybos kompanija Europoje, kuri įdiegė antikorupcinę vadybos sistemą. "Tai didelis konkurencinis pranašumas ne tik kompanijai, bet visai Lietuvai", - vakar pažymėjo "RINA Services S.p.A" kompanijos vadovas Alessandro Romei, įteikdamas sertifikatą Klaipėdos valstybinio jūrų uosto direkcijos infrastruktūros direktoriui, l. e. generalinio direktoriaus pareigas Vidmantui Paukštei.</b>
      </p>
      <p>Sertifikatas - tai patvirtinimas, kad VĮ Klaipėdos valstybinio jūrų uosto direkcijoje įdiegta antikorupcinė sistema atitinka ISO 37001:2016 standarto reikalavimus. Sertifikavimo auditą atliko nacionalinio Italijos akreditacijos biuro "Accredia" akredituota italų kompanija "RINA Services S.p.A" kartu su bendra Lietuvos ir Vokietijos įmone UAB "TUV Uolektis".</p>
      <p>"Antikorupcinės vadybos sistemos įdiegimas rodo novatorišką įmonės požiūrį į korupcijos prevenciją. Tai svarbu ne tik kalbant apie įmonės reputaciją, bet ir apie viso uosto konkurencingumą, jo įvaizdį tarptautinėje arenoje. Šis sertifikatas rodo, jog jūs vienu žingsniu aplenkiate kitus uosto ir laivybos rinkos žaidėjus", - sakė A. Romei.</p>
      <p>"Esame strateginė įmonė, todėl ypač yra svarbu, kad Uosto direkcijoje būtų vadovaujamasi aukščiausiais etikos reikalavimais bei principais, kad veikla būtų grindžiama atvirumo, sąžiningumo, dorumo ir atsakingumo standartais. Ypatingą dėmesį skiriame korupcijos rizikoms identifikuoti, vertinti ir valdyti, mokyti darbuotojus bei siekiame, kad kiekvienas darbuotojas būtų atsakingas už korupcijos apraiškų užkardymą. Mūsų principas - nulinė korupcijos tolerancija ir maksimalus skaidrumas", - kalbėjo V. Paukštė.</p>
      <p>Tomas Pivoras, UAB "TUV Uolektis" plėtros vadovas pasidžiaugė Klaipėdos valstybinio jūrų uosto direkcijos nauju požiūriu į korupciją. "Įprasta praktika yra kovoti su jau įvykusiomis korupcijos apraiškomis, reaguoti į įvykį, o Klaipėdos valstybinio jūrų uosto direkcija skiria dėmesį korupcijos prevencijai. Įdiegta antikorupcinė vadybos sistema yra labai svarbi ne tik įmonės įvaizdžiui, bet ir šalies reputacijai. Labai svarbu, kad užsienio partneriai žinotų, jog Klaipėdos valstybiniame jūrų uoste skiriamas ypatingas dėmesys antikorupcinėms iniciatyvoms, o procesai uoste vyksta skaidriai ir aiškiai", - pažymėjo auditą atlikusios kompanijos atstovas.</p>
      <p>Įdiegiant antikorupcinės vadybos sistemą ir siekiant užtikrinti, kad ši sistema veiktų Klaipėdos valstybinio jūrų uosto direkcijoje prieš dvejus metus buvo įkurtas Prevencijos ir rizikos valdymo skyrius, tačiau, pasak šio skyriaus vadovo Dainiaus Noreikos, į antikorupcinę veiklą įmonėje įtraukti visi darbuotojai.</p>
      <p>Reklama</p>
      <p>"Pirmiausiai buvo atliktas visos įmonės auditas, darbo procesai išanalizuoti pagal pasaulinius skaidrumo standartus, išgryninta ir sukurta antikorupcinė sistema, parengta dokumentacija. Maksimaliai eliminuotas žmogiškasis faktorius priimant sprendimus, t. y. sprendimų negali priimti vienas žmogus. Atskirta atsakomybė, interesų konfliktai, nustatytos aiškios tvarkos, surinkti visi esminiai pasauliniai principai, kaip vengti korupcijos ir neleisti pasireikšti rizikai. Tai patogu ir darbuotojams, nes jie aiškiai žino, nuo kada veiksmas yra laikomas nusižengimu, žino taisykles, kaip elgtis, kokiais principais vadovautis", - dėstė D. Noreika.</p>
      <p>Pasak svečio iš Italijos, antikorupcijos standartas yra gana naujas, tačiau sparčiai populiarėjantis visame pasaulyje.</p>
      <p>Klaipėdos valstybinio jūrų uosto direkcijai vakar oficialiai įteiktas sertifikatas, patvirtinantis, kad Uosto direkcijoje įdiegta antikorupcinė vadybos sistema atitinka ISO 37001:2016 standarto reikalavimus. Iš kairės: Dainius Noreika, Uosto direkcijos Prevencijos ir rizikos valdymo sk. vadovas; Vidmantas Paukštė, Klaipėdos valstybinio jūrų uosto direkcijos infrastruktūros direktorius, l. e. generalinio direktoriaus pareigas; Alessandro Romei, "RINA Services S.p.A." vadovas; Tomas Pivoras, UAB "TUV Uolektis" plėtros vadovas.</p>
      <p>KVJUD nuotr.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/jura/gasdina-neva-galimas-uosto-direkcijos-privatizavimas-1747547/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedos-uoste-pastebeta-tersalu-deme-1742552/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/edukacijose-apie-uosta---tukstanciai-gyventoju-1732362/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/uosto-direkcija-kitais-metais-bus-priversta-skolintis-1727579/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/jura/virs-uosto-direkcijos-galvos-vel-damoklo-kardas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/jura/gincuose-del-uosto-konkursu---sventinis-atokvepis/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/uosto-direkcijoje---mokymai-apie-korupcijos-prevencija-1597224/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/jura/ivertino-klaipedos-juru-uosto-sauguma/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>