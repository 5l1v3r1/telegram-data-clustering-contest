<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/e8R2g4/landslagssjefen-maa-ut-for-aa-bli-fresh-i-hodet"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T06:00:01+00:00"/>
    <meta property="og:title" content="Her er Sverige-grepet som skal sørge for at Norges sjef er på topp i EM"/>
    <meta property="og:description" content="Christian Berge går til nabolandet for at hodet hans skal fungere best mulig under håndball-EM."/>
  </head>
  <body>
    <article>
      <h1>Her er Sverige-grepet som skal sørge for at Norges sjef er på topp i EM</h1>
      <h2>Christian Berge går til nabolandet for at hodet hans skal fungere best mulig under håndball-EM.</h2>
      <address><time datetime="2019-11-20T06:00:01+00:00">20 Nov 2019, 06:00</time> by <a rel="author">Mette Bugge</a></address>
      <p>10. januar skal herrelandslaget spille første kamp i sin gruppe i Trondheim. Suksess i EM kan også gi OL-billett.</p>
      <p>Berges drøm er å ta laget til Tokyo, men først må Sander Sagosen &amp; co. prestere i mesterskapet som tre land deler på: Norge, Sverige og Østerrike.</p>
      <p>Siden trønderen ikke kan ha ansvaret for noe elitelag i Norge, savner han å ha matchtrening som sjef på sidelinjen. Siste gang var i juni.</p>
      <p>– Jeg må komme i kampmodus, sier Berge, som har valgt å dra til Sverige denne uken. Der har han fått innpass i IFK Skövde. Laget trenes av norske Jonas Wille, årets trener i Sverige i 2018/19-sesongen. Da ble det tredjeplass i grunnserien og semifinale i sluttspillet.</p>
      <p>Wille sa umiddelbart ja til selskap av treneren som fikk Norge til VM-sølv tidligere i år.</p>
      <p>– Christian har vært med på to treninger, før vi skal spille mot Redbergslid på torsdag, sier Wille, som var glad for å få en slik forespørsel.</p>
      <p>Berge gjorde noe lignende i Elverum tidligere, men det ble møtt med kritikk av de andre toppklubbene. Derfor var det lettere å søke over grensen.</p>
      <p>– Jeg må ut for å komme på hugget, sier Berge.</p>
      <p>
        <a href="https://www.bt.no/sport/i/6jexP0/sommeridrettssjefen-foer-ol-jeg-har-baaret-paa-en-droem">Les også<br/>Sommeridrettssjefen før OL: – Jeg har båret på en drøm</a>
      </p>
      <figure>
        <img src="https://images.sacdn.no/v2/images/86145877-0780-4a72-a78d-18273e82d691?fit=crop&amp;h=1267&amp;w=1900&amp;s=ca714365c21e551fcc2e811cf95e69114b3abf48"/>
        <figcaption>Oi. Mye skjer på banen. Christian Berge må følge med.<cite>LUDVIG THUNMAN / BILDBYRÅN</cite></figcaption>
      </figure>
      <h3>Som om han skulle ledet laget</h3>
      <p>Siden har han forberedt seg til det som venter i EM ved å se aktuelle spillere i aksjon. Men det er noe helt annet å bidra i forbindelse med en viktig kamp.</p>
      <p>– Det er lettere å gjøre det i utlandet, komme hit og bli helt fresh til mesterskapet, sier Wille.</p>
      <p>Han opplyser at Berge i forkant av torsdagens kamp har sett video av motstanderen. Dermed har han forutsetninger for å sette seg inn i det taktiske.</p>
      <p>– Meningen er at han skal forberede seg som om han skulle lede kampen fra benken, sier han.</p>
      <p>– Jeg kommer til å sitte like bak, opplyser Berge, som ser frem til oppgaven.</p>
      <p>Han er godt i gang med å diskutere med Wille og videreutvikle ideer som han har.</p>
      <p>Både på treningene før kamp, deretter planlegging og etterarbeid, er Berge med på.</p>
      <p>– Det er en vinn-vinn-situasjon. Selv om han tok initiativet, blir han en god sparringpartner for meg.</p>
      <p>
        <a href="https://www.bt.no/sport/i/opP4MV/nytt-spania-mareritt-for-haandballgutta-22-aar-uten-seier">Les også<br/>Nytt Spania-mareritt for håndballgutta: 22 år uten seier</a>
      </p>
      <figure>
        <img src="https://images.sacdn.no/v2/images/72d141cf-dfb8-4fb3-a103-5c31066586cb?fit=crop&amp;h=538&amp;w=800&amp;s=a5ad4d239fa549494982df4b8b791f772913b583"/>
        <figcaption>Trener Jonas Wille i aksjon for Skövde.<cite>Hans Petter Wille</cite></figcaption>
      </figure>
      <h3>Han har fått innsikt i spilleplanen</h3>
      <p>Wille, opprinnelig fra Halden, har vært sportssjef ved WANG Toppidrettsgymnas i Oslo, og i trenerapparatet til Norges U21-landslag. Han er inne i sin andre sesong i Skövde.</p>
      <p>Laget har to nordmenn på banen: Håvard Åsheim i mål, som blant annet har vært i Haslum. Tanangermannen Kristian Stranden, som spilte i Halden og ble kåret til venstre bakspiller på <a href="https://www.handball.no/nyheter/2019/06/arets-spiller/">Årets lag siste sesong</a>, ble hentet av Wille. Sistnevnte var tidligere trener i Halden, før han dro til Danmark og HC Midtjylland. Da den klubben gikk konkurs, gikk veien videre til Sverige.</p>
      <p>– Når denne sesongen er over, skal jeg tilbake til Danmark. Da til Mors/Thy, opplyser 43-åringen.</p>
      <p>Haldenseren har signert en treårskontrakt. Han har vært trener for flere kvinnelag i Norge tidligere, før han gikk over til herrene.</p>
      <p>Sist sesong ledet han svenske Skövde til en overraskende tredjeplass i grunnspillet og en semifinale i det svenske sluttspillet.</p>
      <p>Berge fortsetter med Norges herrelandslag. Han savner likevel den jevnlige kamptreningen han fikk da han hadde ansvaret for Elverum i mange år.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/70o959/vil-konkurrere-mot-airbnb-med-nytt-hotellkjoep"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/pLx0nR/midtstopperen-kobles-til-brann-dette-sier-jakob-glesnes-om-en-mulig-o"/>
        <a href="https://www.bt.no/btmeninger/debatt/i/AdBj25/vi-skal-ikke-kimse-av-instinkter-og-intuisjon"/>
        <a href="https://www.bt.no/nyheter/okonomi/i/pLx0GR/jacob-schram-57-blir-ny-konsernsjef-i-norwegian"/>
        <a href="https://www.bt.no/btmeninger/debatt/i/OpX413/klimaet-har-alltid-endra-seg"/>
      </related>
      <ol>
        <li>
          <a href="https://www.bt.no/tag/Christian_Berge">Christian Berge</a>
        </li>
        <li>
          <a href="https://www.bt.no/tag/H%C3%A5ndball">Håndball</a>
        </li>
        <li>
          <a href="https://www.bt.no/tag/H%C3%A5ndball-EM">Håndball-EM</a>
        </li>
      </ol>
    </article>
  </body>
</html>