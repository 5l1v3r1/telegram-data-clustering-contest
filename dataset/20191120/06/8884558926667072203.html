<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/najprej-pijana-voznja-zdaj-se-ples-na-mizi"/>
    <meta property="og:site_name" content="Primorske novice"/>
    <meta property="article:published_time" content="2019-11-20T06:05:00+00:00"/>
    <meta property="og:title" content="Najprej pijana vožnja, zdaj še ples na mizi"/>
    <meta property="og:description" content="Potem ko je direktor koprskega stanovanjskega sklada Goran Malenić zaradi vožnje pod vplivom alkohola ostal brez vozniškega izpita, je včeraj po spletu zaokrožil posnetek, na katerem s steklenico penine v roki pleše na mizi v pisarni sklada. Bodo ti incidenti podlaga za njegovo razrešitev? Vse niti so zdaj v rokah nadzornega sveta sklada."/>
  </head>
  <body>
    <article>
      <h1>Najprej pijana vožnja, zdaj še ples na mizi</h1>
      <address><time datetime="2019-11-20T06:05:00+00:00">20 Nov 2019, 06:05</time> by <a rel="author">Nataša Hlaj</a></address>
      <p>
        <b>Potem ko je direktor koprskega stanovanjskega sklada Goran Malenić zaradi vožnje pod vplivom alkohola ostal brez vozniškega izpita, je včeraj po spletu zaokrožil posnetek, na katerem s steklenico penine v roki pleše na mizi v pisarni sklada. Bodo ti incidenti podlaga za njegovo razrešitev? Vse niti so zdaj v rokah nadzornega sveta sklada.</b>
      </p>
      <figure>
        <img src="https://static.primorske.si/foto/highres/istra/720422_malenic2.jpg"/>
        <figcaption>Goran Malenić  Foto: Nataša Čepar</figcaption>
      </figure>
      <p><b>KOPER</b> &gt; Predsednica nadzornega sveta stanovanjskega sklada <b>Mojca Hilj Trivić</b> ocenjuje, da sta tako lokacija kot način izražanja “veselja” povsem neprimerni. Prepričana je, da je <b>Goran Malenić</b> s svojim nesprejemljivim obnašanjem okrnil ugled sklada in tamkaj zaposlenih.</p>
      <figure>
        <img src="https://static.primorske.si/foto/lowres/istra/720422_282-hilj.jpg"/>
        <figcaption>Mojca Milj Trivić</figcaption>
      </figure>
      <blockquote><b>Aleš Bržan, župan Mestne občine Koper<br/></b>“Nesprejemljivo je, da bi Malenić v prihodnje še vedno zasedal vodilni položaj v skladu.”</blockquote>
      <h3>O Malenićevi usodi na seji nadzornega sveta</h3>
      <p>Včeraj zvečer so se neformalno sestali nadzorniki sklada. Danes bodo javnosti predstavili svoje stališče, medtem ko bodo o Malenićevi usodi odločali šele na seji sveta, ki jo načrtujejo prihodnji teden ali še kasneje, saj morajo opraviti uradne postopke za sklic seje.</p>
      <p>“Preden se bomo odločili, kaj narediti, bo vsekakor dobil možnost zagovora,” napoveduje Hilj Trivićeva, ki pa ne skriva razočaranja, ker se ne odziva na njene telefonske klice, saj je želela iz prve roke slišati njegova pojasnila. Po statutu nadzorni svet predlaga imenovanje ali razrešitev direktorja, o čemer nato odloča občinski svet in ne župan.</p>
      <blockquote><b>Mojca Hilj Trivić, predsednica nadzornega sveta stanovanjskega sklada <br/></b>“Malenić je s svojim nesprejemljivim obnašanjem okrnil ugled sklada in tamkaj zaposlenih.”</blockquote>
      <p>“Pričakujem, da bo zadeva kmalu dobila epilog, saj se je sklad v najbolj občutljivem poslovnem obdobju, ko je treba doreči projekt neprofitne gradnje Nad Dolinsko, znašel v krču,” pravi njegova prva nadzornica. Zdaj sklad vodi Malenićev namestnik <b>Igor Franca</b>, ko in če ga bodo razrešili, pa bo vajeti začasno prevzela Hilj Trivićeva, nato bodo sprožili postopek za razpis, s katerim bodo poiskali Malenićevega naslednika.</p>
      <h3>Bržan: “Malenić nima več mojega zaupanja”</h3>
      <p>Koprski župan <b>Aleš Bržan</b> se je nazadnje z Malenićem slišal v petek popoldan, obljubljenega telefonskega klica v ponedeljek, ko naj bi mu sporočil, ali bo odstopil, pa ni dočakal. Iz medijev je izvedel za video posnetek, ki ga je presenetil, in Malenićevo izjavo, da ne namerava odstopiti. “Po vsem tem nima več mojega zaupanja, zato se mi zdi nesprejemljivo, da bi v prihodnje še vedno zasedal vodilni položaj v skladu. Presoja je zdaj v rokah nadzornega sveta,” pravi Bržan.</p>
      <blockquote><b>Goran Malenić, direktor koprskega stanovanjskega sklada<br/></b>“Svetovalec župana Robert Šuc me je v nedeljo obiskal doma in me izsiljeval pred družino.”</blockquote>
      <figure>
        <img src="https://static.primorske.si/foto/lowres/istra/720422_f053ales_brzan02t.jpg"/>
        <figcaption>Aleš Bržan</figcaption>
      </figure>
      <p>Posnetek, na katerem prvi mož sklada ob spremljavi pesmi Dina Merlina Moj je život Švicarska popiva v sejni sobi svoje direktorske pisarne, sicer ni “svež”. Malenić naj bi za obstoj videa vedel, šlo pa naj bi za proslavljanje prevzema novih prostorov koprskega stanovanjskega sklada v poslovnem objektu Zeleni park.</p>
      <h3>Svetovalec Šuc naj bi Malenića izsiljeval</h3>
      <p>“To je odgovor na obisk svetovalca župana Roberta Šuca v nedeljo pri meni doma in njegovo izsiljevanje pred družino,” pa je prepričan Malenić. Slišati je, da naj bi mu Šuc dal vedeti, da ga čakajo kazenske ovadbe v povezavi s poslovanjem sklada, če se ne bo odločil odstopiti s položaja. Menda naj bi Malenić prav zaradi takšnih groženj tudi ovadil Šuca. Za dodatna pojasnila včeraj ni bil na voljo. Napoveduje pa, da bo več informacij razkril ob pravem času. “Ne dajem izjav. Obrnite se na službo za odnose z javnostmi v koprski občini,” pa je edini komentar <b>Roberta Šuca</b> na Maleničeve navedbe.</p>
      <p>Bržan potrjuje, da se je Šuc z njegovim vedenjem, a na lastno pest, konec tedna sestal z Malenićem, a trdi, da z vsebino pogovora ni seznanjen in je zato ne more komentirati. “Če je ravnal napačno, bodo sledile posledice,” zagotavlja.</p>
      <h3>Poslovanje sklada pod drobnogledom</h3>
      <p>Malenić je sicer prepričan, da gre za osebno diskreditacijo in zaroto, saj da mu nekateri že dlje časa skušajo spodnesti direktorski stol na stanovanjskem skladu, kjer mu mandat poteče oktobra prihodnje leto. Ob tem pa vendarle ne gre zanemariti, da z njegovim delom niso zadovoljni ne koprski župan ne nadzorniki tega javnega podjetja ne občinski svetniki, ki prejšnji mesec niso potrdili poslovnega načrta sklada.</p>
      <p>Celotno poslovanje sklada in Malenićevo delovanje v vlogi direktorja je že nekaj časa pod drobnogledom, vendar se župan do tega še ne želi opredeliti, ker čaka na dokazno gradivo.</p>
      <figure>
        <img src="https://static.primorske.si/foto/highres/istra/720422_267-malenic.jpg"/>
        <figcaption>Izsek posnetka, na katerem Goran Malenić s steklenico penine v roki pleše na mizi v pisarni stanovanjskega sklada.</figcaption>
      </figure>
    </article>
  </body>
</html>