<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/t-14-armata-%cf%84%ce%bf-%cf%80%ce%b9%ce%bf-%cf%80%cf%81%ce%bf%ce%b7%ce%b3%ce%bc%ce%ad%ce%bd%ce%bf-%cf%81%cf%89%cf%83%ce%b9%ce%ba%cf%8c-%ce%ac%cf%81%ce%bc%ce%b1-%ce%bc%ce%ac%cf%87%ce%b7%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T06:53:48+00:00"/>
    <meta property="og:title" content="T-14 Armata: Το πιο προηγμένο ρωσικό άρμα μάχης «ένα βήμα» πριν την υπηρεσία"/>
    <meta property="og:description" content="Μετά τις δηλώσεις «φωτιά» Ρώσου Αναπληρωτή Υπουργού Άμυνας σχετικά με την ένταξη του ρωσικού stealth μαχητικού αεροσκάφους πολλαπλών ρόλων πέμπτης γενιάς Su-57, στις ρωσικές αεροπορικές δυνάμεις, πριν από λίγες μέρες έσκασε νέα «βόμβα», αναφορικά με το πιο προηγμένο ρωσικό άρμα μάχης T-14 Armata."/>
  </head>
  <body>
    <article>
      <h1>T-14 Armata: Το πιο προηγμένο ρωσικό άρμα μάχης «ένα βήμα» πριν την υπηρεσία</h1>
      <address>
        <time datetime="2019-11-20T06:53:48+00:00">20 Nov 2019, 06:53</time>
      </address>
      <p>
        <b>Μετά τις δηλώσεις «φωτιά» Ρώσου Αναπληρωτή Υπουργού Άμυνας σχετικά με την ένταξη του ρωσικού stealth μαχητικού αεροσκάφους πολλαπλών ρόλων πέμπτης γενιάς Su-57, στις ρωσικές αεροπορικές δυνάμεις, πριν από λίγες μέρες έσκασε νέα «βόμβα», αναφορικά με το πιο προηγμένο ρωσικό άρμα μάχης T-14 Armata.</b>
      </p>
      <p>Παρά τις καθυστερήσεις στο πρόγραμμα ανάπτυξης και παραγωγής του ρωσικού άρματος μάχης, η Μόσχα φαίνεται πως βρήκε την «χρυσή τομή» και πλέον είναι σε θέση να παραδώσει την πρώτη παρτίδα T-14 Armata στις δυνάμεις του Στρατού Ξηράς.</p>
      <p>Ειδικότερα, ο Διευθύνων Σύμβουλος της κρατικής εταιρείας Rostec, Σεργκέι Τσεμέζοφ, δήλωσε στο πλαίσιο της Διεθνούς Έκθεσης Dubai Air Show ότι «η πρώτη παρτίδα αρμάτων μάχης επόμενης γενιάς T-14 Armata θα παραδοθεί στα ρωσικά στρατεύματα περίπου στα τέλη του 2019 μέχρι και τις αρχές του 2020», διευκρινίζοντας ωστόσο ότι πρόκειται για άρματα μάχης που βρίσκονται σε στάδιο δοκιμών σε επιχειρησιακό επίπεδο.</p>
      <p>Ο ίδιος στη συνέχεια τόνισε πως επί του παρόντος βρίσκονται στο τελικό στάδιο οι εγκαταστάσεις παραγωγής και κατασκευής, με αποτέλεσμα να είναι έτοιμη η «πειραματική παρτίδα» αρμάτων μάχης, που θα παραδοθεί στον ρωσικό Στρατό.</p>
      <p>Αξίζει να σημειωθεί, πως το άρμα μάχης T-14 Armata, βασίζεται στην τεθωρακισμένη πλατφόρμα «Armata», η οποία χρησιμοποιείται επίσης για την κατασκευή και παραγωγή αρμάτων μάχης, οχημάτων μεταφοράς προσωπικού και άλλου είδους τεθωρακισμένων οχημάτων.</p>
      <p>Το άρμα μάχης παρουσιάστηκε για πρώτη φορά στην Μόσχα στις 9 Μαΐου του 2015, στο πλαίσιο της επετειακής στρατιωτικής παρέλασης για την λήξη του «Μεγάλου Πατριωτικού Αγώνα», όπου και κέρδισε τις εντυπώσεις λόγω του πλήρως ψηφιοποιημένου εξοπλισμού, του μη επανδρωμένου πυργίσκου και των συστημάτων ασφαλείας του πληρώματος.</p>
      <p>Πηγή: TASS / Φωτογραφία Reuters</p>
    </article>
  </body>
</html>