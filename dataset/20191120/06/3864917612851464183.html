<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821590-dubilet-planue-obednati-vsi-uradovi-kollcentri-v-odin.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T06:39:00+00:00"/>
    <meta property="og:title" content="Дубілет планує об'єднати всі урядові колл-центри в один"/>
    <meta property="og:description" content="Міністр Кабінету міністрів України Дмитро Дубілет планує найближчим часом об'єднати понад 50 різних урядових колл-центрів у один ефективний."/>
  </head>
  <body>
    <article>
      <h1>Дубілет планує об'єднати всі урядові колл-центри в один</h1>
      <h2>Міністр Кабінету міністрів України Дмитро Дубілет планує найближчим часом об'єднати понад 50 різних урядових колл-центрів у один ефективний.</h2>
      <address>
        <time datetime="2019-11-20T06:39:00+00:00">20 Nov 2019, 06:39</time>
      </address>
      <p>Про це він написав на своїй сторінці у <a href="https://www.facebook.com/dubilet?epa=SEARCH_BOX">Facebook.</a></p>
      <p>“Зараз ми стартуємо пілот, щоб забрати на себе комунікації міністерства соціальної політики, Офісу Президента і митниці. Потім протягом року заберемо в єдиний центр усе інше. Для цього я умовив піти з бізнесу мою колишню колегу по Fintech Band Юлію Гусєву, яка собаку з'їла на створенні колл-центрів у банках”, - написав Дубілет.</p>
      <p>За його словами, при цьому змінюватиметься система мотивації операторів так, щоб вони допомагали громадянам відразу на своєму рівні, а не просто передавали запити далі.</p>
      <p>Так, додав <a href="https://www.ukrinform.ua/tag-dubilet">Дубілет,</a> найближчим часом влада запустить підтримку не тільки телефоном чи поштою, а й через месенджери, як у монобанк. Оскільки так падає вартість обробки одного звернення, а якість зростає.</p>
      <p>“Наприклад, зараз у центральному колл-центрі Кабміну вартість одного звернення в 3-5 разів дорожче, ніж у монобанк. При тому, що зарплати у операторів неможливо низькі”, - підкреслив міністр.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2815302-u-kabmini-hocut-zaminiti-telefoni-speczvazku-dodatkom-dla-smartfona.html">У Кабміні хочуть замінити телефони спецзв’язку додатком для смартфона</a>
      </blockquote>
      <p>Він також зазначив, що для операторів будуть створюватися віддалені робочі місця, щоб вони могли працювати з регіонів, а не тільки з дорогого Києва.</p>
      <p>До речі, додав Дубілет, нещодавно уряд підвищив service level урядового колл-центру вдвічі тільки за рахунок правильного штатного розкладу, без збільшення кількості операторів.</p>
      <p>“Загалом, цей список можна продовжувати довго. Робота операційних центрів — це ціла наука. Вихідці з бізнесу знають її добре. Тепер будемо використовувати цей досвід і для державних структур”, - написав урядовець.</p>
    </article>
  </body>
</html>