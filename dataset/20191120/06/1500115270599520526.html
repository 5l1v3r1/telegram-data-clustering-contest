<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlboulevard.nl/entertainment/artikel/4927916/johnny-de-mol-februari-opnieuw-theaters"/>
    <meta property="og:site_name" content="RTL Boulevard"/>
    <meta property="article:published_time" content="2019-11-20T06:20:16+00:00"/>
    <meta property="og:title" content="Johnny de Mol duikt opnieuw de theaters in"/>
    <meta property="og:description" content="Johnny de Mol is ook volgend jaar in de theaters te vinden. Zijn voorstelling Hier is de Mol! wordt vanaf februari opnieuw opgevoerd. Er komen minimaal 25 voorstellingen bij, zo maakt de presentator en theatermaker woensdag bekend. Om het nieuws extra luister bij te zetten, brengt Johnny woensdag ook een single uit zijn show, getiteld Mama, uit."/>
  </head>
  <body>
    <article>
      <h1>Johnny de Mol duikt opnieuw de theaters in</h1>
      <address>
        <time datetime="2019-11-20T06:20:16+00:00">20 Nov 2019, 06:20</time>
      </address>
      <p>Johnny de Mol is ook volgend jaar in de theaters te vinden. Zijn voorstelling Hier is de Mol! wordt vanaf februari opnieuw opgevoerd. Er komen minimaal 25 voorstellingen bij, zo maakt de presentator en theatermaker woensdag bekend. Om het nieuws extra luister bij te zetten, brengt Johnny woensdag ook een single uit zijn show, getiteld Mama, uit.</p>
      <p>"Wij mogen gewoon door met onze theatertour en dat is heel bijzonder", reageert Johnny blij tegenover BuzzE. "Dit is misschien wel het leukste wat ik ooit heb gedaan omdat alles zo samenkwam wat ik mijn hele leven heb gedaan en meegemaakt heb. Dat is goed aangeslagen blijkbaar."</p>
      <p>"In het begin waren de theaters wel een beetje sceptisch, denk ik. Ze wisten niet zo goed wat ze moesten verwachten", kijkt Johnny terug op de eerste periode. "Ik ook niet, maar gaandeweg de toer waren we overal uitverkocht en werd er gevraagd om meer. Ik heb er nu dertig gehad, dat is vergeleken met een cabaretier niets natuurlijk. Maar in mijn schema was dat best wel wat. We gaan nu in ieder geval door, op veler verzoek zullen we maar zeggen."</p>
      <p>In <i>Hier is de Mol! </i>deelt Johnny verhalen en anekdotes over zijn familie, goede doelen en zijn vroegere rock-â€™n-rollbestaan. Dit onder begeleiding van een band, met bekende covers en nieuwe zelfgeschreven nummers. Het is ook een show met een boodschap. Johnny probeert zijn publiek wat mee te geven: "Uit het hart, zonder belerende vinger en met een knipoog. Het moet niet te zwaar worden."</p>
      <p>Het komt wel op een goed moment gezien de recente ontwikkelingen, beseft ook Johnny. "Het komt ook niet uit de lucht vallen met wat er allemaal speelt vandaag de dag, met racisme en anders denken en dingen die we eng vinden, onderwerpen als de dood die we liever ontwijken", somt hij op. Het zijn gevoelige onderwerpen maar als je dat op een bepaalde manier verpakt, is volgens hem alles bespreekbaar. "Als je het met heel veel humor brengt bijvoorbeeld", zegt Johnny. "En waarom ook niet. Vier het leven maar sta er ook vaker bij stil. Dat is echt de bottomline van deze voorstelling."</p>
      <p>Het liedje dat woensdag uitkomt is van de hand van Julia Schellekens, de dochter van schrijfster Saskia Noort. Het is volgens Johnny een ode aan alle vrouwen. "Het zit aan het einde van de voorstelling en is meestal het moment dat de zakdoekjes tevoorschijn komen", aldus de presentator. "Omdat iedereen er naar vroeg, hebben we ook daar gehoor aan gegeven."</p>
      <related>
        <h4>MIS DIT NIET!</h4>
        <a href="https://www.rtlboulevard.nl/entertainment/tv/bundel/4891891/robinson-confessions-seizoen-2"/>
        <a href="https://www.rtlboulevard.nl/entertainment/artikel/4928286/marco-borsato-heeft-primeur-met-ticket-year-award"/>
        <a href="https://www.rtlboulevard.nl/entertainment/music/artikel/4928056/maarten-heijmans-komt-met-ramses-shaffy-album"/>
        <a href="https://www.rtlboulevard.nl/entertainment/news/artikel/4928256/eva-van-de-wijdeven-verwachting-van-eerste-kind"/>
        <a href="https://www.rtlboulevard.nl/entertainment/artikel/4928241/rotterdamse-maassilo-wordt-euroclub-songfestival"/>
        <a href="https://www.rtlboulevard.nl/entertainment/artikel/4928246/ook-kensington-en-danny-vera-staan-op-pinkpop"/>
      </related>
      <related>
        <a href="https://www.rtlboulevard.nl/entertainment/news/artikel/4898381/johnny-de-mol-wenst-iedereen-dikkere-huid-toe"/>
      </related>
      <related>
        <a href="https://www.rtlboulevard.nl/entertainment/tv/artikel/4826551/johnny-de-mol-ik-wil-misschien-stoppen-met-waar-de-mol"/>
      </related>
    </article>
  </body>
</html>