<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/national/1574231164-oleksandr-shovkovskyi-tak-my-holodni-do-serioznykh-uspikhiv-na-takykh-velykykh-turnirakh-yak-yevro-2020.html"/>
    <meta property="og:site_name" content="Footboom.com"/>
    <meta property="article:published_time" content="2019-11-20T06:23:00+00:00"/>
    <meta property="og:title" content="Олександр Шовковський: &quot;Так, ми голодні до серйозних успіхів на таких великих турнірах, як Євро-2020&quot;"/>
    <meta property="og:description" content="Представник тренерського штабу збірної України Олександр Шовковський на засіданні дискусійного Експерт-клубу Parimatch, в якому взяли участь знані фахівці та представники мас-медіа, та яке відбулося 19 листопада в Києві, розповів про відбір національної команди на Євро-2020, інформує прес-служба УАФ."/>
  </head>
  <body>
    <article>
      <h1>Олександр Шовковський: "Так, ми голодні до серйозних успіхів на таких великих турнірах, як Євро-2020"</h1>
      <address><time datetime="2019-11-20T06:23:00+00:00">20 Nov 2019, 06:23</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Представник тренерського штабу збірної України Олександр Шовковський на засіданні дискусійного Експерт-клубу Parimatch, в якому взяли участь знані фахівці та представники мас-медіа, та яке відбулося 19 листопада в Києві, розповів про відбір національної команди на Євро-2020, інформує <i>прес-служба УАФ.</i></p>
      <p>- Я тільки приєднався до тренерського штабу збірної України, але одразу помітив, які в команді чудова атмосфера і дружній колектив. Одразу було видно, що в команди є шлях, який вона обрала. Хлопці уважно слухали і, головне, виконували завдання, які пропонували їм тренери. Важкість підготовки до поєдинку з Португалією в Лісабоні полягала в тому, що в нас тільки починалася друга частина сезону, а португальці вже розпочали свої матчі. Але в нашої команди було велике бажання зіграти успішно. Що стосується зустрічі в Люксембурзі, то ми бачили, що за три дні було складно відновитися, тому була ротація. Гра складалася важко, як ми й очікували. Та за рахунок бажання, характеру хлопці забили переможний гол на останніх хвилинах.</p>
      <p>Що стосується домашнього поєдинку проти збірної Португалії в Києві, то сподіваюся, нам вдалося трохи здивувати португальців нашою схемою на цю гру. Яремчук був зліва, а Марлос виконував роль вільного художника. Думаю, що хід матчу підтвердив, що суперник цього не очікував. За рахунок правильної оборони, переходу в атаку та компактності нам вдалося повністю контролювати хід цієї гри до 75-ї хвилини, поки Тарас Степаненко та арбітр не вирішили перевірити характер нашої команди. Але й потім ми все одно грали у свою гру, і були моменти, коли португальці просто не знали, що робити на полі. Вони почувалися розгубленими. Безперечно, чимала заслуга в перемозі нашого воротаря Андрія Пятова, який зіграв відмінно. Після цього матчу ми вже були недосяжними для суперників по групі.</p>
      <p>Так, ми голодні до серйозних успіхів на таких великих турнірах, але там треба грати з гарячим серцем і холодною головою. Думаю, що досвід Євро-2016, яке видалося невдалим для України, допоможе футболістам у підготовці до майбутнього чемпіонату Європи. Упевнений, що всі учасники першості будуть ставити завдання як мінімум вийти з групи. Тому ми також у першу чергу прагнутимемо вийти з групи.</p>
      <related>
        <h4>Читайте также:</h4>
        <a href="https://www.footboom.com/ukrainian/national/1574172414-aleksandr-shovkovskiy-pomnju-vremja-kogda-propuskali-na-poslednikh-minutakh-sejchas-poshla-obratnaya-tendenciya.html"/>
      </related>
    </article>
  </body>
</html>