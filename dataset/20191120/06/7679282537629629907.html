<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-inx-media-case-supreme-court-issues-notice-to-enforcement-directorate-p-chidambaram-s-bail-plea-2859198.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T06:18:39+00:00"/>
    <meta property="og:title" content="INX मीडिया केस: चिदंबरम की याचिका पर SC ने ED को जारी किया नोटिस, मांगा जवाब"/>
    <meta property="og:description" content="सुप्रीम कोर्ट ने आईएनएक्स मीडिया धनशोधन मामले में कांग्रेस नेता पी चिदंबरम की जमानत याचिका पर प्रवर्तन निदेशालय को नोटिस जारी किया है। कोर्ट ने प्रवर्तन निदेशालय से चिदंबरम की जमानत याचिका पर जवाब..."/>
  </head>
  <body>
    <article>
      <h1>INX मीडिया केस: चिदंबरम की याचिका पर SC ने ED को जारी किया नोटिस, मांगा जवाब</h1>
      <address><time datetime="2019-11-20T06:18:39+00:00">20 Nov 2019, 06:18</time> by <a rel="author">लाइव हिन्दुस्तान, नई दिल्ली</a></address>
      <p>सुप्रीम कोर्ट ने आईएनएक्स मीडिया धनशोधन मामले में <b><a href="https://www.livehindustan.com/tags/p-chidambaram">कांग्रेस नेता पी चिदंबरम की जमानत</a></b> याचिका पर प्रवर्तन निदेशालय को नोटिस जारी किया है। कोर्ट ने प्रवर्तन निदेशालय से चिदंबरम की जमानत याचिका पर जवाब मांगा। वहीं, मामले की अगली सुनवाई के लिए 26 नवंबर की तारीख निर्धारित की है।</p>
      <p>इससे पहले तिहाड़ जेल में बंद पूर्व वित्त मंत्री पी चिदंबरम ने उनकी जमानत याचिका रद्द करने के दिल्ली उच्च न्यायालय के आदेश को सोमवार को सुप्रीम कोर्ट में चुनौती दी थी। प्रधान न्यायाधीश शरद अरविन्द बोबडे, न्यायमूर्ति बी आर गवई और न्यायमूर्ति सूर्य कांत की तीन सदस्यीय पीठ के समक्ष वरिष्ठ अधिवक्ता कपिल सिब्बल ने चिदंबरम की याचिका का उल्लेख किया और इसे सुनवाई के लिये शीघ्र सूचीबद्ध करने का अनुरोध किया था। उनका कहना था कि पूर्व वित्त मंत्री करीब 90 दिन से जेल में बंद हैं।</p>
      <p>पीठ ने सिब्बल से कहा था कि हम देखेंगे और यह भी कहा कि जमानत याचिका मंगलवार या बुधवार को सुनवाई के लिये ली जायेगी। उच्च न्यायालय ने 15 नवंबर को चिदंबरम की जमानत याचिका खारिज कर दी थी। उच्च न्यायालय ने कहा था कि पहली नजर में उनके खिलाफ गंभीर किस्म के आरोप है और उन्होंने इस अपराध में सक्रिय तथा मुख्य निभाई है।</p>
      <p>चिदंबरम को केन्द्रीय जांच ब्यूरो ने 21 अगस्त को आईएनएक्स मीडिया भ्रष्टाचार मामले में गिरफ्तार किया था। इस मामले में कांग्रेस के नेता को उच्चतम न्यायालय ने 22 अक्टूबर को जमानत दे दी थी। इसी बीच, सीबीआई की प्राथमिकी के आधार पर दर्ज धन शोधन के मामले में प्रवर्तन निदेशालय ने 16 अक्टूबर को चिदंबरम को गिरफ्तार कर लिया था। निचली अदालत के आदेश पर धन शोधन के मामले में वह 27 नवंबर तक न्यायिक हिरासत में हैं। </p>
      <p>
        <b>ये भी पढ़ें: <a href="https://www.livehindustan.com/national/story-ashok-gehlot-says-p-chidambaram-may-get-bail-soon-2826672.html">गहलोत बोले- जेल में बैठे-बैठे देश की चिंता कर रहे हैं चिदंबरम, जल्द जमानत की उम्मीद</a></b>
      </p>
    </article>
  </body>
</html>