<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/unlu-ressam-picasso-ya-ait-271-eseri-40-y-l-garaj-nda-saklayan-ciftin-hapis-cezas-onand"/>
    <meta property="og:site_name" content="euronews"/>
    <meta property="article:published_time" content="2019-11-20T06:15:39+00:00"/>
    <meta property="og:title" content="Picasso'ya ait 271 eseri garajında saklayan çifte hapis cezası"/>
    <meta property="og:description" content="Fransız mahkemesi ünlü ressam Pablo Picasso'nun yüzlerce eserini 40 yıl boyunca evlerinin garajında saklayan eletrik tesisatçısı ve eşine hapis cezası verdi"/>
  </head>
  <body>
    <article>
      <h1>Picasso'ya ait 271 eseri garajında saklayan çifte hapis cezası</h1>
      <address><time datetime="2019-11-20T06:15:39+00:00">20 Nov 2019, 06:15</time> by <a rel="author">Berrak Kanbir Rodriguez Sanmartin</a></address>
      <p>Fransız mahkemesi ünlü ressam Pablo Picasso'nun yüzlerce eserini 40 yıl boyunca evlerinin garajında saklayan elektrik tesisatçısı ve eşine verilen ertelenmiş iki yıl hapis cezasını onadı. Lyon Temyiz Mahkemesi, bu kararıyla uzun yıllardır süregelen dava sürecine son noktayı koydu.</p>
      <p>80 yaşındaki elektrik teknisyeni Pierre Le Guennec ve eşi Danielle'in garajında saklanan ünlü İspanyol ressama ait 271 eser 2010 yılında Pierre'in bir sanat simsarı ile çalışmaların orijinal olup olmadığını tespit ederken gün yüzüne çıktı.</p>
      <p>Pierre Le Guennec, sadık hizmetinden dolayı Picasso'nun eserleri kendisine hediye ettiği savundu. Ancak çetrefilli hukuki süreçte ifadesini değiştiren Le Guennec, eserlerin Picasso'nun eşi Jacqueline'in koleksiyonuna ait olduğunu ileri sürdü.</p>
      <p>Le Guennec yeni ifadesinde, ünlü ressamın ölümünden sonra eşinin kendisine saklaması için on iki torba dolusu imzasız eser verdiğini, daha sonra bunları geri isterken bir tanesini ona bıraktığını savunmuştu.</p>
      <h3>Uluslararası piyasalarda satmak için özgünlük belgesi şart</h3>
      <p>Ünlü İspanyol ressamın mirasçısı Claude Ruiz-Picasso'nun avukatı kararı "gerçeklerin zaferi ve ört basların sonu" olarak değerlendirdi.</p>
      <p>Picasso'nun avukatı "Eğer elinizde Picasso'ya ait 271 adet çalışma varsa ve bunu uluslararası piyasalarda satmak istiyorsanız mutlaka özgünlük belgesi almanız lazım. Picasso'nun eserlerinin gökten düştüğünü ya da bir antika dükkanından aldığını söyleyen birine inanmak çok güç" diye konuştu.</p>
      <p>Çiftin garajından çıkan eserler arasında Picasso'nun dokuz nadir Kubist kolajının yanı sıra ünlü Mavi Dönemi'ne ait bir çalışma da bulunuyor.</p>
      <ul>
        <li>
          <a href="https://tr.euronews.com/search?query=picasso">Picasso'nun 20 yıl önce çalınan tablosunu 'Indiana Jones' buldu</a>
        </li>
        <li>
          <a href="https://tr.euronews.com/2018/11/19/agac-altinda-bulunan-picasso-nun-calint-tablosu-tiyatrocularin-sakasi-cikti">Ağaç altında bulunan Picasso'nun çalıntı tablosu tiyatrocuların şakası çıktı</a>
        </li>
        <li>
          <a href="https://tr.euronews.com/2018/11/19/hollanda-da-calinan-picasso-tablosu-romanya-da-agac-altinda-gomulu-halde-bulundu">Hollanda'da çalınan Picasso tablosu Romanya'da gömülü halde bulundu</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>