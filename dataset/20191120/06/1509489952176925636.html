<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/story/655275/o-zose-moyrinio-neos-proponitis-tis-totenam-ti-eipe-o-special-one"/>
    <meta property="og:site_name" content="OnSports"/>
    <meta property="article:published_time" content="2019-11-20T06:39:07+00:00"/>
    <meta property="og:title" content="Ο Ζοσέ Μουρίνιο νέος προπονητής της Τότεναμ - Τι είπε ο Special One!"/>
    <meta property="og:description" content="Εποχή Ζοσέ Μουρίνιο για την Τότεναμ που ανακοίνωσε την πρόσληψη του Πορτογάλου τεχνικού νωρίς το πρωί της Τετάρτης (20/11)."/>
  </head>
  <body>
    <article>
      <h1>Ο Ζοσέ Μουρίνιο νέος προπονητής της Τότεναμ - Τι είπε ο Special One!</h1>
      <address><time datetime="2019-11-20T06:39:07+00:00">20 Nov 2019, 06:39</time> by <a rel="author">Onsports Team</a></address>
      <p>Εποχή Ζοσέ Μουρίνιο για την Τότεναμ που ανακοίνωσε την πρόσληψη του Πορτογάλου τεχνικού νωρίς το πρωί της Τετάρτης (20/11).</p>
      <p>Το βράδυ της Τρίτης (19/11), η Τότεναμ ανακοίνωσε το «διαζύγιο» με τον Μαουρίτσιο Ποτσετίνο. Το φινάλε μιας επιτυχημένης συνεργασίας ήρθε… απότομα, ωστόσο, όπως γίνεται σε αυτές τις περιπτώσεις το ενδιαφέρον στράφηκε στο ποιος θα είναι ο… επόμενος. Κι αυτός δεν είναι κάποιος… τυχαίος, αλλά είναι ένας από τους κορυφαίους προπονητές στον πλανήτη κι ένας από τους καλύτερους, αν όχι ο καλύτερος, της γενιάς του. Ο λόγος για τον Ζοσέ Μουρίνιο, που ανακοινώθηκε κι επίσημα από τους Λονδρέζους το πρωί της Τετάρτης και αναλαμβάνει αμέσως καθήκοντα!</p>
      <p>Για την ακρίβεια, στις 6:29 ώρα Αγγλίας, η Τότεναμ ανάρτησε στην ιστοσελίδα της την ανακοίνωση για την πρόσληψη του Πορτογάλου προπονητή. Ο Special One υπέγραψε συμβόλαιο διάρκειας 3,5 ετών, δηλαδή μέχρι και το τέλος της σεζόν 2022-2023. Μέχρι την ανάληψη της τεχνικής ηγεσίας της επόμενης αντιπάλου του Ολυμπιακού στους ομίλους του Champions League, ο Μουρίνιο ήταν σχολιαστής στο «Sky Sports» αφού είχε απολυθεί τον Δεκέμβριο του 2018 από τη Μάντσεστερ Γιουνάιτεντ.</p>
      <h3>Μουρίνιο: «Είμαι ενθουσιασμένος»</h3>
      <p>Στην ανακοίνωση που εξέδωσε η Τότεναμ φιλοξενείται δήλωση του ιδιοκτήτη της ομάδας, Ντανιέλ Λεβί, αλλά και του Ζοσέ Μουρίνιο. Το «αφεντικό» των «σπιρουνιών» ανέφερε «Με τον Ζοζέ έχουμε έναν από τους πιο πετυχημένους προπονητές στο ποδόσφαιρο. Έχει πλούσια εμπειρία, μπορεί να εμπνεύσει ομάδες και τρομερός τεχνικός. Έχει τίτλους με όλες τις ομάδες που προπόνησε. Πιστεύουμε πως φέραμε ενέργεια και πίστη στ' αποδυτήρια».</p>
      <p>Από την πλευρά του, ο κορυφαίος τεχνικός ανέφερε: «Είμαι ενθουσιασμένος που αναλαμβάνω ένα κλαμπ με τέτοια κληρονομιά και τόσο παθιασμένους φιλάθλους. Η ποιότητα του υλικό και της ακαδημίας με ενθουσιάζουν. Το να δουλεύω με αυτούς τους παίκτες, είναι αυτό που με ελκύει». Αξίζει να σημειωθεί πως ο Μουρίνιο αναμένεται να κάτσει για πρώτη φορά στον πάγκο της Τότεναμ στο παιχνίδι του Σαββάτου (23/11) με αντίπαλο την Άστον Βίλα εκτός έδρας, ενώ το πρώτο μπροστά στο κοινό της ομάδας θα είναι αυτό κόντρα στον Ολυμπιακό το βράδυ της Τρίτης (26/11) για την 5η αγωνιστική της φάσης των ομίλων του Champions League.</p>
    </article>
  </body>
</html>