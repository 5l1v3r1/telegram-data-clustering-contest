<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/489881-to-karabani-tis-oikonomias-proxora/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T06:50:26+00:00"/>
    <meta property="og:title" content="Το καραβάνι της οικονομίας προχωρά"/>
    <meta property="og:description" content="Μπορεί ο ΣΥΡΙΖΑ να πολεμά ανύπαρκτες χούντες υποτιμώντας τη βούληση του ελληνικού λαού που εκφράσθηκε δημοκρατικότατα μόλις πριν από 4 μήνες αλλά οι"/>
  </head>
  <body>
    <article>
      <h1>Το καραβάνι της οικονομίας προχωρά</h1>
      <address><time datetime="2019-11-20T06:50:26+00:00">20 Nov 2019, 06:50</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">Facebook 0</a>
        </li>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">Twitter</a>
        </li>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">LinkedIn</a>
        </li>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">Περισσότερα</a>
        </li>
      </ul>
      <p>Μπορεί ο ΣΥΡΙΖΑ να πολεμά ανύπαρκτες χούντες υποτιμώντας τη βούληση του ελληνικού λαού που εκφράσθηκε δημοκρατικότατα μόλις πριν από 4 μήνες αλλά οι κραυγές των στελεχών του δεν αγγίζουν την οικονομία και δεν φτάνουν στην κοινωνία.</p>
      <figure>
        <img src="https://www.eleftherostypos.gr/wp-content/uploads/2017/10/amyras-exo-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>
        <b>Γράφει ο <a href="https://www.eleftherostypos.gr/tag/%CF%80%CE%AC%CE%BD%CE%BF%CF%82-%CE%B1%CE%BC%CF%85%CF%81%CE%AC%CF%82/">Πάνος Αμυράς*</a></b>
      </p>
      <p>Το καραβάνι προχωρά, όπως θα έλεγε και ο σύντροφος Αλέξης. Η έκθεση της Κομισιόν είναι κάτι παραπάνω από θετική, οι Βρυξέλλες εκτιμούν ότι το 2020 η ελληνική οικονομία θα αναπτυχθεί με διπλάσιο ρυθμό από τον μέσο όρο της ευρωζώνης (2,4% του ΑΕΠ έναντι 1,3%), στην κυβέρνηση εκτιμούν ότι θα προσεγγίσουν το 3%.</p>
      <p>Επί ΣΥΡΙΖΑ η Ελλάδα έχασε όλους τους αναπτυξιακούς στόχους. Στη διετία 2015-2016 η οικονομία κατρακύλησε στην ύφεση τη στιγμή που οι υπόλοιπες χώρες της ευρωζώνης κάλπαζαν ενώ την περίοδο 2017-2018 είχαμε από τις χειρότερες αναπτυξιακές επιδόσεις σε όλη την Ε.Ε.</p>
      <p>Η κατάσταση τώρα είναι διαφορετική. Για πρώτη φορά γίνεται αναφορά από τον αρμόδιο επίτροπο για επαναδιαπραγμάτευση των πρωτογενών πλεονασμάτων με βάση τα νεότερα στοιχεία για το κόστος δανεισμού του Δημοσίου.</p>
      <p>«Δικό μας έργο είναι και αυτό», θα μπορούσαν να πουν στον ΣΥΡΙΖΑ, αλλά δεν πείθουν πια κανέναν. Τα επιτόκια των ελληνικών ομολόγων μειώθηκαν κατά 60% από την ημέρα προκήρυξης των εκλογών, καθώς οι αγορές προεξοφλούσαν καλύτερες ημέρες για την οικονομία μετά την αποχώρηση του Τσίπρα από την εξουσία.</p>
      <p>Επί Μητσοτάκη το Δημόσιο δανείσθηκε με αρνητικά επιτόκια για πρώτη φορά στην ιστορία του ενώ η διαφορά (spread) των ελληνικών δεκαετών ομολόγων με τα αντίστοιχα γερμανικά μειώθηκε σε επίπεδα προ κρίσης.</p>
      <p>Η διαπραγμάτευση για να περιοριστούν τα θηριώδη πλεονάσματα του 3,5% με τα οποία ο κ. Τσίπρας δέσμευσε τη χώρα μέχρι και το 2022 έχει μπει σε σωστό δρόμο για έναν βασικό λόγο. Η κυβέρνηση δεν βιάστηκε να ξεκινήσει τις συζητήσεις με τους δανειστές για μείωση των στόχων. Προέταξε την υλοποίηση των μεταρρυθμίσεων σε φορολογία και επενδυτικό πλαίσιο, μέσω των οποίων κατάφερε να μειώσει το κόστος δανεισμού, αλλάζοντας ουσιαστικά τα δεδομένα για την αποπληρωμή του χρέους. Θυμίζουμε ότι ο κ. Τσίπρας μία εβδομάδα πριν από τις ευρωεκλογές είχε ανακοινώσει την «τεχνητή» μείωση του πλεονάσματος κατά 1% χωρίς καμία συζήτηση με τους δανειστές. Μάλιστα είχε καλέσει τον Τσακαλώτο να ανοίξει ειδικό λογαριασμό στην Τράπεζα της Ελλάδος και να καταθέσει από το «μαξιλάρι» ένα ποσό άνω των 5,5 δισεκατομμυρίων ευρώ ως «εγγύηση» για να καλυφθούν οι αποκλίσεις του πλεονάσματος. Ακόμη ψάχνει ο Σταϊκούρας να βρει τον λογαριασμό Τσακαλώτου που ποτέ δεν ανοίχθηκε γιατί πολύ απλά εντασσόταν στην προπαγάνδα του ΣΥΡΙΖΑ και όχι σε στέρεες οικονομικές αποφάσεις.</p>
      <p>Το ζητούμενο για την κυβέρνηση είναι να συνεχίσει τη μείωση των φόρων, να ενθαρρύνει επενδυτικές πρωτοβουλίες και να εκσυγχρονίσει τη δημόσια διοίκηση που λειτουργεί πολλές φορές σε βάρος της ανάπτυξης. Και ας αφήσει τα σκυλιά να αλυχτάνε…</p>
      <p>
        <b>Η ΧΑΜΕΝΗ ΕΥΚΑΙΡΙΑ ΓΙΑ ΕΝΑ ΣΥΓΧΡΟΝΟ ΣΥΝΤΑΓΜΑ</b>
      </p>
      <p>Η κυβέρνηση ΣΥΡΙΖΑ «εργαλειοποίησε» και το μείζον ζήτημα της αναθεώρησης του Συντάγματος. Οταν ξεκίνησε τις διαδικασίες, στην προηγούμενη κοινοβουλευτική περίοδο, δεν τόλμησε να δεχθεί την πρόταση της Νέας Δημοκρατίας να κριθούν αναθεωρητέα όλα τα άρθρα που θα είχαν προτείνει τα κόμματα και η τελική διαμόρφωση των διατάξεων να ολοκληρωνόταν από τη σημερινή Βουλή. Ο κ. Τσίπρας δείλιασε, με αποτέλεσμα η αναθεώρηση του Συντάγματος, που συζητείται αυτές τις ημέρες στη Βουλή, να είναι ρηχή και περιορισμένη. Η ευκαιρία για έναν σύγχρονο καταστατικό χάρτη χάθηκε λόγω της πολιτικής ατολμίας του Τσίπρα, όπως είχε συμβεί και στην προηγούμενη διαδικασία αναθεώρησης, όταν ο Γιώργος Παπανδρέου είχε αποφασίσει την αποχώρηση του ΠΑΣΟΚ από την ψήφιση των άρθρων. Οι διατάξεις που πρόκειται να αναθεωρηθούν δεν ξεπερνούν τις 10 και, με εξαίρεση την αποσύνδεση της εκλογής Προέδρου της Δημοκρατίας από την προκήρυξη εθνικών εκλογών, που σχετίζεται άμεσα με την πολιτική σταθερότητα, οι υπόλοιπες είναι διαδικαστικού χαρακτήρα. Κρίμα, με τις ιδεοληψίες του ο ΣΥΡΙΖΑ κλώτσησε την ευκαιρία για ουσιαστική πολιτική αντιπαράθεση που θα οδηγούσε σε μία αναθεώρηση, που χρειάζεται η κοινωνία και όχι το κόμμα.</p>
      <p>
        <i>
          <b>Ο Πάνος Αμυράς είναι ο διευθυντής του Ελεύθερου Τύπου</b>
        </i>
      </p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">Facebook 0</a>
        </li>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">Twitter</a>
        </li>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">LinkedIn</a>
        </li>
        <li>
          <a href="https://www.eleftherostypos.gr/apopseis/489881-to-karabani-tis-oikonomias-proxora/#">Περισσότερα</a>
        </li>
      </ul>
    </article>
  </body>
</html>