<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742644"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T06:50:00+00:00"/>
    <meta property="og:title" content="แจงขอองค์การค้าฯพิมพ์ตำราทั้งหมด เพื่อความอยู่รอด!"/>
    <meta property="og:description" content="'ดิศกุล'แจงเหตุขอโควตาพิมพ์หนังสือเรียนทั้งหมด มั่นใจพิมพ์ได้ ส่งทันแน่นอน"/>
  </head>
  <body>
    <article>
      <h1>แจงขอองค์การค้าฯพิมพ์ตำราทั้งหมด เพื่อความอยู่รอด!</h1>
      <address>
        <time datetime="2019-11-20T06:50:00+00:00">20 Nov 2019, 06:50</time>
      </address>
      <p>
        <b>"ดิศกุล"แจงเหตุขอโควตาพิมพ์หนังสือเรียนทั้งหมด มั่นใจพิมพ์ได้ ส่งทันแน่นอน</b>
      </p>
      <p>วันนี้ (20พ.ย.) นายดิศกุล เกษมสวัสดิ์ รักษาการเลขาธิการสำนักงานส่งเสริมการศึกษานอกระบบและการศึกษาตามอัธยาศัย (กศน.) ปฏิบัติหน้าที่ผู้อำนวยการองค์การค้า ของสำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) เปิดเผยว่า ในการประชุมคณะกรรมการองค์การค้า เมื่อเร็วๆนี้ องค์การค้าฯ ได้ขอเสนอให้มีการทบทวนมติเรื่องการจัดพิมพ์แบบเรียน ปีการศึกษา 2563 ซึ่งปัจจุบันแยกการจัดพิมพ์เป็น 2 ส่วน คือ จัดพิมพ์โดยสำนักพิมพ์แห่งจุฬาลงกรณ์มหาวิทยาลัย และโรงพิมพ์องค์การค้าฯ โดยองค์การค้าฯ ขอจัดพิมพ์แบบเรียนเองทั้งหมด ทั้งนี้เพื่อความอยู่รอดขององค์กร เพราะถ้าไม่ได้สัดส่วนการพิมพ์จากสำนักพิมพ์แห่งจุฬาฯ จะสร้างผลกระทบอย่างมาก เพราะขณะนี้องค์การค้าฯ เป็นหนี้กว่า 5,000 ล้านบาท ถ้าไม่มีเงินหมุนเวียน การทำธุรกิจต่างๆ จะชะงัก หากได้สัดส่วนการพิมพ์นั้นมา องค์การค้าฯ จะมีเงินหมุนเวียนใช้จ่ายในธุรกิจของตน<br/><br/>นายดิศกุล กล่าวต่อว่า ที่สำคัญคือการจ้างพนักงานที่ต้องใช้เงินเดือนละประมาณ 37 ล้านบาท และยังมีค่าใช้จ่ายอื่นๆ  เช่น หนี้สินผูกพันต่างๆ เป็นต้น หากไม่ได้ยอดในการพิมพ์เพิ่ม องค์การค้าฯจะมีรายได้ที่สามารถอยู่รอดได้เพียง 2-3 เดือนเท่านั้น ไม่สามารถดำรงองค์กรได้ตลอดปี ซึ่งเรื่องนี้จะสร้างผลต่อเนื่อง เช่น หากไม่ได้งบประมาณส่วนนี้มา พนักงานอาจจะตกงานกว่า 1,000 คน ยังไม่รวมถึงครอบครัวของพนักงานที่จะได้รับผลกระทบ จึงจำเป็นต้องขอส่วนแบ่งในการพิมพ์จากสำนักพิมพ์แห่งจุฬาฯ มา ตนเชื่อว่าองค์การค้าฯ มีความสามารถในการพิมพ์ได้ทันทั้งหมด<br/><br/>“เชื่อว่าถ้าองค์การค้าฯ ได้สัดส่วนการพิมพ์มาทั้งหมด จะทำให้มีรายได้ มีเงินใช้หนี้ แต่ถ้าไม่มีรายได้ ไม่มีเงินใช้หนี้ หนี้ที่มีอยู่จะกลายเป็นหนี้เน่า แต่ที่ประชุมยังไม่มั่นใจว่า องค์การค้าฯ จะสามารถผลิตหนังสือได้ทัน และกระบวนการที่จะส่งหนังสือไปยังโรงเรียนจะทันเปิดเทอมหรือไม่ จึงอยากให้ทำรายละเอียดมาเพิ่ม ผมจะกลับไปทำรายละเอียดเพิ่มเติม ว่าจะสามารถผลิตหนังสือได้ทัน และส่งหนังสือให้โรงเรียนทันเวลาแน่นอน เพื่อเสนอให้ที่ประชุมองค์การค้าฯ พิจารณาเรื่องนี้ใหม่อีกครั้ง เพราะองค์การค้าฯ อยู่รอดด้วยการพิมพ์เป็นหลัก” นายดิศกุล กล่าว<br/><br/>นายดิศกุล กล่าวต่อไปว่า ส่วนใหญ่การตีพิมพ์หนังสือนั้นจะเสร็จทันเวลา แต่ขั้นตอนการส่งหนังสือบางครั้งหนังสืออาจจะจัดส่งให้ทันเวลา หากระดมกำลังในหน่วยงานที่ตนดูแลอยู่ คือ สกสค. ที่กระจายอยู่ตามจังหวัดต่างๆ และ สำนักงานส่งเสริมการศึกษานอกระบบและการศึกษาตามอัธยาศัย (กศน.) ที่มีศูนย์ กศน.ประจำอำเภอ ที่มีศูนย์กระจายไปทั่วประเทศ เข้ามาช่วยเหลือ จะทำให้การส่งหนังสือมีประสิทธิภาพมากกว่าปีที่แล้ว โอกาสพลาดมีน้อยและสามรถส่งหนังสือได้ทันเวลาแน่นอน<br/><br/> </p>
    </article>
  </body>
</html>