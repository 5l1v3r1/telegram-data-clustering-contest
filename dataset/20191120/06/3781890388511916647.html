<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742632"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T06:02:00+00:00"/>
    <meta property="og:title" content="'อังกฤษ-สวีเดน'ขอเข้าฟังตัดสิน คดีหุ้นสื่อ'ธนาธร'ด้วย"/>
    <meta property="og:description" content="“อังกฤษ-สวีเดน” ขอเข้าฟังคดีหุ้นสื่อธนาธรด้วย “บช.น.-สน.ทุ่งสองห้อง”ผนึกกำลังรักษาความปลอดภัยศาลรธน.เข้ม"/>
  </head>
  <body>
    <article>
      <h1>'อังกฤษ-สวีเดน'ขอเข้าฟังตัดสิน คดีหุ้นสื่อ'ธนาธร'ด้วย</h1>
      <address>
        <time datetime="2019-11-20T06:02:00+00:00">20 Nov 2019, 06:02</time>
      </address>
      <p>
        <b>“อังกฤษ-สวีเดน” ขอเข้าฟังคดีหุ้นสื่อธนาธรด้วย “บช.น.-สน.ทุ่งสองห้อง”ผนึกกำลังรักษาความปลอดภัยศาลรธน.เข้ม</b>
      </p>
      <p>เมื่อวันที่ 20 พ.ย. เวลา 13.00 น. สำหรับบรรยากาศที่ศาลรัฐธรรมนูญ ก่อนการอ่านคำพิพากษาคดีที่สำนักงานคณะกรรมการการเลือกตั้ง(กกต.) ร้องขอให้ศาลรัฐธรรมนูญวินิจฉัยว่าสมาชิกภาพ ส.ส.ของนายธนาธร จึงรุ่งเรืองกิจ ส.ส.บัญชีรายชื่อและหัวหน้าพรรคอนาคตใหม่ สิ้นสุดตามรัฐธรรมนูญมาตรา 101(6) ประกอบมาตรา 98(3) จากกรณีถือหุ้นสื่อบริษัทวี-ลัค มีเดีย จำกัด หรือไม่ โดยบรรยากาศรอบนอกศาลรัฐธรรมนูญเป็นไปอย่างคึกคัก ตั้งแต่เวลาประมาณ 11.30 เริ่มมีประชาชนทยอยเดินทางมาจับจองที่นั่ง บริเวณ ชั้น 2 อาคาร A ของศูนย์ราชการแจ้งวัฒนะ ประมาณ 100 คนนั่งกระจายกันบริเวณหน้าทางเข้าทางทิศใต้ของศาลรัฐธรรมนูญ โดยส่วนใหญ่แต่งกายด้วยเสื้อสี่ส้ม หรือเสื้อที่มีการสกรีนลายของพรรคอนาคตใหม่ ขณะที่บางคนถือป้าย พรรคอนาคตใหม่ พร้อมระบุจังหวัดว่ามาจากจังหวัดไหน รวมทั้งป้ายที่มีข้อความให้กำลังใจนายธนาธร นอกจากนั้นทีมงานของพรรคอนาคตใหม่ ส่วนใหญ่เดินทางมาให้กำลังใจพร้อมสวมใส่เสื้อยืดที่สกรีนว่า “อยู่ไม่เป็น”</p>
      <figure>
        <img src="https://www.dailynews.co.th/admin/upload/20191120/news_xjNamruVAO131335_533.jpg?v=20191120142?v=3363"/>
      </figure>
      <p>ขณะที่การรักษาความปลอดภัยรอบศาลรัฐธรรมนูญเป็นไปอย่างเข้มงวด โดยมีเจ้าหน้าที่ตำรวจจากกองบัญชาการตำรวจนครบาล (บช.น.) จำนวน 1 หมวด ประมาณ 50 นาย และตำรวจนอกเครื่องแบบ 3 ชุดปฏิบัติการ จำนวนประมาณ 30 นาย และตำรวจจากสถานีตำรวจนครบาลทุ่งสองห้อง จำนวนประมาณ 30-50 นาย รวมทั้งสิ้นประมาณ 100-120 นาย โดยทางเจ้าหน้าที่ตำรวจได้เจรจากับปประชาชนที่มาติดตามรับฟังการพิจารณาคดีให้ทราบถึงแนวทางปฏิบัติ ซึ่งจะต้องยึดจากเขตอำนาจศาลเป็นหลัก และได้ขอความร่วมมือประชาชนที่มาติดตามรับฟังการพิจารณาคดีด้วยความสงบ อย่าตะโกน และอย่าทำอะไรที่เป็นการละเมิดอำนาจศาล โดยเฉพาะการแสดงออกในเชิงยุยงปลุกปั่น แต่ยังสามารถชูป้ายข้อความให้กำลังใจนายธนาธรได้ แต่การชูป้ายที่มีข้อความกดดันศาล เรียกร้องความยุติธรรม หรือเกี่ยวกับรายละเอียดคดีจะไม่สามารถทำได้</p>
      <figure>
        <img src="https://www.dailynews.co.th/admin/upload/20191120/news_lyMTgsdbxg131335_533.jpg?v=20191120142?v=2612"/>
      </figure>
      <p>อย่างไรก็ตามมีรายงานว่าคณะตุลาการศาลรัฐธรรมนูญมีการประชุมในเวลา 10.00 น. เพื่อแถลงด้วยวาจาและลงมติ ก่อนที่จะมีการอ่านคำวินิจฉัยในเวลา 14.00 น. ส่วนบรรยากาศ ขณะที่ตัวแทนสถานทูตต่างประเทศที่ติดต่อขอเข้าร่วมรับฟังการพิจารณาคดี มีการติดต่อมประสานงานมาแล้ว จากสหภาพยุโรป (อียู) ตัวแทนจากสถานทูตสหรัฐอเมริกา ตัวแทนจากสถานทูตอังกฤษ และตัวแทนจากสถานทูตสวีเดน แต่ยังไม่ทราบจำนวนตัวแทนที่จะร่วมรับฟังการพิจารณาคดี.</p>
      <figure>
        <img src="https://www.dailynews.co.th/admin/upload/20191120/news_UYmtTLqvgG132247_533.jpg?v=20191120142?v=4019"/>
      </figure>
      <p> </p>
    </article>
  </body>
</html>