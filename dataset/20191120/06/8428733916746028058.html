<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/wojt-jedno-jest-pewne-ceny-smieci-pojda-do-gory/46919"/>
    <meta property="og:site_name" content="Limanowa.in"/>
    <meta property="article:published_time" content="2019-11-20T06:30:00+00:00"/>
    <meta property="og:title" content="Wójt: &quot;Jedno jest pewne: ceny śmieci pójdą do góry&quot;"/>
    <meta property="og:description" content="O 678 tys. zł jest droższa jedyna oferta na odbiór i zagospodarowanie odpadów komunalnych z terenu gminy Mszana Dolna. Mieszkańcy muszą się liczyć z podwyżkami stawek za śmieci. - Ceny śmieci pójdą do góry, ale nie mamy jeszcze ustalonych stawek. Nie wiemy, jaki wariant wybierzemy – mówi wójt Bolesław Żaba."/>
  </head>
  <body>
    <article>
      <h1>Wójt: "Jedno jest pewne: ceny śmieci pójdą do góry"</h1>
      <address>
        <time datetime="2019-11-20T06:30:00+00:00">20 Nov 2019, 06:30</time>
      </address>
      <p>O 678 tys. zł jest droższa jedyna oferta na odbiór i zagospodarowanie odpadów komunalnych z terenu gminy Mszana Dolna. Mieszkańcy muszą się liczyć z podwyżkami stawek za śmieci. - Ceny śmieci pójdą do góry, ale nie mamy jeszcze ustalonych stawek. Nie wiemy, jaki wariant wybierzemy – mówi wójt Bolesław Żaba.</p>
      <p>W przetargu ogłoszonym przez władze gminy Mszana Dolna, tak jak w przypadku innych samorządów na Limanowszczyźnie w ostatnim czasie, złożona została jedna oferta.  W postępowaniu wystartowała firma Traszkan z Zegartowic. </p>
      <p>Cena za miesiąc świadczenia usługi, zaproponowana przez oferenta, to 231 500 zł, cena całej oferty opiewa natomiast na kwotę 2 mln 778 tys. zł. To znacznie więcej, niż zakładał samorząd, który przeznaczył na realizację zamówienia 2 mln 100 tys. zł. Przetarg został rozstrzygnięty pozytywnie, a różnicę w kwocie 668 tys. zł gmina musi znaleźć w kieszeniach obywateli. </p>
      <p>– Pracujemy nad tym wspólnie z radnymi. Jedno jest pewne: ceny śmieci pójdą do góry, ale nie mamy jeszcze ustalonych stawek. Nie wiemy, jaki wariant wybierzemy – mówi wójt Bolesław Żaba, tłumacząc że samorząd musi zdecydować, czy odpłatność będzie naliczana od osoby, czy od gospodarstwa domowego, z uwzględnieniem liczby domowników. </p>
      <p>Jak podkreśla wójt, problem rosnących cen za śmieci to problem ogólnopolski. <i>– Rynek jest jaki jest, w naszym przetargu wystartowała jedna firma, więc nie ma konkurencji – </i>zauważa.  Według Bolesława Żaby, obniżka cen jest możliwa. <i>– Warunkiem jest selektywna zbiórka. Na terenie rozległej gminy, takiej jak nasza, konieczna jest budowa PSZOK-ów, aby wyodrębnić gabaryty czy odpady budowlane. </i></p>
      <p>Samorząd chce zbudować Punkt Selektywnej Zbiórki Odpadów, ale napotyka na opór mieszkańców, obawiających się uciążliwości. <i>– Każda lokalizacja została oprotestowana. Musimy się liczyć z tym, że za jakiś czas będziemy płacić kary </i>- zapowiada. </p>
      <p>Aktualne stawki za odbiór odpadów w gminie Mszana Dolna wynoszą: przy zbiórce selektywnej 16,00 zł miesięcznie od gospodarstwa domowego jednoosobowego, 32,00 zł miesięcznie od dwuosobowego i 50,00 zł miesięcznie od pozostałych gospodarstw domowych oraz dla zbiórki nieselektywnej, odpowiednio 32,00 zł, 64,00 zł lub 100,00 zł miesięcznie.</p>
    </article>
  </body>
</html>