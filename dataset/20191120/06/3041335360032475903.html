<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/20/world/syntrivi-amerikanikou-stratiotikou-elikopterou-me-dyo-nekrous/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-20T06:56:33+00:00"/>
    <meta property="og:title" content="Συντριβή αμερικανικού στρατιωτικού ελικοπτέρου με δύο νεκρούς"/>
    <meta property="og:description" content="Δύο στελέχη των ένοπλων δυνάμεων των ΗΠΑ σκοτώθηκαν όταν συνετρίβη ελικόπτερο στο Αφγανιστάν, γνωστοποίησε ο αμερικανικός στρατός."/>
  </head>
  <body>
    <article>
      <h6 class="kicker">Στο Αφγανιστάν</h6>
      <h1>Συντριβή αμερικανικού στρατιωτικού ελικοπτέρου με δύο νεκρούς</h1>
      <h2>Δύο στελέχη των ένοπλων δυνάμεων των ΗΠΑ σκοτώθηκαν όταν συνετρίβη ελικόπτερο στο Αφγανιστάν, γνωστοποίησε ο αμερικανικός στρατός.</h2>
      <address><time datetime="2019-11-20T06:56:33+00:00">20 Nov 2019, 06:56</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Δύο στελέχη των ένοπλων δυνάμεων των ΗΠΑ σκοτώθηκαν όταν συνετρίβη ελικόπτερο στο Αφγανιστάν, γνωστοποίησε ο αμερικανικός στρατός.</p>
      <p>«Για την αιτία της συντριβής διενεργείται έρευνα, πάντως οι πρώτες αναφορές δεν υποδεικνύουν ότι οφειλόταν σε εχθρικά πυρά», διευκρινίζεται σε ανακοίνωση που δημοσιοποιήθηκε από τη διοίκηση των αμερικανικών δυνάμεων στο Αφγανιστάν.</p>
      <p>
        <a href="https://www.in.gr/2019/11/20/greece/egklima-sto-koropi-akouo-ti-foni-tis-na-zitaei-voitheia/">Έγκλημα στο Κορωπί : «Ακούω τη φωνή της να ζητάει βοήθεια»</a>
      </p>
      <h3>Στην περιοχή Τσαρχ</h3>
      <p>Δεν δόθηκαν περισσότερες λεπτομέρειες, αλλά ο Μοχάμαντ Κασίμ Σεντίκι, μέλος της νοτιοανατολικής επαρχίας Λογκάρ, ανέφερε ότι η συντριβή έγινε στην περιοχή Τσαρχ, στο ανατολικό τμήμα της χώρας, κατά τη διάρκεια της νύχτας.</p>
      <p>Οι Ταλιμπάν υποστήριξαν, μέσω της πλατφόρμας WhatsApp, ότι κατέρριψαν αμερικανικό μεταγωγικό ελικόπτερο Chinook.</p>
      <p>Οι Ταλιμπάν αναλαμβάνουν συχνά την ευθύνη για συντριβές ελικοπτέρων ή τηλεκατευθυνόμενων μη επανδρωμένων αεροσκαφών που ισχυρίζονται πως κατέρριψαν χωρίς να παρουσιάζουν τις περισσότερες φορές κάποιο τεκμήριο γι’ αυτό.</p>
      <h3>«Καταρρίφθηκε και καταστράφηκε τελείως»</h3>
      <p>«Αμερικανικό ελικόπτερο Σινούκ καταρρίφθηκε και καταστράφηκε τελείως τη νύχτα σε (επιχείρηση για τη μεταφορά αφγανικών ειδικών δυνάμεων που θα έκαναν) επιδρομή εναντίον θέσης των Μουτζαχεντίν (των Ταλιμπάν) στην περιοχή Πανγκράμ της Τσαρχ, στην (επαρχία) Λογκάρ», ανέφερε ο εκπρόσωπος των Ταλιμπάν Ζαμπιουλάχ Μουτζάχιντ σε αναρτήσεις του στους ιστότοπους WhatsApp και Twitter.</p>
      <p>Ο Φαουάντ Άμαν, εκπρόσωπος του υπουργείου Άμυνας του Αφγανιστάν, διέψευσε τον ισχυρισμό αυτόν. «Δεν υπήρξαν εχθρικά πυρά που να έπαιξαν ρόλο στη συντριβή του ελικοπτέρου και κανένα στέλεχος των αφγανικών δυνάμεων ασφαλείας δεν τραυματίστηκε», σημείωσε.</p>
      <p>Από την αρχή του τρέχοντος έτους, οι απώλειες των ένοπλων δυνάμεων των ΗΠΑ στο Αφγανιστάν ανέρχονται σε 19.</p>
      <p>Στη χώρα της νοτιοανατολικής Ασίας επιχειρούν το τρέχον διάστημα 12.000 στελέχη των αμερικανικών ενόπλων δυνάμεων.</p>
      <p>Ο αμερικανός πρόεδρος Ντόναλντ Τραμπ τερμάτισε πρόσφατα τις πολύμηνες ειρηνευτικές διαπραγματεύσεις που διεξάγονταν ανάμεσα σε απεσταλμένους της κυβέρνησής του και τους Ταλιμπάν, παρότι τα δύο μέρη διαβεβαίωναν πως βρίσκονταν πολύ κοντά σε συμφωνία, ήταν ζήτημα ημερών να υπογραφτεί και να αρχίσουν συνομιλίες μεταξύ των ισλαμιστών ανταρτών και της αφγανικής κυβέρνησης.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/19/greece/spanios-aetos-pethane-apo-ilektropliksia-se-pylona-reymatos/">Σπάνιος αετός πέθανε από ηλεκτροπληξία σε πυλώνα ρεύματος</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/02/world/afganistan-ennea-agoria-skotothikan-apo-narki/"/>
        <a href="https://www.tanea.gr/2019/10/28/world/isis-ti-synepagetai-gia-to-islamiko-kratos-o-thanatos-tou-al-mpagkntanti/"/>
        <a href="https://www.tanea.gr/2019/10/20/world/mark-esper-stin-kampoul-o-yp-amynas-ton-ipa/"/>
      </related>
    </article>
  </body>
</html>