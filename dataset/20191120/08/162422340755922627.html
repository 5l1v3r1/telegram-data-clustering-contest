<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/20/amator-lymonizator-na-volyni-sadivnyk-vyroshhuye-unikalni-pryshhepy-tsytrusovyh/"/>
    <meta property="og:site_name" content="AgroDay"/>
    <meta property="article:published_time" content="2019-11-20T08:00:13+00:00"/>
    <meta property="og:title" content="Аматор-лимонізатор: на Волині садівник вирощує унікальні прищепи цитрусових"/>
    <meta property="og:description" content="Володимир Болотін із села Княгининок Луцького району вже понад 10 років вирощує цитрусові. Його нещодавнім досягненням стало дерево, на якому прищеплено 5 різних рослин: лимон, мандарин, цитрон, кумкват та пальчиковий лайм. До того як зайнятися садівництвом, Володимир працював керівником відділу гуртової торгівлі в приватній компанії, займався реалізацією квітів та добрив. Зацікавившись досягненнями одного із селекціонерів, вирішив спробувати себе у тепличному вирощуванні дерев. Із трьох саджанців за 10 років виростив цілий сад цитрусових, в якому ростуть лимони, цитрон, мандарини, апельсини, кумкват, інжир, лавр. Наразі посадив лайм та червоний лимон. Живцюванням і прищепленням займається власноруч. Хімічними препаратами рослини не обробляє, але врожай отримує унікальний. До прикладу, плоди лимона в саду Володимира Болотіна мають масу близько 1 кг. Збудована Володимиром теплиця заглиблена у ґрунт на понад 2 метри, стіни в ній викладені з бетонних блоків, утеплені пінопластом і"/>
  </head>
  <body>
    <article>
      <h1>Аматор-лимонізатор: на Волині садівник вирощує унікальні прищепи цитрусових</h1>
      <address>
        <time datetime="2019-11-20T08:00:13+00:00">20 Nov 2019, 08:00</time>
      </address>
      <p>Володимир Болотін із села Княгининок Луцького району вже понад 10 років вирощує цитрусові. Його нещодавнім досягненням стало дерево, на якому прищеплено 5 різних рослин: лимон, мандарин, цитрон, кумкват та пальчиковий лайм.</p>
      <p>До того як зайнятися садівництвом, Володимир працював керівником відділу гуртової торгівлі в приватній компанії, займався реалізацією квітів та добрив. Зацікавившись досягненнями одного із селекціонерів, вирішив спробувати себе у тепличному вирощуванні дерев.</p>
      <p>Із трьох саджанців за 10 років виростив цілий сад цитрусових, в якому ростуть лимони, цитрон, мандарини, апельсини, кумкват, інжир, лавр. Наразі посадив лайм та червоний лимон.</p>
      <p>Живцюванням і прищепленням займається власноруч. Хімічними препаратами рослини не обробляє, але врожай отримує унікальний. До прикладу, плоди лимона в саду Володимира Болотіна мають масу близько 1 кг.</p>
      <p>Збудована Володимиром теплиця заглиблена у ґрунт на понад 2 метри, стіни в ній викладені з бетонних блоків, утеплені пінопластом і спеціальною плівкою. Зверху теплиця накрита полікарбонатом, а також двома шарами сітки – для створення затінку. Піч для опалення теплиці Володимир сконструював сам.</p>
      <p>«Взимку навіть у найбільші морози ми опалюємо її з 19-ї до півночі, тобто п’ять годин. ​А вранці тут температура не нижче за 10 градусів тепла. Цього цілком достатньо. Взимку рослини не розвиваються, а відпочивають», – розповідає садівник про економічність теплиці.</p>
      <p>Плоди садівник використовує для власного споживання та ще роздає друзям. А от саджанці дерев – продає. Спершу віддавав оптом, а цього року почав торгувати вроздріб. Каже, що попит на його посадковий матеріал – досить значний.</p>
      <p>Повідомляє <a href="https://landlord.ua/news/5-vydiv-tsytrusovykh-na-odnomu-derevi-unikalnyi-dosvid-volynskoho-sadivnyka-foto/">Landlord</a></p>
      <related>
        <h4>Статті по темі</h4>
        <a href="https://agroday.com.ua/2019/11/19/ozymi-prystosuvantsi-kultury-shho-najbilsh-adaptovani-do-tehnologiyi-nou-till/"/>
        <a href="https://agroday.com.ua/2019/11/15/pustomytivski-ekzoty-na-lvivshhyni-zapratsyuvala-persha-v-zahidnij-ukrayini-bananova-ferma/"/>
        <a href="https://agroday.com.ua/2019/11/14/dlya-lystovogo-mikroelementnogo-zhyvlennya-roslyn-diyevi-preparaty-v-helatnij-formi/"/>
        <a href="https://agroday.com.ua/2019/11/12/bakterovarta-u-korenyah-roslyn-vyyavyly-bakteriyi-zahyshhayut-roslyny-vid-infektsij/"/>
        <a href="https://agroday.com.ua/2019/11/11/metro-farm-v-seulskomu-metropoliteni-rozpochaly-vyroshhuvannya-ovochiv/"/>
        <a href="https://agroday.com.ua/2019/11/06/protruyily-i-zabuly-metodyka-zahystu-ozymoyi-pshenytsi-vid-shkidnykiv-i-hvorob/"/>
      </related>
    </article>
  </body>
</html>