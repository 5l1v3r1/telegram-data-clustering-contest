<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742657"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T08:45:00+00:00"/>
    <meta property="og:title" content="2หนุ่มวินตื้บรปภ.มอบตัว สำนึกผิดอ้อนขอสังคมให้อภัย"/>
    <meta property="og:description" content="ทนแรงกดดันไม่ไหว 2 หนุ่มวินจยย. กระทืบลุง รปภ. ธรรมศาสตร์รังสิต เข้ามอบตัวกับตำรวจสภ.คลองหลวง เผยสำนึกผิดแล้ว อยากขอโทษลุงรปภ. ที่ทำไปเพราะใจร้อน คาดสังคมจะให้อภัย รับรองจะไม่ทำอีกเพราะตัวเองยังต้องทำมาหากินตรงนั้น"/>
  </head>
  <body>
    <article>
      <h1>2หนุ่มวินตื้บรปภ.มอบตัว สำนึกผิดอ้อนขอสังคมให้อภัย</h1>
      <address>
        <time datetime="2019-11-20T08:45:00+00:00">20 Nov 2019, 08:45</time>
      </address>
      <p>
        <b>ทนแรงกดดันไม่ไหว 2 หนุ่มวินจยย. กระทืบลุง รปภ. ธรรมศาสตร์รังสิต เข้ามอบตัวกับตำรวจสภ.คลองหลวง เผยสำนึกผิดแล้ว อยากขอโทษลุงรปภ. ที่ทำไปเพราะใจร้อน คาดสังคมจะให้อภัย รับรองจะไม่ทำอีกเพราะตัวเองยังต้องทำมาหากินตรงนั้น</b>
      </p>
      <p>จากกรณีนายสุชาติ สุดสระ อายุ 54 ปี รปภ.ของมหาวิทยาลัยธรรมศาสตร์ศูนย์รังสิต จ.ปทุมธานี ถูกผู้ขี่วินจยย.รับจ้างหอพักด้านนอกรั้วมหาวิทยาลัยทำร้ายร่างกายจนได้รับบาดเจ็บ สาเหตุเกิดจากการไปว่ากล่าวตักเตือนที่วินจยย.รับจ้าง ซึ่งเข้ามาในพื้นที่ไม่สวมหมวกกันน็อคตามกฏของมหาวิทยาลัย ต่อมาเจ้าหน้าที่ตำรวจสภ.คลองหลวงได้ออกหมายจับ นายณัฐวุฒิ หรือ อาร์ม คชทองคำ อายุ 28 ปี และนายณัฐวุฒิ หรือ บอน เนื้อทอง อายุ 25 ปี ในข้อหา ร่วมกันทำร้ายร่างกายผู้อื่นจนเป็นเหตุให้เกิดอันตรายแก่กายและจิตใจ <br/><br/>ล่าสุดเมื่อวันที่ 20 พ.ย. นายณัฐวุฒิ หรือ อาร์ม คชทองคำ อายุ 28 ปี และนายณัฐวุฒิ หรือ บอน เนื้อทอง อายุ 25 ปี สองผู้ต้องหาที่ถูกออกหมายจับได้เดินทางเข้ามอบตัวกับชุดสืบสวนสภ.คลองหลวง หลังเจ้าหน้าที่ชุดสืบสวนเข้ากดดันอย่างหนักตามบ้านญาติและบ้านเพื่อน สอบสวน นายณัฐวุฒิ หรือ อาร์ม ให้การรับสารภาพว่า ตนเองและเพื่อนยอมรับผิด สำนึกผิดอยากจะขอโทษลุงรปภ. คิดว่าคงจะยังไม่สายเกินไป ตนก็รู้ว่ามีทั้งคนรักและคนเกลียด คิดว่าสังคมยังคงพร้อมที่จะให้อภัยเมื่อตนยอมรับผิดและขอโทษ ยอมรับว่าตนเองเป็นคนใจร้อน ไม่อยากให้ไปยุ่งเกี่ยวกับวินจยย.รับจ้าง เพราะวินจยย.รับจ้างเป็นผู้ที่หาเช้ากินค่ำ เรื่องที่เกิดจากตนและเพื่อนที่ไปทำร้ายลุงไม่ได้เกี่ยวกับวินจยย.รับจ้าง </p>
      <figure>
        <img src="https://www.dailynews.co.th/admin/upload/20191120/news_scCvpQDerG151416_533.jpg?v=20191121056?v=1807"/>
      </figure>
      <p>"ไม่อยากให้มองว่าวินจยย.รับจ้างไม่ดี ซึ่งในวันเกิดเหตุลุงรปภ.ได้เตือนตนหลายครั้งและตนก็หัวร้อนไม่ฟัง ใจร้อนไปทำร้ายลุง อยากขอโทษลุง ขอโทษพี่น้องทุกคนที่รู้จักตนเองและรู้จักลุง ต่อไปนี้ตนจะไม่ทำเหตุการณ์เช่นนี้ให้เกิดขึ้นกับมหาวิทยาลัยอีก จะใจเย็นให้มากขึ้นตั้งใจทำมาหากิน เพราะตนต้องหากินตรงนั้น ส่วนเสื้อวินจยย.รับจ้างที่ตนใส่วิ่งรับจ้างนั้นมีผู้หยิบยื่นมาให้เพื่อให้ตนมาหากินก่อน ยังไม่มีการลงทะเบียน หากมีการเปิดลงทะเบียนก็จะลงทันทีให้ถูกต้อง ส่วนของเพื่อนมีการลงทะเบียนถูกต้อง" นายอาร์ม กล่าว <br/><br/>ด้านพ.ต.ท.ศิโรจน์ แนบเนียน สว.สอบสวน สภ.คลองหลวง เปิดเผยว่า หลังจากนี้จะทำการสอบปากคำผู้ต้องหาทั้งสองและส่งตัวไปยังศาลจังหวัดธัญบุรีเพื่อดำเนินคดีทางกฏหมายต่อไป<br/><br/><br/><b><a href="https://www.dailynews.co.th/crime/742622">'มธ.รังสิต'จัดระเบียบวินจยย.เข้า-ออก หลังเหตุตึ๊บรปภ.</a></b>         </p>
    </article>
  </body>
</html>