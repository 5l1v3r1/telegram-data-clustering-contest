<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-marco-rossi-a-vedelem-is-nagyot-hibazott/"/>
    <meta property="og:site_name" content="lokál"/>
    <meta property="article:published_time" content="2019-11-20T08:25:55+00:00"/>
    <meta property="og:title" content="Marco Rossi: A védelem is nagyot hibázott"/>
    <meta property="og:description" content="A magyar labdarúgó-válogatott kétgólos vereséget szenvedett Wales vendégeként az Európa-bajnoki selejtezősorozat utolsó, keddi játéknapján, így márciusban pótselejtezőre kényszerül."/>
  </head>
  <body>
    <article>
      <h1>Marco Rossi: A védelem is nagyot hibázott</h1>
      <address><time datetime="2019-11-20T08:25:55+00:00">20 Nov 2019, 08:25</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/D__AS20191119008-1280x853.jpg"/>
      </figure>
      <p>
        <b>A magyar labdarúgó-válogatott kétgólos vereséget szenvedett Wales vendégeként az Európa-bajnoki selejtezősorozat utolsó, keddi játéknapján, így márciusban pótselejtezőre kényszerül.</b>
      </p>
      <p>A szigetországiak a 15. percben Aaron Ramsey fejesével szereztek vezetést, majd a második félidő elején a Juventus játékosa állította be a végeredményt is, amellyel a három éve elődöntős Wales a horvátok mögött csoportmásodikként kijutott a jövő évi kontinenstornára.</p>
      <p>A magyarok a kudarccal a negyedik helyre csúsztak vissza az ötösben, mert a sereghajtó Azerbajdzsánt legyőző Szlovákia is megelőzte.</p>
      <p>Marco Rossi szövetségi kapitány csapata a tavaly őszi Nemzetek Ligája alapján még a márciusi pótselejtezőn kijuthat a részben budapesti rendezésű Eb-re. Ehhez két meccset kell majd nyernie, az ellenfelek a pénteki sorsoláson derülnek ki, az első találkozót mindenképpen idegenben játssza a nemzeti együttes.</p>
      <p>A magyarok az 1986-os világbajnokság óta nem jutottak ki egyenes ágon világtornára.</p>
      <p>Eb-selejtező, E csoport, 10. (utolsó) játéknap:</p>
      <p>Wales-Magyarország 2-0 (1-0)</p>
      <p>“Az első félidő többé-kevésbé kiegyenlített volt, Ramsey kihasználta a helyzetét, nálunk pedig Szoboszlai és Sallai is elrontotta a ziccerét. A második játékrészben két perc után gólt kaptunk, erre pedig nem tudott reagálni a csapat. A fiúk megpróbáltak harcolni, de ezen a szinten ez kevésnek bizonyult” – értékelt elkeseredetten Marco Rossi szövetségi kapitány, aki szerint a középpályán többen is alulteljesítettek, de megemlítette, hogy a védelem is nagyot hibázott az első gólnál.</p>
      <p>Az olasz szakember megismételte korábbi kijelentéseit, hogy megtisztelő Csányi Sándor MLSZ-elnök bizalma, aki szerződéshosszabbításról biztosította, de sose lesz a magyar futball útjában, ha valaki jobban látná el ezt a feladatot, azonnal lemond a posztjáról.</p>
      <p>“Különleges este volt. Az egyik legszebb nap az életemben. A nyári vereségek után visszajöttünk és kijutottunk az Eb-re. Ezen a meccsen elszántak voltunk, nem lehetett hibázni és nem is hibáztunk” – mondta Ryan Giggs, a walesiek szakvezetője, aki külön kiemelte a duplázó Aaron Ramseyt, aki sérülései miatt először kezdett a sorozatban, emiatt nagyon hiányzott a csapatából.</p>
      <ul>
        <li>
          <a href="https://www.lokal.hu/2019-11-eb-selejtezo-az-ev-legfontosabb-meccse-lesz-cardiffban/">Eb-selejtező: az év legfontosabb meccse lesz Cardiffban</a>
        </li>
        <li>
          <a href="https://www.lokal.hu/sport/">Minden, ami sport!</a>
        </li>
      </ul>
    </article>
  </body>
</html>