<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/alibaba-beursgang-hongkong/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-20T08:20:37+00:00"/>
    <meta property="og:title" content="Alibaba zet door met de beursgang in het onrustige Hongkong – en hoopt zo $13 miljard op te halen"/>
    <meta property="og:description" content="De handel in Alibaba moet op 26 november beginnen."/>
  </head>
  <body>
    <article>
      <h1>Alibaba zet door met de beursgang in het onrustige Hongkong – en hoopt zo $13 miljard op te halen</h1>
      <address><time datetime="2019-11-20T08:20:37+00:00">20 Nov 2019, 08:20</time> by <a rel="author">ANP</a></address>
      <p>Alibaba kan tot wel 12,9 miljard dollar ophalen met zijn beursgang in Hongkong. Ingewijden stellen in meerdere zakenmedia dat de Chinese internetreus aandelen wil verkopen voor een prijs van 176 Hongkong dollar per stuk.</p>
      <p>Daarmee zou het de grootste beursgang in Hongkong worden sinds 2010, toen verzekeringsgigant AIA een notering kreeg. Het is de bedoeling dat de handel in Alibaba op 26 november begint.</p>
      <p>Recent diende Alibaba formeel al een aanvraag in voor een notering in Hongkong, naast die in de Verenigde Staten. Overigens wilde de onderneming eigenlijk in de zomer al naar de markt in Hongkong gaan, maar vanwege de <a href="https://www.businessinsider.com/what-is-going-on-in-hong-kong-china-protests-nba-apple">aanhoudende protesten tegen Chinese invloed in de stadstaat</a> werd de beursgang uitgesteld.</p>
      <p>Volgens bronnen is er veel interesse van investeerders in de aandelen van Alibaba in Hongkong, waaronder staatsinvesteringsfondsen en grote institutionele partijen uit Azië.</p>
      <p>Alibaba ging in 2014 naar de beurs in New York, waarbij een recordbedrag van 25 miljard dollar werd opgehaald. De notering in New York blijft de belangrijkste, zo heeft Alibaba aangegeven.</p>
      <p>De gang naar de financiële markten in Hongkong door Alibaba kan worden gezien als een teken van vertrouwen in de status van de stad als belangrijk financieel en zakelijk centrum, ondanks de langdurige en soms gewelddadige protesten. De Chinese overheid zou dan ook erg tevreden zijn met de komst van het bedrijf naar Hongkong.</p>
      <p>Alibaba gaat nu de strijd aan met de eveneens in Hongkong genoteerde Chinese internetgigant Tencent voor de titel van grootste beursgenoteerde onderneming in de stadstaat.</p>
      <h3>Lees meer:</h3>
      <ul>
        <li>
          <a href="https://www.businessinsider.nl/jack-ma-vertrekt-alibaba/">Jack Ma, de flamboyante Alibaba-oprichter en rijkste man van China, doet na 20 jaar een stapje terug</a>
        </li>
        <li>
          <a href="https://www.businessinsider.nl/bruiloft-alibaba-personeel-jack-ma/">Zo ziet de bizarre jaarlijkse massabruiloft voor Alibaba-personeel eruit die wordt geleid door topman Jack Ma zelf</a>
        </li>
        <li>
          <a href="https://www.businessinsider.nl/alibaba-oprichter-jack-ma-de-rijkste-man-van-china-wil-zijn-oude-liefde-weer-oppakken-onderwijs-geven/">Alibaba-oprichter Jack Ma, de rijkste man van China, wil zijn oude liefde weer oppakken: onderwijs geven</a>
        </li>
      </ul>
    </article>
  </body>
</html>