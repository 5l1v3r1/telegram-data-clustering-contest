<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/20/atgis-zolininkes-eugenijos-simkunaites-pasakos-video/"/>
    <meta property="og:site_name" content="alkas.lt"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Atgis žolininkės Eugenijos Šimkūnaitės pasakos (video)"/>
    <meta property="og:description" content="Lapkričio 21 d., ketvirtadienį, 18 val. Klaipėdos etnokultūros centre (Daržų g. 10).  Agota Zdanavičiūtė-Bėkštė pristatys savo naują kūrybinį sumanymą – folklorines improvizacijas pagal žolininkės Eugenijos Šimkūnaitės pasakas, pavadintas „Žaliuonėliais“."/>
  </head>
  <body>
    <article>
      <h1>Atgis žolininkės Eugenijos Šimkūnaitės pasakos (video)</h1>
      <address>
        <time datetime="2019-11-20T08:00:00+00:00">20 Nov 2019, 08:00</time>
      </address>
      <p>Lapkričio 21 d., ketvirtadienį, 18 val. Klaipėdos etnokultūros centre (Daržų g. 10).  Agota Zdanavičiūtė-Bėkštė pristatys savo naują kūrybinį sumanymą – folklorines improvizacijas pagal žolininkės Eugenijos Šimkūnaitės pasakas, pavadintas „Žaliuonėliais“.</p>
      <p>Agota apie save: ,,Sąlytis su lietuviškuoju folkloru prasidėjo dar vaikystėje. Tada pirmą kartą susipažinau su kanklėmis. Tačiau tik daug vėliau (nuo 2006-ųjų) kankles atradau naujai ir pasinėriau į jų magiją. Savo muzikavimą per lietuvių, o vėliau ir kitų tautų folklorą pradėjau ir tebetęsiu grupės ,,Sen Svaja“ ir folkloro projekto ,,Laiminguo“ veikloje“.</p>
      <p>A. Zdanavičiūtė-Bėkštė taip pat rengia asmenines kanklių pamokas bei kanklių ratus, kuriuose gimsta naujos kompozicijos, persmelktos lietuvių liaudies dainų ir sutartinių motyvais. Savo solinius muzikavimus pradėjo nuo 2017 metų pavasario.</p>
      <figure>
        <iframe src="https://www.youtube.com/embed/LWvzSQQ2DEI" width="640" height="360" data-service="Youtube" scrolling="no"/>
      </figure>
      <p>Kūrybinės kanklių muzikos kompozicijos susipynusios su lietuviškų sutartinių, lietuvių liaudies dainų intonacijomis tiek atlikėją, tiek klausytojus nugramzdina į pasakų pasaulio gelmę. Muzikantė tiki, kad kankliavimas yra tarsi klaidžiojimas stebuklingoje girioje besiklausant užslėptų jos garsų. Atsiversi – išgirsi.</p>
      <p>Šiuo metu atlikėja savo kūryba atgaivina žolininkės E. Šimkūnaitės pasakas. Koncerte išgirsite kelis kūrinius ir iš šio naujo dainų ciklo.</p>
      <p>Renginys nemokamas. Tai vienas iš projekto „Etnoreidas“ ciklo „Etnolaboratorijos“ renginių, kurį iš dalies apmoka Lietuvos kultūros taryba.</p>
      <related>
        <h4>Susiję straipsniai:</h4>
        <a href="http://alkas.lt/2019/07/05/kviecia-kurybinio-kankliavimo-stovykla-video/"/>
        <a href="http://alkas.lt/2019/04/13/kviecia-mazasis-etno-muzikos-renginys-folk-ratu/"/>
        <a href="http://alkas.lt/2018/06/03/dainu-sventes-koncerte-prabils-simtai-kankliu/"/>
        <a href="http://alkas.lt/2015/07/11/rietavo-turgaus-dienomis-atgis-viduramziai/"/>
        <a href="http://alkas.lt/2019/06/20/pristatomas-naujas-zemynos-trinkunaites-kankliu-muzikos-albumas-video/"/>
      </related>
    </article>
  </body>
</html>