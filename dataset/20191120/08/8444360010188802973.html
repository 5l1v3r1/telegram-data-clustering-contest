<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kairos/kairos-pou-vrexei-ayti-tin-ora-3-500-keraynoi-mexri-to-proi/2919542/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T08:42:40+00:00"/>
    <meta property="og:title" content="Καιρός: Που βρέχει αυτή την ώρα – 3.500 κεραυνοί μέχρι το πρωί"/>
    <meta property="og:description" content="Ο καιρός δείχνει και πάλι τα δόντια του. Σε ποιες περιοχές βρέχει δυνατά. 104 χιλιοστά βροχής στη Μεσσηνία."/>
  </head>
  <body>
    <article>
      <h1>Καιρός: Που βρέχει αυτή την ώρα – 3.500 κεραυνοί μέχρι το πρωί</h1>
      <h2>Ο καιρός δείχνει και πάλι τα δόντια του. Σε ποιες περιοχές βρέχει δυνατά. 104 χιλιοστά βροχής στη Μεσσηνία.</h2>
      <address><time datetime="2019-11-20T08:42:40+00:00">20 Nov 2019, 08:42</time> by <a rel="author">Newsit Newsroom</a></address>
      <p>Οι βροχές και οι καταιγίδες δεν λένε να κοπάσουν και οι επόμενες ώρες μέχρι αργά το βράδυ θα είναι δύσκολες για πολλές περιοχές της χώρας. Η Πέμπτη θα είναι η δύσκολη μέρα για την Αττική σύμφωνα και με το <a href="https://www.newsit.gr/kairos/kairos-ektakto-deltio-epideinosis-polles-vroxes/2918701/">έκτακτο δελτίο επιδείνωσης της ΕΜΥ.</a></p>
      <p>Στο μάτι της κακοκαιρίας είναι σήμερα η Πελοπόννησος και η δυτική Ελλάδα. Εντυπωσιακές είναι οι καταγραφές του μετεωρολογικού σταθμού στα Αρφαρά Μεσσηνίας όπου σε διάστημα 3 ωρών (06:50 – 09:50) έπεσαν 104 χιλιοστά βροχής. Στον πίνακα που ακολουθεί αναγράφονται οι 8 μεγαλύτερες καταγραφές βροχόπτωσης έως τις 10:00 το πρωί της Τετάρτης 20/11, σύμφωνα με το δίκτυο αυτόματων μετεωρολογικών σταθμών του Εθνικού Αστεροσκοπείου Αθηνών / meteo.gr.</p>
      <figure>
        <img src="https://www.newsit.gr/wp-content/uploads/2019/11/Rains_Nov_20_1000.jpg"/>
      </figure>
      <p>Σύμφωνα πάντα με το meteo.gr αυτή την ώρα βρέχει έντονα σε: Κυπαρισσία, Μεγαλόπολη, Φιλιατρά, Λαγκάδια, Κιλκίς και Νέα Μηχανιώνα.</p>
      <p>Παράλληλα, όπως φαίνεται στο χάρτη που ακολουθεί, σύμφωνα με το σύστημα ανίχνευσης κεραυνών «ΖΕΥΣ», μέχρι τις 10:00 το πρωί έχουν καταγραφεί 3.500 κεραυνοί εντός της Ελληνικής επικράτειας.</p>
      <figure>
        <img src="https://www.newsit.gr/wp-content/uploads/2019/11/ZEUS_Nov_20_10001.jpg"/>
      </figure>
      <p>Τα κατά τόπους έντονα φαινόμενα θα συνεχιστούν έως τις βραδινές ώρες, στη Στερεά, στην Πελοπόννησο και κυρίως στην Κεντρική-Ανατολική Μακεδονία και στη Θράκη, ενώ σύμφωνα με τα προγνωστικά στοιχεία κατά τη διάρκεια της Πέμπτης 21/11 νέο κύμα έντονων βροχοπτώσεων και τοπικών καταιγίδων θα προσεγγίσει τη χώρα μας από τα Νοτιοδυτικά.</p>
      <p>πηγή: <a href="https://www.meteo.gr/index.cfm">meteo.gr</a></p>
    </article>
  </body>
</html>