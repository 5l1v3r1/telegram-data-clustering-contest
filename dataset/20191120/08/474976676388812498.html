<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121023/to-bedzie-lista-wstydu-emocjonalne-wystapienie-niepelnosprawnego-posla.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T08:24:00+00:00"/>
    <meta property="og:title" content="&quot;To będzie lista wstydu&quot;. Emocjonalne wystąpienie niepełnosprawnego posła"/>
    <meta property="og:description" content="Sławomir Piechota (Koalicja Obywatelska) ostro skrytykował projekt PiS dotyczący finansowania trzynastych emerytur i zasiłków pogrzebowych z funduszu dla osób niepełnosprawnych. – To wielkie oszustwo – powiedział."/>
  </head>
  <body>
    <article>
      <h1>"To będzie lista wstydu". Emocjonalne wystąpienie niepełnosprawnego posła</h1>
      <address>
        <time datetime="2019-11-20T08:24:00+00:00">20 Nov 2019, 08:24</time>
      </address>
      <h4>Sławomir Piechota (Koalicja Obywatelska) ostro skrytykował projekt PiS dotyczący finansowania trzynastych emerytur i zasiłków pogrzebowych z funduszu dla osób niepełnosprawnych. – To wielkie oszustwo – powiedział.</h4>
      <p>– Pan premier tu dziś dużo mówił, że polityka to obietnica, a obietnice są święte. Obiecywano pomoc osobom z niepełnosprawnością, a z tych pieniędzy będą finansowane zasiłki pogrzebowe. Tak wygląda święta obietnica w wykonaniu Prawa i Sprawiedliwości – mówił we wtorek w Sejmie Piechota.</p>
      <p>Projekt autorstwa PiS zakłada zmianę nazwy Solidarnościowego Funduszu Wsparcia Osób Niepełnosprawnych na Fundusz Solidarnościowy i finansowanie z jego środków trzynastych emerytur, rent socjalnych i zasiłków pogrzebowych.</p>
      <p>– Ucinano wszelkie wątpliwości, gdy ten fundusz tworzono. Bo przecież któż przyzwoity mógłby odmówić wsparcia osobom niepełnosprawnym? Ucinano wątpliwości, że wprowadzany jest nowy podatek. Ucinano wątpliwości, że na ten fundusz zabierane są pieniądze z Funduszu Pracy, bo przecież tyle jest potrzeb osób niepełnosprawnych. A teraz te pieniądze będą wydane na dodatkowe emerytury i zasiłki pogrzebowe – mówił poseł KO, który porusza się na wózku inwalidzkim.</p>
      <p>Piechota stwierdził, że to nie jest obietnica, lecz "wielkie oszustwo". – Lista posłów, którzy podpisali się pod tym projektem, to będzie lista wstydu. Mam nadzieję, że wszyscy niepełnosprawni bardzo skrupulatnie będą tę listę czytać – oświadczył polityk.</p>
      <p>Ostatecznie Sejm nie zgodził się na odrzucenie projektu w pierwszym czytaniu (wnioskowała o to opozycja) i skierował go do sejmowej komisji finansów publicznych. Posłowie zajmą się nim dzisiaj. Początek posiedzenia komisji o godz. 12:30.</p>
      <footer>/ Źródło: <a href="http://www.tvn24.pl/">TVN24<br/></a>/ dcy</footer>
    </article>
  </body>
</html>