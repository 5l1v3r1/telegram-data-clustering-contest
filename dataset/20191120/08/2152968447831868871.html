<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/20/meiuedyr-okachi-rykavicite-kaza-krai-na-profi-sporta.430190"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T08:19:00+00:00"/>
    <meta property="og:title" content="Мейуедър окачи ръкавиците, каза &quot;край&quot; на профи спорта"/>
    <meta property="og:description" content="&quot;Много боксьори починаха на ринга, здравето е богатството ми&quot; | Dnes.bg"/>
  </head>
  <body>
    <article>
      <h1>Мейуедър окачи ръкавиците, каза "край" на профи спорта</h1>
      <h2>"Много боксьори починаха на ринга, здравето е богатството ми"</h2>
      <address><time datetime="2019-11-20T08:19:00+00:00">20 Nov 2019, 08:19</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Боксовата легенда Флойд Мейуедър заяви, че е приключил с професионалния спорт и занапред ще се концентрира върху разрастващия му се бизнес с верига от боксови фитнес зали и с промоутърската си компания.</p>
      <p>42-годишният американец за последно се отказа от бокса през 2017 година, след като записа 50 победи в 50 мача на професионалния ринг.</p>
      <p>"Получих обаждания да се завърна на ринга, но здравето е моето богатство. Боксът е много, много брутален спорт. В последните няколко години доста боксьори починаха на ринга. Трябва да знаеш кога да спреш окончателно. Имах страхотна кариера", коментира Мейуедър, като по този начин опроверга слуховете за евентуален мач-реванш срещу Мани Пакиао или Канело Алварес през следващата година.</p>
      <p>Мейуедър, който спечели първата от 12-и си световни титли през 1998 година, се отказа за първи път от бокса през 2007 година, но скоро след това се завърна на ринга.</p>
      <p>Той прекрати кариерата си за втори път през 2015 година, но през 2017 година пак се завърна за боксов двубой със състезателя по смесени бойни изкуства Конър Мак Грегър.</p>
      <p>Мейуедър призна, че е отворен за идеята за участие в демонстративни мачове срещу солидно заплащане, подобни на срещата с японския кикбоксьор Теншин Назукава през януари тази година, когато той спечели след по-малко от три минути.</p>
    </article>
  </body>
</html>