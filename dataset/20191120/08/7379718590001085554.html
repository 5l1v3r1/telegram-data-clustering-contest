<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/20/francia-il-beaujolais-nouveau-e-arrivato-e-teme-i-dazi"/>
    <meta property="og:site_name" content="euronews"/>
    <meta property="article:published_time" content="2019-11-20T08:28:03+00:00"/>
    <meta property="og:title" content="Francia: &quot;Il Beaujolais Nouveau è arrivato&quot; e teme i dazi"/>
    <meta property="og:description" content="Il lancio ufficiale del novello francese, ogni anno, il terzo giovedì del mese di novembre"/>
  </head>
  <body>
    <article>
      <h1>Francia: "Il Beaujolais Nouveau è arrivato" e teme i dazi</h1>
      <address><time datetime="2019-11-20T08:28:03+00:00">20 Nov 2019, 08:28</time> by <a rel="author">Stefania De Michele</a></address>
      <figure>
        <img src="https://static.euronews.com/articles/stories/04/30/81/22/773x435_cmsv2_791317c2-9b66-5c0e-aa66-939c2bfd37bd-4308122.jpg"/>
      </figure>
      <p>Si riconosce a naso per i sentori di frutta -mora, lampone, ribes - profumi che sono il biglietto da visita del <b>Beaujolais Nouveau</b>. Il vino francese, poco strutturato e fresco al palato, ottenuto da macerazione carbonica totale, esporta in più di 110 Paesi al mondo, ma la guerra dei dazi preoccupa i produttori.</p>
      <p>"Il Giappone ha abbassato le tasse sulle importazioni, ma questo non significa che stiano comprando più vino - precisa Dominique Piron, enologo e presidente dell'associazione dei viticoltori di Beaujolais - dal canto suo, la Cina importa molto vino da Cile e Australia con accordi tax free tra governi - questa è concorrenza sleale.</p>
      <blockquote>Il commercio globale del vino è oggi molto complesso, soprattutto in un momento in cui la concorrenza è feroce.<cite>Dominique Piron, enologo e presidente dell'associazione dei viticoltori di Beaujolais</cite></blockquote>
      <p>La famiglia Chasselay ha deciso di tornare alle origini della viticoltura: su piccola scala, senza pesticidi, e focalizzata sulla produzione di vino per i consumatori locali. Le uve del loro Beaujolais Nouveau sono state raccolte a mano solo poche settimane fa. L'azienda Chasseley è una delle tante realtà che ha contribuito alla definizione del <b>Beaujolais come il più sensuale dei vigneti</b>, esteso nel complesso su <b>oltre 17.000 ettari, posizionati da Mâcon, a nord, a Lione, a sud.</b></p>
      <p>Come ogni anno, il terzo giovedì di novembre finisce il processo di vinificazione e viene ufficialmente autorizzato il commercio del novello francese. Quasi la metà della produzione, 26 milioni di bottiglie all'anno, è venduta all'estero, ma le tasse americane sull'import così come la concorrenza dei prezzi al ribasso sono diventati un problema serio.</p>
      <p>"Oggi, se vuoi davvero guadagnarti da vivere, devi smettere di vendere il vino sottoprezzo - dice <b>Claire Chasselay, produttrice</b> - dobbiamo vendere al prezzo giusto: un prezzo che generi un salario per il viticoltore ma anche per il commerciante di vino e il ristoratore. Il giusto prezzo".</p>
      <figure>
        <iframe data-src="https://twitter.com/euronewses/status/887650797265330177" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Giovedì verrà ripetuta la frase di rito: Il Beaujolais è arrivato e, al netto dei problemi, sarà festa come ogni anno, a prescindere da dazi, Brexit ed export minacciato da mercati sempre più turbolenti.</p>
    </article>
  </body>
</html>