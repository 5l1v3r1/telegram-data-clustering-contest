<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/19/aumentano-i-femminicidi-nel-2018-142-donne-uccise_0b2abfee-c6aa-4025-b008-26879efdb873.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T08:23:34+00:00"/>
    <meta property="og:title" content="Femminicidi in crescita nel 2018, 142 donne uccise"/>
    <meta property="og:description" content="Rapporto Eures 2019: 'In aumento anche le denunce per violenza sessuale, stalking e maltrattamenti in famiglia' (ANSA)"/>
  </head>
  <body>
    <article>
      <h1>Femminicidi in crescita nel 2018, 142 donne uccise</h1>
      <h2>Eures: 'In aumento anche denunce per stupri, stalking, maltrattamenti in famiglia'</h2>
      <address><time datetime="2019-11-20T08:23:34+00:00">20 Nov 2019, 08:23</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/5/3/5b6af8081b74da7b7a313d7d7cfd9cee.jpg"/>
          <figcaption>Foto d'archivio<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2018/11/19/e3197f284d277908ef337b1e7e065b56.jpg"/>
          <figcaption>Foto d'archivio<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p><b>Violenza di genere ancora in crescita nel 2018</b>: sono state 142 le donne uccise (+0,7%), 119 in famiglia (+6,3%). <b>È quanto si legge nel rapporto Eures 2019</b> su "Femminicidio e violenza di genere in Italia". Nel rapporto si sottolinea che non si è mai registrata una percentuale così alta di vittime femminili (40,3%). 'Gelosia e possesso' sono ancora il movente principale (32,8%). In aumento anche le denunce per<b> violenza sessuale</b> (+5,4%), <b>stalking</b> (+4,4%) e <b>maltrattamenti in famiglia</b> (+11,7% nel 2018).</p>
      <p>Secondo i risultati della banca dati dell'Eures sono 142 le vittime di omicidio di sesso femminile censite in Italia nel 2018, una in più dell'anno precedente. In percentuale, le vittime femminili raggiungono nel 2018 il valore più alto mai censito in Italia, attestandosi sul 40,3%, a fronte del 35,6% dell'anno precedente (29,8% la media del periodo 2000-2018). <b>Sono invece 94 gli omicidi con vittime femminili censiti in Italia dall'Eures nei primi 10 mesi del 2019.</b></p>
      <p>Ad aumentare nel 2018 sono soprattutto i femminicidi commessi <b>in ambito familiare/affettivo</b> (+6,3%, da 112 a 119), dove si consuma l'85,1% degli eventi con vittime femminili. Anche nel 2018 la percentuale più alta dei femminicidi familiari è commessa all'interno della coppia, con 78 vittime pari al 65,6% del totale (+16,4% rispetto alle 67 del 2017): in 59 casi (pari al 75,6%) si è trattato di coppie "unite" (46 tra coniugi o conviventi), mentre 19 vittime (il 24,4% di quelle familiari) sono state uccise da un ex partner.</p>
      <p>Ancora in aumento, nel 2018, anche il numero delle<b> donne anziane vittime di femminicidio</b> (48 le ultrasessantaquattrenni uccise nel 2018, pari al 33,8% delle vittime totali), "confermando la fragilità di tale componente della popolazione". Si attesta infine al 24,4% la percentuale delle donne straniere tra le vittime di femminicidio (35 in valori assoluti, di cui 29 in ambito familiare). Nel 28% dei casi "noti" sono stati inoltre riscontrati precedenti maltrattamenti a danno delle vittime (violenze fisiche, stalking, minacce), spesso conosciuti a terze persone. <b>Il Nord</b> conferma anche nel 2018 la più alta presenza di donne uccise (66, pari al 45% del totale italiano, di cui 56 in famiglia), mentre il 35,2% dei femminicidi si registra <b>al Sud</b> (50 casi, di cui 42 in famiglia) e il 18,3% nelle regioni del <b>Centro</b> (26 casi, di cui 21 in famiglia).</p>
      <p>Secondo l'Eures, "il principale movente dei femminicidi familiari risulta quello della gelosia e del possesso (impropriamente definito 'passionale'), riscontrato nel 32,8% dei casi; seguono, con ampi scarti, le liti e i dissapori (16%) e il disagio della vittima (15,1%)". Sono invece le<b> armi da fuoco il principale strumento di morte</b>, con 46 vittime a fronte delle 22 del 2017 e delle 33 nel 2016.</p>
      <p>In costante aumento negli ultimi cinque anni, <b>poi, le violenze sessuali denunciate</b>, che raggiungono nel 2018 le 4.886 unità, con una crescita del 5,4% sul 2017 e del 14,8% sul 2014. Di queste ben 1.132, pari al 25,9% del totale, risultano minorenni.</p>
      <p>Sono le regioni del <b>Nord</b> a registrare la crescita maggiore dei reati denunciati (+8,3% nell'ultimo anno) insieme a quelle del<b> Centro</b> (+8,5% sul 2017), mentre al <b>Sud</b> il fenomeno si presenta in leggera flessione nell'ultimo anno (-2,7%).</p>
      <p>Anche il reato di stalking presenta una crescita costante negli ultimi anni, raggiungendo nel 2018 le 14.871 denunce, con una crescita del 4,4% tra il 2017 e il 2018 e del 19,5% rispetto al 2014. Secondo gli ultimi dati disponibili, le vittime femminili di stalking rappresentano il 76,2% del totale (83% in Trentino Alto Adige), in crescita rispetto al 73,9% del 2017, mentre le vittime straniere si attestano sull'11,6%. Nel 2018 nel Sud si conta quasi il 44,7% delle denunce registrate in Italia, così come l'indice di rischio più alto (32 denunce ogni 100.000 abitanti).</p>
      <p>Tra i reati ascrivibili alla violenza di genere sono i maltrattamenti in famiglia a registrare il maggiore incremento nel 2018, attestandosi a 17.453 delitti denunciati, il valore più alto dell'ultimo quinquennio. Anche per questo reato la componente femminile delle vittime risulta elevata, rappresentando nel 2018 l'81,6% del totale (in crescita rispetto all'80% del 2017).</p>
      <p>Alta risulta inoltre la percentuale delle <b>vittime femminili straniere</b>, attestandosi nel 2018 sul 23,2% (come nel 2017), presentando tale componente "indici di rischio" indicativamente tre volte superiori a quelli delle donne italiane.</p>
      <p>"Molto significativa" la presenza di <b>vittime minori</b> (1.965 in valori assoluti, pari a circa 6 al giorno nel 2018), che rappresentano l'11,1% delle vittime totali, con una crescita del 14% sull'anno precedente.</p>
      <p>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>