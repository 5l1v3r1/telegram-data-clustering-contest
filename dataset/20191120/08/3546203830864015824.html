<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_652323534_Parviyat_debat_mejdu_Djonsan_i_Korbin_mina_pod_znaka_na_Brekzit"/>
    <meta property="og:site_name" content="webcafé"/>
    <meta property="article:published_time" content="2019-11-20T08:48:00+00:00"/>
    <meta property="og:title" content="Първият дебат между Джонсън и Корбин мина под знака на Брекзит"/>
    <meta property="og:description" content="Настоящият премиер на Великобритания Борис Джонсън и опонентът му в предсрочните парламентарни избори на 12 декември - Джереми Корбин, проведоха първия си телевизионен дебат."/>
  </head>
  <body>
    <article>
      <h1>Първият дебат между Джонсън и Корбин мина под знака на Брекзит</h1>
      <address><time datetime="2019-11-20T08:48:00+00:00">20 Nov 2019, 08:48</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/20/boriscorbtn/1170x782.jpg"/>
        <figcaption>Корбин настоява за нов референдум за Брекзит, Джонсън иска излизане от ЕС на 31 януари<cite>Снимка: © Getty Images</cite></figcaption>
      </figure>
      <p>Настоящият премиер на Великобритания Борис Джонсън и опонентът му в предсрочните парламентарни избори на 12 декември - Джереми Корбин, проведоха първия си телевизионен дебат.</p>
      <p>Дискусиите протекоха най-вече под знака на спорове около Брекзит, Европейския съюз и отношенията със САЩ, предават "Би Би Си". Първата половина на дебата беше изцяло посветена на въпроси за Брекзит.</p>
      <p>Джонсън даде обещание да "сложи край на това национално нещастие", като визираше сагата около напускането на Евросъюза, което вече се отлага неколкократно. Според настоящия премиер лейбъристите предлагат "само разделение и застой".</p>
      <p>Корбин от своя страна обеща, че партията му ще разреши проблемите с Брекзит като даде правото на финалната дума на хората. Той е категоричен, че пътят към обединението на британците е втори референдум по въпросите за Евросъюза.</p>
      <p>Лейбъристът обеща и че какъвто и да е изходът от втория референдум - партията му ще се вслуша в гласа на народа и ще изпълни исканията му.</p>
      <p>Борис Джонсън от своя страна е решен да се придържа към вече договорената с Брюксел сделка. На няколко пъти той подчерта, че иска да получи мнозинство на изборите през декември, за да финализира договора за Брекзит и Великобритания да напусне ЕС на уговорената дата - 31 януари 2020 г.</p>
      <p>Тук Корбин също е на диаметрално противоположно мнение. Той каза, че сегашното споразумение ще бъде загърбено и ще бъде договорена изцяло нова сделка за Брекзит, в която ще бъдат запазени правилата на единния пазар с ЕС.</p>
      <p>Освен това Корбин изказа опасенията си, че Джонсън иска да продаде британската здравна система на САЩ и на "големите фармацевтични компании". Лейбъристите показаха, че разполагат с данни за "редица тайни срещи с представители на Белия дом - нещо, което Джонсън определи като пълни инсинуации.</p>
      <p>Премиерът е на мнение и че токсичната атмосфера в британската политическа сфера е породена от липсата на доверие в правителството, което "непрекъснато отказва да се вслуша в желанията на народа".</p>
      <p>Последният въпрос в дебатите беше какъв коледен подарък биха подарили на опонента си двамата политически опоненти. Корбин каза, че би подарил на Джонсън копие от "Коледна песен" на Чарлз Дикенс, за да осъзнае премиерът "колко ужасен е Скрудж".</p>
      <p>Джонсън не остана длъжен на Корбин и каза, че ще му подари "копие от прекрасната ми сделка за Брекзит".</p>
      <p>По мнение на анализаторите при този първи дебат между Борис Джонсън и Джереми Корбин няма ясно изявен победител. Проучване, проведено веднага след телевизионната дискусия, показва 51 на сто одобрение за Джонсън и 49 на сто - за Корбин.</p>
      <related>
        <h4>Още по темата</h4>
        <a href="https://www.webcafe.bg/webcafe/politika/id_494372800"/>
        <a href="https://www.webcafe.bg/newscafe/svyat/id_371033337"/>
        <a href="https://www.webcafe.bg/newscafe/svyat/id_1000049157"/>
      </related>
    </article>
  </body>
</html>