<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/20/bemutattak_a_masodik_elektromos_audit/"/>
    <meta property="og:site_name" content="totalcar"/>
    <meta property="article:published_time" content="2019-11-20T08:59:00+00:00"/>
    <meta property="og:title" content="Bemutatták a második elektromos Audit"/>
    <meta property="og:description" content="Az E-tron Sportback kupétetőt kapott, de egyébként alig tér el a már gyártásban levő E-trontól."/>
  </head>
  <body>
    <article>
      <h1>Bemutatták a második elektromos Audit</h1>
      <address><time datetime="2019-11-20T08:59:00+00:00">20 Nov 2019, 08:59</time> by <a rel="author">Andróczi Balázs</a></address>
      <p>Az Audi ugyan <a href="https://totalcar.hu/magazin/hirek/2019/10/08/negyfele_alapra_keszul_audi_villanyauto/">többféle platformon többféle villanyautó gyártását tervezi</a>, de a második villanyautó-típusuk, amelyet ma mutattak be Los Angelesben, még csupán az E-tron átalakított változata, nagyon kevés műszaki változtatással.</p>
      <figure>
        <img src="https://kep.index.hu/1/0/3043/30436/304363/30436319_d307ae5b5e6d252330f80759714a09d2_wm.jpg"/>
        <figcaption>
          <a href="https://galeria.totalcar.hu/hirek/2019/11/20/audi_e-tron_sportback_2020/?currpic=30436305">Galéria: Audi E-tron Sportback 2020 [8 kép]</a>
        </figcaption>
      </figure>
      <p>Az Audi eddig nem kínált a BMW X6-oshoz hasonló terep-kupét, az E-tron Sportback azonban épp ilyen, és nagyjából ez az egyetlen érdemi eltérése <a href="https://totalcar.hu/tesztek/2019/07/15/audi_etron_55_quattro_2019/">az E-tron első változatához</a> képest. Az övvonal alatt ugyanazokat a karosszériaelemeket találjuk – csak az első lökhárító alsó nyílásainak kilakaításán változtattak – és erre utal az is, hogy a két autó külső méretei milliméterre azonosak. Még a magasságuk sem tér el, ugyanakkor az eltérő tetőkialakítás a gyáriak szerint érzékelhető légellenállás-csökkenést hoz: 0,27 helyett 0,25 a Sportback formatényezője.</p>
      <figure>
        <img src="https://kep.index.hu/1/0/3043/30436/304363/30436351_035bd7cccc99d69557592f7a9025524b_wm.jpg"/>
        <figcaption>
          <a href="https://galeria.totalcar.hu/hirek/2019/11/20/audi_e-tron_sportback_2020/?currpic=30436303">Galéria: Audi E-tron Sportback 2020 [8 kép]</a>
        </figcaption>
      </figure>
      <p>Az adatok alapján az E-tron Sportback hajtásláncán sem változtattak: a nagyobbik, 55-ös típusszámú változat akkumulátora ugyanaz a bruttó 95, nettó 86,5 kWh-s egység, és a kétmotoros hajtásrendszer is azonos, bár mostanra pontosabban ismerjük a képességeit. A 408 lóerős összteljesítmény csak nyolc másodpercig érhető el, tartósan 360 lóerő leadására képes. A hatótávolság az egyetlen, amely valamelyest nőtt: a gyári közlemény durván 10 kilométeres növekedésről szól, és WLTP szabvány szerint 446 km-es maximális hatótávról írnak, bár van itt némi zavar a számokkal, mivel a normál E-tron 55 hatótávjának korábban 417 km-t adtak meg. A Sportbackből már a kezdetektől elérhető lesz a kisebb akkumulátoros, alacsonyabb teljesítményű <a href="https://totalcar.hu/magazin/hirek/2019/08/01/jon_az_elerhetobb_villany-audi/">50-es típusszámú változat</a>, 313 lóerő összteljesítményű hajtással és burttó 71, nettó 64,7 kWh-s akkumulátorcsomaggal, amely WLTP ciklusban mérve 347 kilométeres maximális hatótávot ígér egy töltéssel.</p>
      <figure>
        <img src="https://kep.index.hu/1/0/3043/30436/304363/30436353_30307264f5b371ff9c6174c9174acfd1_wm.jpg"/>
        <figcaption>
          <a href="https://galeria.totalcar.hu/hirek/2019/11/20/audi_e-tron_sportback_2020/?currpic=30436313">Galéria: Audi E-tron Sportback 2020 [8 kép]</a>
        </figcaption>
      </figure>
      <p>Egy részlet van, amelyet tényleg világújdonságként hirdet az Audi az E-tron Sportback tetejének formáján kívül: a digitális LED-mátrix fényszórókat. Ebben nagyon apró tükrökkel szabályozzák másodpercenként 5000 alkalommal, hogy az autó előtti tér mely részét világítsa be a fényszóró, és melyiket hagyja ki. Ez a rendszer akár képek vetítésére is alkalmas – az autó indításakor és leállításakor használja is a funkciót – de képes bevilágítani a kanyarba, és kihagyni a szembejövő autót. Külsőre egyébként nem könnyű megkülönböztetni az E-tron jelenlegi fényszórójától, és a Sportback-hez 2020 közepétől lesz elérhető.</p>
      <figure>
        <img src="https://kep.index.hu/1/0/3043/30436/304363/30436355_db5a3505a084338e97308b9d060b56e8_wm.jpg"/>
        <figcaption>
          <a href="https://galeria.totalcar.hu/hirek/2019/11/20/audi_e-tron_sportback_2020/?currpic=30436315">Galéria: Audi E-tron Sportback 2020 [8 kép]</a>
        </figcaption>
      </figure>
      <p>Az Audi második villanyautója jövő tavasszal érkezik, az alapára 71 350 euró lesz, és ugyanott készül majd, Brüsszelben, ahol a szögletesebb tetejű E-tron változat.</p>
      <related>
        <a href="https://totalcar.hu/tesztek/2019/07/15/audi_etron_55_quattro_2019/"/>
      </related>
    </article>
  </body>
</html>