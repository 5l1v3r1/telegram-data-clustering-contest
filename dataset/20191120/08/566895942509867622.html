<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2578666/pogrozuvav-rozpravou-u-ternopoli-vpijmali-colovika-akij-napadav-na-zinok-u-vecirnij-cas"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-20T08:21:00+00:00"/>
    <meta property="og:title" content="Погрожував розправою: у Тернополі впіймали чоловіка, який нападав на жінок у вечірній час"/>
    <meta property="og:description" content="Нападнику – 26 років, він вже раніше був судимий"/>
  </head>
  <body>
    <article>
      <h1>Погрожував розправою: у Тернополі впіймали чоловіка, який нападав на жінок у вечірній час</h1>
      <address><time datetime="2019-11-20T08:21:00+00:00">20 Nov 2019, 08:21</time> by <a rel="author">Андрій Вацик</a></address>
      <p>
        <i>За місяць чоловік напав на 4 жінок І це лише офіційні звернення. Жертвами стали дівчата, віком 21-29 років. На всіх зловмисник нападав на "Східному" масиві Тернополя.</i>
      </p>
      <p>За словами Сергія Гаврилюка, начальника Тернопільського відділу поліції, усі грабежі траплялися в межах мікрорайону Східний у вечірній та нічний час. Перша заява про грабіж на лінію "102" надійшла 23 жовтня, друга - наступного дня. Ще два напади зареєстрували правоохоронці 5 та 13 листопада.</p>
      <p>Потерпілі кажуть, що нападник підходив в той момент, коли поруч не було людей, погрожував розправою та вимагав віддати йому гроші. Трьох жінок пограбував в дворі будинку, ще одна стала жертвою у власному під'їзді. На дівчину невідомий напав за кілька метрів до помешкання.</p>
      <p>- Він підійшов до мене, закрив рукою обличчя, рот і ніс, що важко було дихати, і сказав віддати гроші і мовчати, бо зробить боляче. Я не бачила чи є ніж, він мене притиснув до стіни і я не могла зрозуміти, що відбувається.</p>
      <p>Тернополянка пригадує, що в той момент готова була віддати все що завгодно, лиш би залишив її живою. Але чоловік вимагав лише гроші та прикраси.</p>
      <p>- Він намагався лізти до мого тіла і в цей момент я змогла закричати, але ніхто із сусідів не почув. Тоді я сказала, що хвора на ВІЛ-СНІД, щоб мене не чіпав. Ще раз крикнула. Не знаю що сталося, але він почав тікати. Я одразу зателефонувала до поліції.</p>
      <p>Загальна сума, яку жінки віддали невідомому - 1300 гривень. Потерпілі запам'ятали свого кривдника і змогла його описати. Проведеними слідчо-оперативними заходами правоохоронці встановили особу підозрюваного.</p>
      <p>Це - раніше судимий житель Тернополя, 1993 року народження. Чоловік у скоєному зізнався. Каже, що гроші витрачав на власні потреби. Вирішується питання про обрання міри запобіжного заходу та оголошення підозри відповідно до статті 186 частина 2 ККУ - грабіж, поєднаний з насильством, яке не є небезпечним для життя чи здоров'я потерпілого. Триває слідство.</p>
    </article>
  </body>
</html>