<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/jose-mourinho-tottenham-trener-fotbal-permier-league-anglie_1911200825_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T08:25:00+00:00"/>
    <meta property="og:title" content="Mourinho se vrací do práce. Slavný portugalský trenér povede fotbalisty Tottenhamu"/>
    <meta property="og:description" content="Klub oznámil angažování nového kouče na svém webu. Šestapadesátiletý bývalý trenér Chelsea, Realu Madrid, Interu Milán podepsal na White Hart Lane smlouvu do konce sezony 2022/23."/>
  </head>
  <body>
    <article>
      <h1>Mourinho se vrací do práce. Slavný portugalský trenér povede fotbalisty Tottenhamu</h1>
      <address><time datetime="2019-11-20T08:25:00+00:00">20 Nov 2019, 08:25</time> by <a rel="author">Vít Moravec</a></address>
      <p>
        <b>Fotbalisté Tottenhamu nečekali na příchod nového trenéra dlouho. V úterý večer byl z funkce po pěti letech odvolán Mauricio Pochettino a už ve středu brzy ráno klub oznámil náhradu. Loňského finalistu Ligy mistrů povede Portugalec José Mourinho.</b>
      </p>
      <p>Klub oznámil angažování slavného Portugalce na svém <a href="https://www.tottenhamhotspur.com/news/2019/november/jose-mourinho-appointed-new-head-coach/">webu</a>. Šestapadesátiletý bývalý kouč Chelsea, Realu Madrid, Interu Milán nebo Manchesteru United podepsal na White Hart Lane smlouvu do konce sezony 2022/23.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-anglie-tottenham-trener-premier-league-mauricio-pochettino-odvolani_1911192149_mim"/>
      </related>
      <p>„Jsem nadšený, že se mohu připojit ke klubu s takovou tradicí a skvělými fanoušky. Kvalita kádru i mládežnické akademie mě nadchla. Těším se na práci s takovými hráči,“ uvedl Mourinho po nástupu do funkce.</p>
      <p>Mourinho prostředí Premier League dobře zná. Renomé si vybudoval především během svého působení v londýnské Chelsea, s níž získal dva tituly v letech 2005 a 2006. Triumf v nejvyšší anglické soutěži slavil i při svém druhém angažmá u Blues v roce 2015.</p>
      <p>Jeho poslední angažmá na Ostrovech bylo méně úspěšné. Přesto během dvou sezon získal s Manchesterem United tři trofeje včetně té za vítězství v Evropské lize. Ve své kariéře získal mistrovské tituly ve čtyřech různých zemích a dvakrát ovládl Ligu mistrů.</p>
      <p>„Získali jsme jednoho z nejúspěšnějších fotbalových manažerů. Má obrovské zkušenosti a je skvělý stratég. V každém klubu, který trénoval, získal cenné trofeje. Věříme, že přinese do kabiny oživení a novou energii,“ uvedl předseda klubu Daniel Levy.</p>
      <p>Argentinec Pochettino byl kvůli neuspokojivým výsledkům odvolán v úterý večer. V anglické lize je mužstvo po 12 kolech až na 14. místě s pouhými třemi výhrami.</p>
      <figure>
        <iframe data-src="https://twitter.com/SpursOfficial/status/1197114936448765952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/fotbal/hugo-lloris-zraneni-tottenham-fotbal_1910071905_mov"/>
        <a href="https://www.irozhlas.cz/sport/fotbal/liverpool-manchester-city-fotbal-anglie-premier-league-mourinho-klopp-guardiola_1911111049_mov"/>
        <a href="https://www.irozhlas.cz/sport/fotbal/videorozhodci-system-var-premier-league-anglie-fotbal-prvni-1-kolo_1908122016_mov"/>
        <a href="https://www.irozhlas.cz/sport/fotbal/premier-league-zraneni-andre-gomes-everton-tottenham_1911041253_mim"/>
      </related>
    </article>
  </body>
</html>