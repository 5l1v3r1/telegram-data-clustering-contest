<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/policie-unik-skodlivin-na-ceskolipsku-setri-jako-obecne-ohrozeni-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T08:40:00+00:00"/>
    <meta property="og:title" content="Neštěstí v Hamru: Jeden ze zraněných je v kritickém stavu. Nikdo nebyl obviněn"/>
    <meta property="og:description" content="Policie úterní neštěstí s osmi zraněnými v provozovně likvidace nebezpečného odpadu společnosti Purum v Hamru na Jezeře vyšetřuje pro podezření z obecného ohrožení. Nikdo obviněn nebyl, řekla dnes ČTK českolipská mluvčí policie Ivana Baláková. Při neštěstí utrpěli vážné zranění dva lidé, na místě je museli záchranáři oživovat. Muž, který je hospitalizován v Liberci, je podle mluvčího nemocnice Václava Řičáře stále v kritickém stavu. Další zraněný je podle mluvčí vinohradské nemocnice v Praze Terezy Romanové ve stabilizovaném stavu mimo ohrožení života."/>
  </head>
  <body>
    <article>
      <h1>Neštěstí v Hamru: Jeden ze zraněných je v kritickém stavu. Nikdo nebyl obviněn</h1>
      <address><time datetime="2019-11-20T08:40:00+00:00">20 Nov 2019, 08:40</time> by <a rel="author">ČTK</a></address>
      <p>Policie zatím neví, co výbuch při nečekané chemické reakci spojené s únikem škodlivin do ovzduší způsobilo. Do areálu se zatím kriminalisté nedostali. "Čekáme na výsledky kontrolního měření od hasičů. Pokud to bude bezpečné, ohledáme dnes místo události a budeme shromažďovat všechny podklady, abychom posoudili, proč tam ta situace vznikla," uvedla Baláková.</p>
      <figure>
        <img src="https://g.denik.cz/7/58/hamr-vybuch-hasici_denik-150-3x2.jpg"/>
      </figure>
      <aside>
        <a href="https://www.denik.cz/nehody/sest-lidi-zraneni-vybuch-chemikalie-hamr-na-jezere.html">Při výbuchu chemikálií v Hamru se zranilo osm lidí, z toho dva těžce Přečíst článek ›</a>
      </aside>
      <p>Hasiči znovu vzorky odebírají od dnešního rána. "Víme, že tam byla kyselina sírová ve spojitosti s dalšími látkami," řekla dnes ČTK krajská mluvčí hasičů Lucie Hložková.</p>
      <h3>Nevysvětlitelná chemická reakce</h3>
      <p>Jednatele firmy Purum Daniel Kraft zatím netuší, co mohlo havárii způsobit. "Při obvyklé každodenní činnosti stabilizace nebezpečných odpadů došlo k nepředvídatelné a nám prozatím nevysvětlitelné chemické reakci, která měla za následek výbuch s následným zahořením," uvedl pro ČTK.</p>
      <p>Podle něj jde o úpravnu, která využívá metody chemické neutralizace odpadů a vápenno-cementové stabilizace. "Cement nebo odprašky z výroby cementářského slínku jsou při tom využity jako chemické činidlo, které mění nebezpečnost složek odpadu a transformuje nebezpečný odpad na odpad, který již dále není nebezpečný," dodal.</p>
      <figure>
        <img src="https://g.denik.cz/1/ec/pri-pozaru-ubytovny-v-teplicich-se-12-lidi-nadychalo-koure_denik-150-3x2.jpg"/>
      </figure>
      <aside>
        <a href="https://www.denik.cz/nehody/v-pritkovske-ulici-v-trnovanech-hori-ubytovna-pro-romy-20191119.html">V Teplicích hořela ubytovna. Kouře se nadýchalo dvanáct osob Přečíst článek ›</a>
      </aside>
      <p>V areálu ve Staré Lužici v Hamru na Jezeře podle něj firma působí od roku 2002 a dosavadní provoz označil za bezproblémový. "Poslední kontrola České inspekce životního prostředí a Krajského úřadu Libereckého kraje proběhla 6. května 2019 a nebylo shledáno jakékoli porušení podmínek integrovaného povolení provozu," uvedl Kraft.</p>
    </article>
  </body>
</html>