<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/mourinju-nomaina-pocetino-hotspur-galvena-trenera-amata.d?id=51652687"/>
    <meta property="og:site_name" content="DELFI"/>
    <meta property="article:published_time" content="2019-11-20T08:35:56+00:00"/>
    <meta property="og:title" content="Mourinju nomaina Početino 'Hotspur' galvenā trenera amatā "/>
    <meta property="og:description" content="Šosezon blāvu sniegumu rādošais Anglijas futbola premjerlīgas klubs Totenhemas &quot;Hotspur&quot; otrdien no galvenā trenera amata atlaida Maurisio Početino, kura pienākumus trešdienas rītā pārņēmis Žozē Mourinju."/>
  </head>
  <body>
    <article>
      <h1>Mourinju nomaina Početino 'Hotspur' galvenā trenera amatā </h1>
      <address><time datetime="2019-11-20T08:35:56+00:00">20 Nov 2019, 08:35</time> by <a rel="author">LETA</a></address>
      <p>
        <b>Šosezon blāvu sniegumu rādošais Anglijas futbola premjerlīgas klubs Totenhemas "Hotspur" otrdien no galvenā trenera amata atlaida Maurisio Početino, kura pienākumus trešdienas rītā pārņēmis <a href="https://www.delfi.lv/temas/zoze-mourinju">Žozē Mourinju</a>.</b>
      </p>
      <p>"Hotspur" ar 14 punktiem 12 spēlēs premjerlīgas kopvērtējuma tabulā ieņem vien 14.vietu, bet <a href="https://www.delfi.lv/temas/uefa-cempionu-liga">UEFA Čempionu līgas</a> turnīru komanda sākusi ar septiņiem punktiem četros mačos un vēl nav nodrošinājusi vietu izslēgšanas turnīrā.</p>
      <p>Līgums ar 56 gadus veco Mourinju noslēgts uz trīsarpus gadiem jeb līdz 2022./2023.gada beigām.</p>
      <p>Mourinju pērn tika atbrīvots no Mančestras "United" komandas galvenā trenera amata, šajā komandā strādājot no 2016.gada.</p>
      <p>Mourinju savā karjerā sekmīgi trenējis "Porto", Londonas "Chelsea" (divreiz), Milānas "Inter" un Madrides "Real" komandas. Viņš trīs reizes kļuvis par Anglijas čempionu, divreiz triumfējis Itālijas meistarsacīkstēs, kā arī reizi - Spānijas čempionātā. Tāpat Mourinju kontā ir divas uzvaras UEFA Čempionu līgas turnīrā, bet aizpērn viņš aizveda "United" komandu līdz triumfam UEFA Eiropas līgā.</p>
      <p>Mourinju par "Chelsea" galveno treneri pirmoreiz kļuva 2004.gadā, kad līdz UEFA Čempionu līgas titulam bija aizvedis portugāļu vienību "Porto". Londonas klubu viņš pameta 2007.gada septembrī, vienreiz triumfējot Čempionu līgā un divas reizes premjerlīgā.</p>
      <p>Pirms 2008./2009.gada sezonas portugālis pievienojās Itālijas vienībai Milānas "Inter" un divreiz uzvarēja Itālijas A sērijas čempionātā. 2010.gadā Mourinju kļuva par Madrides "Real" galveno treneri, palīdzot tai pa reizei uzvarēt Spānijas čempionātā, Karaļa kausa izcīņā, kas tika paveikts pēc 20 gadu pārtraukuma, un valsts Superkausā.</p>
      <p>Savukārt 2013.gadā viņš atgriezās pie "Chelsea" stūres un otrajā sezonā ar to triumfēja premjerlīgā. Tomēr 2015./2016.gada sezona tika iesākta ļoti neveiksmīgi, un decembrī viņu atlaida no amata.</p>
      <p>Tikmēr 47 gadus vecais Početino Ziemeļlondonas kluba treneru štābu pastiprināja 2014.gadā, bet pērn ar viņu līgums tika pagarināts līdz 2023.gadam.</p>
      <p>Pirms tam viņš vienu sezonu trenēja Anglijas komandu "Southampton", bet no 2009. līdz 2012.gadam bija Spānijas vienības Barselonas "Espanyol" galvenais treneris.</p>
      <p>Argentīniešu speciālista vadībā "Hotspur" iepriekšējā sezonā spēlēja UEFA Čempionu līgas finālā, kurā atzina "Liverpool" pārākumu.</p>
      <related>
        <h4>Lasi vēl</h4>
        <a href="https://www.delfi.lv/sports/news/3-puslaiks/video-sit-sit-un-iesit-tottenham-hotspur-komiski-kosmisks-gols.d?id=51616525"/>
        <a href="https://www.delfi.lv/sports/news/futbols/latvijas-futbolisti-euro-2020-kvalifikaciju-nosledz-ar-negaiditu-uzvaru-par-austriju.d?id=51651213"/>
        <a href="https://www.delfi.lv/sports/news/futbols/sterlings-par-sapluksanos-ar-komandas-biedru-diskvalificets-uz-vienu-anglijas-izlases-speli.d?id=51633573"/>
      </related>
    </article>
  </body>
</html>