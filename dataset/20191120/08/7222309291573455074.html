<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/statsledningen-napser-populistisk-minister-estland-litar-fullt-ut-pa-nato/"/>
    <meta property="og:site_name" content="HBL"/>
    <meta property="article:published_time" content="2019-11-20T08:38:00+00:00"/>
    <meta property="og:title" content="Estlands inrikesminister &quot;missförstådd&quot; i finsk press – hela statsledningen bedyrar Natotrohet"/>
    <meta property="og:description" content="Estland litar visst fullt ut på Nato, säger landets president. Nato ingår i Estlands alla försvarsscenarier, säger premiärministern. Det finns ingen plan B, säger försvarsministern. Pressad till en förklaring skyller inrikesminister Mart Helme sina uppmärksammade uttalanden på missförstånd."/>
  </head>
  <body>
    <article>
      <h1>Estlands inrikesminister "missförstådd" i finsk press – hela statsledningen bedyrar Natotrohet</h1>
      <h2>Estland litar visst fullt ut på Nato, säger landets president. Nato ingår i Estlands alla försvarsscenarier, säger premiärministern. Det finns ingen plan B, säger försvarsministern. Pressad till en förklaring skyller inrikesminister Mart Helme sina uppmärksammade uttalanden på missförstånd.</h2>
      <address><time datetime="2019-11-20T08:38:00+00:00">20 Nov 2019, 08:38</time> by <a rel="author">Peter Buchert</a></address>
      <p><b>TALLINN</b> Estlands inrikesminister <b>Mart Helmes</b> <a href="https://www.hbl.fi/artikel/estlands-fortroende-for-nato-sviktar-populistledare-fornekar-all-vit-rasism/">uttalande till finsk press i tisdags</a> orsakade politisk uppståndelse i Estland. Såväl presidenten som premiärministern och försvarsministern dementerade Helmes utsaga att försvarsalliansen Nato befinner sig i kris och att Estland har tagit fram en plan B för det fall att Nato inte förmår försvara de baltiska staterna.</p>
      <p>Redan tidigare hade president <b>Kersti Kaljulaid</b> sagt till France 24 att Estland behöver Nato. I tisdags, efter att Helmes uttalande hade citerats i estnisk press, upprepade hon sin ståndpunkt.</p>
      <p>– Nato är klart funktionsdugligt. Låt oss se det som det är, facit är hundraprocentigt. Ingen Natoallierad har någonsin attackerats, sade Kaljulaid <a href="https://uk.reuters.com/article/uk-russia-eu-estonia/estonia-sees-life-in-brain-dead-nato-idUKKBN1XT21F">till Reuters</a> i Bryssel.</p>
      <p>Premiärminister <b>Jüri Ratas</b> sade att Estlands Natomedlemskap är en prioritering och att det inte finns skäl att ifrågasätta alliansens kapacitet.</p>
      <p>– Estlands plan A, B och C är att utveckla vår oberoende försvarskapacitet och vara medlem i Nato, sade Ratas <a href="https://www.postimees.ee/6830099/ratas-lajatas-helmele-vastu-nato-toimib-hasti-ning-allianssi-kuulumine-on-eesti-plaan-a-b-ja-c">till Postimees</a>.</p>
      <p>Estlands försvarsminister <b>Jüri Luik</b> sade att Estland inte har någon plan B för sitt försvar.</p>
      <p>– Svaret beror på vem man frågar, sade Luik <a href="https://svenska.yle.fi/artikel/2019/11/19/estland-tar-fram-plan-b-for-nato-sager-inrikesministern-men-forsvarsministern">till Yle</a> under ett Sverigebesök.</p>
      <p>Mart Helme leder det nationalkonservativa och populistiska extremhögerpartiet Ekre. Premiärminister Jüri Ratas är Centerledare och försvarsminister Jüri Luik är medlem av partiet Isamaa (Fäderneslandet). President Kaljulaid är oberoende, men har en bakgrund i Isamaa.</p>
      <p>
        <b>"Missförstånd"</b>
      </p>
      <p>Mart Helme hävdade i estniska massmedier att han blivit missförstådd i finsk press. Bland andra tidningen Päevaleht har ändå tagit del av de finländska politikjournalisternas upptagning av samtalet och skriver att det inte råder någon tvekan om att Helme sagt att det behövs en plan B, att den bereds och att Estland måste utveckla alternativa scenarier.</p>
      <p>Också under det estniska parlamentets frågestund på onsdagseftermiddagen ska Helme enligt uppgift ha förklarat sitt uttalande som ett missförstånd. Efter frågestunden betecknade parlamentets vice talman <b>Siim Kallas</b> Helmes uttalande om en plan B som "dumt".</p>
      <p>– Alla ger vi intervjuer och alla begår vi misstag som vi måste förklara. Det här misstaget var ändå för mycket, sade Kallas till de finländska politikjournalisternas förening.</p>
      <p>Kallas tillade att Helme upprepade gånger hade försäkrat för parlamentet att han är hundra procent för Nato.</p>
      <related>
        <a href="https://www.hbl.fi/artikel/estlands-fortroende-for-nato-sviktar-populistledare-fornekar-all-vit-rasism/"/>
      </related>
    </article>
  </body>
</html>