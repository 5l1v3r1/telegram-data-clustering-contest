<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/riksaklagaren-att-citera-bibeln-kan-vara-brottsligt/"/>
    <meta property="og:site_name" content="HBL"/>
    <meta property="article:published_time" content="2019-11-20T08:17:00+00:00"/>
    <meta property="og:title" content="Riksåklagaren: Att citera Bibeln kan vara brottsligt"/>
    <meta property="og:description" content="Riksåklagaren Raija Toiviainen är oroad för landets debattklimat. I en intervju för Helsingin Sanomat efterlyser hon en grundlig diskussion om hatretorikens följder."/>
  </head>
  <body>
    <article>
      <h1>Riksåklagaren: Att citera Bibeln kan vara brottsligt</h1>
      <h2>Riksåklagaren Raija Toiviainen är oroad för landets debattklimat. I en intervju för Helsingin Sanomat efterlyser hon en grundlig diskussion om hatretorikens följder.</h2>
      <address><time datetime="2019-11-20T08:17:00+00:00">20 Nov 2019, 08:17</time> by <a rel="author">SPT</a></address>
      <p>Enligt Toiviainen kan det vara brottsligt att strö omkring sig bibelcitat som syftar till att skymfa eller kränka minoriteter. Hon kommenterar <a href="https://www.hbl.fi/artikel/riksaklagaren-skal-att-misstankta-hets-mot-folkgrupp-i-paivi-rasanens-skrivelse-ny-utredning-om-r/">den aktuella utredningen</a> av riksdagsledamot <b>Päivi Räsänens</b> (KD) skriverier i en pamflett där Räsänen med hänvisning till bibeln klassar homosexuella som skamliga, naturvidriga och trasiga människor som undergräver samhällsmoralen.</p>
      <p>– Man får inte kränka en annan människas värde med hjälp av heliga böcker. I vissa heliga böcker sägs det att det är helt rätt att döda hela folkslag. Om vi slår andra människor med sådana citat från Bibeln eller Koranen så använder vi de heliga skrifternas ord på ett fel sätt, säger Raija Toiviainen till <a href="https://www.hs.fi/politiikka/art-2000006314358.html">Helsingin Sanomat.</a></p>
      <p>Enligt Toiviainen kan man inte gömma sig bakom bibelcitat eller religionsfrihet om man citerar Bibeln för att kränka andra människor.</p>
      <p>Räsänen citerar bland annat lärjungen Paulus brev till korintierna där Paulus kallar homosexuella för oanständiga. Texten kan enligt Toiviainen vara brottslig ifall den är kränkande och den riktas mot en specifik minoritet, i detta fall en sexuell minoritet.</p>
      <p>– Det räcker att texten är kränkande, säger Toiviainen till HS.</p>
    </article>
  </body>
</html>