<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/un-site-al-printului-andrew-a-retras-de-pe-pagina-logo-urile-sponsorilor-ca-urmare-a-amplificarii-scandalului-sexual-din-jurul-acestuia-1922401520002019110819175227"/>
    <meta property="og:site_name" content="News.ro"/>
    <meta property="article:published_time" content="2019-11-20T08:15:00+00:00"/>
    <meta property="og:title" content="Un site al prinţului Andrew a retras de pe pagină logo-urile sponsorilor, ca urmare a amplificării scandalului sexual din jurul acestuia"/>
    <meta property="og:description" content="Un grup de antreprenori fondat de prinţul Andrew a retras logo-urile sponsorilor de pe site-ul său, în condiţiile în care companiile şi organizaţiile de caritate se distanţează de membrul casei regale din cauza scandalului sexual în care este implicat acesta, transmite Reuters."/>
  </head>
  <body>
    <article>
      <h1>Un site al prinţului Andrew a retras de pe pagină logo-urile sponsorilor, ca urmare a amplificării scandalului sexual din jurul acestuia</h1>
      <address><time datetime="2019-11-20T08:15:00+00:00">20 Nov 2019, 08:15</time> by <a rel="author">Anca Dumitrescu</a></address>
      <p>
        <b>Un grup de antreprenori fondat de prinţul Andrew a retras logo-urile sponsorilor de pe site-ul său, în condiţiile în care companiile şi organizaţiile de caritate se distanţează de membrul casei regale din cauza scandalului sexual în care este implicat acesta, transmite Reuters.</b>
      </p>
      <p>Andrew, al doilea fiu al reginei Elizabeth, a negat o acuzaţie potrivit căreia a avut un contact sexual cu o fată de 17 ani procurată de prietenul său Jeffrey Epstein, care s-a sinucis în luna august într-o închisoare din Statele Unite, în timp ce aştepta să fie judecat pentru trafic sexual.</p>
      <p>Scandalul a escaladat după ce dezminţirile şi explicaţiile date de Andrew într-un interviu dezastruos la televiziune, difuzat sâmbătă, au făcut ca multe persoane să fie neîncrezătoare, în timp ce lipsa sa de compasiune pentru victimele lui Epstein au făcut să fie condamnat pe scară largă.</p>
      <p>Pagina ”susţinătorilor” de pe site-ul programului Pitch@Palace al lui Andrew, care este o platformă de susţinere a activităţii antreprenorilor, nu a mai fost disponibilă marţi.</p>
      <p>Versiuni anterioare ale paginii, salvată în luna iunie, conţineau logo-uri ale unor branduri precum KPMG, AstraZeneca, Barclays, Cisco, Standard Chartered şi Bosch.</p>
      <p>Pitch@Palace nu a răspuns imediat solicitărilor de comentarii.</p>
      <p>Brokerul de asigurări AON a confirmat că a solicitat Pitch@Palace să elimine logo-ul său de pe site.</p>
      <p>Un purtător de cuvânt a declarat că logo-ul a foat plasat pe site din eroare, întrucât AON nu are nicio legătură cu programul.</p>
      <p>KPMG, care figura pe versiunile mai vechi ale paginii pentru susţinători ca ”partener fondator”, a pus capăt sponsorizării Pitch@Palace, pe 31 octombrie.</p>
      <p>Mai multe instituţii de presă din Marea Britanie au relatat că decizia are legătură cu publicitatea negativă din jurul lui Andres.</p>
      <p>Un purtător de cuvânt al KPMG a refuzat să comenteze.</p>
      <p>Standard Chartered a anunţat că nu va reînnoi către Pitch@Palace, atunci când va expira la sfârşitul acestui an.</p>
      <p>Un purtător de cuvânt al AstraZeneca a spus că parteneriatul de trei ani cu Pitch@Palace urma să expire la sfârşitul acestui an şi este analizat.</p>
      <p>Barclays, care a susţinut participanţii la programul Pitch@Palace timp de cinci ani, a refuzat să comenteze.</p>
      <p>Separat, organizaţia de caritate britanică The Outward Bound Trust a convocat în această săptămână o şedinţă a board-ului pentru a discuta despre patronajul lui Amdrew, a declarat un purtător de cuvânt, Alte organizaţii non-profit au discuţii interne similare, potrivit presei britanice.</p>
      <p>În Marea Britanie, patronajul regal este considerat de obicei o onoare şi un avantaj pentru organizaţiile de caritate.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>