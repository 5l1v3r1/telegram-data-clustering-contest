<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/basketball/georgi-davidov-pred-topsport-basketbolat-e-magiya-koyato-mozhe-da-promeni-zhivota-ti.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-20T08:33:53+00:00"/>
    <meta property="og:title" content="Георги Давидов пред ТОПСПОРТ: Баскетболът е магия, която може да промени живота ти"/>
    <meta property="og:description" content="В &quot;BASKET TIME&quot; ви срещаме с треньора, който умее да създава победители"/>
  </head>
  <body>
    <article>
      <h1>Георги Давидов пред ТОПСПОРТ: Баскетболът е магия, която може да промени живота ти</h1>
      <address><time datetime="2019-11-20T08:33:53+00:00">20 Nov 2019, 08:33</time> by <a rel="author" href="https://topsport.bg/author/mariya-konstantinova" target="_blank">Мария Константинова</a></address>
      <p>
        <i>Като професионален баскетболист дълги години е носил екипа на ЦСКА, Черно море, Лукойл Академик, Рилски спортист и Балкан. Изявявал се е и в Швейцария. Бил е част от националния отбор.</i>
      </p>
      <p>
        <i>След приключване на активната си състезателна кариера днешният ни гост става помощник треньор на Марин Докузовски в Лукойл Академик.</i>
      </p>
      <p>
        <i>Пред 2017 г. поема поста старши-треньор на "студентите" след напускането на тогавашния наставник Шарон Друкер.</i>
      </p>
      <p>
        <i>Днес успешно ръководи най-младият и енергичен отбор в Националната баскетболна лига.<b> ТОПСПОРТ</b> представя един треньор, който може да създава победители не само на терена, но и в живота.</i>
      </p>
      <p>
        <i>За победите, грешките, мотивацията в спорта, поставените цели и генералните промени, разговаряме със старши-треньорът на Академик <b>Георги Давидов</b>:</i>
      </p>
      <p>
        <b>Г-н Давидов, започнахте сезона с няколко победи, как оценявате представянето на отбора си до момента</b>
        <b>?</b>
      </p>
      <p>- Мисля, че до този момент се представяме на добро ниво. Г-н Барчовски ни похвали за играта ни и това за нас е голям комплимент. Момчетата са сериозни и тренират супер. Въпросът е до кога ще задържим това ниво и дали ще го подобрим.</p>
      <figure>
        <img src="https://webnews.bg/uploads/images/24/3624/453624/768x432.jpg?_=1574238794"/>
        <figcaption>Източник: Личен архив</figcaption>
      </figure>
      <p>
        <b>Къде виждате най-много грешки в играта и какво смятате, че трябва да се промени?</b>
      </p>
      <p>- Имаме какво да подобряваме в играта си и в двете фази. Предстои ни много работа. За мен концентрацията ни понякога е на ниско ниво. Хвърляме много труд през седмицата, а на мача е друго. Всеки противник е специфичен и трябва адаптация, а за нея трябва голяма концентрация и фокус. Playstation-a трябва да се свали в мазето!</p>
      <p>
        <b>Какви цели сте си поставили до края на сезона?</b>
      </p>
      <p>- Първо да сме здрави и след това да излизаме всеки мач за победа.</p>
      <p>
        <b>Подписахте с Кристиан Околи, който идва от Германия. Какво е мнението ви за него?</b>
      </p>
      <p>- Идеално се вписва в нашия проект, добро момче със страхотна физика. Има много работа по него. Трябва много да тренира, сега има кой да играе! Не очаквам нищо от него тази година. Той ще се прояви във 2-та и 3-тата година от договора си.</p>
      <p>
        <b>Успявате сериозно да се противопоставите на водещите отбори в Лигата. Какво обаче не ви достига към този момент?</b>
      </p>
      <p>- Повече самочуствие и концентрация.</p>
      <p>
        <b>Момчетата ви показват изключителна мотивация на терена. Какво им казвате преди да излязат на игрището, за да ги накарате да се раздадат максимално?</b>
      </p>
      <p>- Радвам се, че изглежда така. Не претендирам да съм психолог, но ако трябва да мотивираш 18-20 годишен да играе баскетбол значи нещо не е наред. Ние треньорите сме, които дават минутките, а те се заслужават през седмицата. Но това трудно се разбира!</p>
      <figure>
        <img src="https://webnews.bg/uploads/images/25/3625/453625/768x432.jpg?_=1574238826"/>
        <figcaption>Източник: Личен архив</figcaption>
      </figure>
      <p>
        <b>Кой е най-важният урок, който искате да предадете на своите момчета?</b>
      </p>
      <p>- Да бъдат добри и отговорни хора, да са по-малко егоисти, да се трудят много, да говорят, да споделят, да се уважават един друг, да ценят по-възрастните и най-вече своите родители. Баскетболът утре може и да го няма, но човешки взаимотношения винаги ще има.</p>
      <p>
        <b>Кой е бил най-трудният момент от треньорската ви кариера?</b>
      </p>
      <p>- Той предстои.</p>
      <p>
        <b>Какво смятате, че генерално трябва да се промени в българския баскетбол?</b>
      </p>
      <p>- Когато генерално се промени българският спорт, тогава в частност ще се промени и баскетболът. Вижте Бюджет 2020 на българската държава за спорт и ще разберете.</p>
      <p>
        <b>Като професионален състезател сте имали много победи. Коя обаче сред тях е най-ценна за вас?</b>
      </p>
      <p>- Заради баскетбола срещнах моята съпруга София, която ме дари с две прекрасни дъщери Ния и Карина. Това е най-ценната ми победа! Големите победи, големите загуби, шампионските купи бързо се забравят, един играч трябва да остави следа след себе си с играта си и отношението си към нея. Критерий за това е уважението на публиката, тях никой до сега не е успял да излъже.</p>
      <p>
        <b>Какво бихте казали на всички онези деца, които искат да се захванат с баскетбол, защо непременно трябва да го направят?</b>
      </p>
      <p>- Защото е магия, която може да промени живота ти към добро! Твърдя го от личен опит.</p>
    </article>
  </body>
</html>