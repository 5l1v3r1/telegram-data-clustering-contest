<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/expert-swedbank-verksamhet-kan-vara-hotad/"/>
    <meta property="og:site_name" content="DN.SE"/>
    <meta property="article:published_time" content="2019-11-20T08:37:28+00:00"/>
    <meta property="og:title" content="Expert: Swedbanks verksamhet kan vara hotad"/>
    <meta property="og:description" content="Om Swedbank har brutit mot amerikanska sanktionsbestämmelser kan deras verksamhet hotas"/>
  </head>
  <body>
    <article>
      <h1>Expert: Swedbanks verksamhet kan vara hotad</h1>
      <address><time datetime="2019-11-20T08:37:28+00:00">20 Nov 2019, 08:37</time> by <a rel="author" href="https://www.dn.se/av/dan-lucas/" target="_blank">Dan Lucas</a></address>
      <p>
        <b>Om Swedbank har medverkat till att bryta amerikanska sanktionsbestämmelser är det mycket värre än enbart att ha varit inblandad i penningtvätt.<br/>Enligt advokat Peter Utterström, expert på antikorruption och regelefterlevnad riskerar Swedbank att stoppas från att handla i dollar – ett slag som hotar bankens hela verksamhet.</b>
      </p>
      <p>Swedbank kan ha <a href="https://www.dn.se/ekonomi/swedbank-kan-ha-brutit-mot-usa-sanktioner/">brutit mot</a> USA:s sanktioner mot Ryssland, enligt <a href="https://www.svt.se/special/swedbank/vapenhandlarna/">SVT:s ”Uppdrag Granskning”</a>. Amerikanska myndigheter har långtgående befogenheter när det gäller att straffa även utländska företag för brott mot korruptionsbestämmelser, penningtvätt – eller brott mot amerikanska sanktioner.</p>
      <p>Peter Utterström känner också väl till hur de reagerar. Och de reagerar hårt mot brott mot antikorruptionsbestämmelserna – något inte minst Telia har fått erfara. Även brott mot penningtvättlagarna leder ofta till hårda straff i form av miljardböter.</p>
      <p>– Men att medverka till brott mot sanktioner är mycket, mycket värre, säger Utterström. </p>
      <p>– När det gäller sanktioner har man identifierat ett visst land eller en viss person. Myndigheterna gör då bedömningen att det är lättare för varje organisation att hålla koll på den typen av transaktion, tillägger han. </p>
      <p><b>Med andra ord: </b>en bank kan ”råka ut för” att utnyttjas i penningtvättsammanhang. Men om det finns en sanktionslista med namngivna personer, företag och länder anses banken ha vetat om det.</p>
      <p>– Det finns inte vårdslöshet eller slarv i de lägena. Har man handlat med fel person i sanktionsavseende är man rökt, säger Utterström.</p>
      <p>
        <b>Vad kan bli konsekvenserna för Swedbank?</b>
      </p>
      <p>– Jätteallvarliga konsekvenser. Det kan bli ytterligare höjda avgifter till amerikanska myndigheter – och då pratar vi förmodligen miljarder dollar. Telia fick sju miljarder kronor. Det kommer förmodligen att verka som en morgonbris i jämförelse, säger Utterström.</p>
      <p>Men den stora risken för Swedbank är att amerikanska myndigheter stänger av banken från att handla i dollar, antingen på en begränsad tidsrymd eller för evigt. </p>
      <p>– Då kan du inte ens driva bank i Säffle längre, säger Utterström.</p>
      <p><b>Skälet är att en stor del </b>av handeln internationellt sker i dollar. En bank som inte kan hantera dollar blir i praktiken avstängd från en stor del av finansmarknaden och storföretag som behöver dollar i sina affärer kan inte använda sig av banken. </p>
      <p>– I realiteten lägger de i så fall in sanktioner på Swedbank – ingen vågar att handla med dem, säger Utterström</p>
      <p>
        <b>Vad är din gissning?</b>
      </p>
      <p>– Jag tror att det blir väldigt saftiga böter. Men kan det bli värre? Ja, det kan bli mycket mycket värre, säger Utterström.</p>
      <p><b>Peter Utterström tycker att Swedbank</b> i början av affären skötte krisen uselt. Men därefter har banken gjort det mesta rätt: den har sparkat vd och bytt ut styrelsen.</p>
      <p>– Och det var ett bra drag att ta in Göran Persson som ordförande. En före detta statsminister har en tyngd i USA – även om han inte skulle begripa ett dugg om banken. Det visar att banken tar frågan på allvar.</p>
      <p>Peter Utterström understryker också vikten av att banken har välkända och välrenommerade advokater i USA som företräder Swedbank inför de amerikanska myndigheterna.</p>
      <p><b>I en skriftlig kommentar</b> till Uppdrag Gransknings uppgifter säger Swedbanks vd Jens Henriksson att det är ”bra att banken granskas” och att han ”välkomnar Uppdrag gransknings rapportering”</p>
      <p>I pressmeddelandet skriver banken också att den inte känner till att ”några överträdelser av ... sanktionsbestämmelser skulle ha framkommit i den pågående interna utredningen.”</p>
    </article>
  </body>
</html>