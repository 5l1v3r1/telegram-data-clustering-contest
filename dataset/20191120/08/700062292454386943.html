<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714378-ston-peiraia-70-metanastes-kai-prosfyges-apo-ta-nhsia.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T08:19:00+00:00"/>
    <meta property="og:title" content="Στον Πειραιά 70 μετανάστες και πρόσφυγες από τα νησιά"/>
    <meta property="og:description" content="Στο λιμάνι του Πειραιά κατέπλευσαν δύο πλοία μεταφέροντας 70 μετανάστες και πρόσφυγες από νησιά του ανατολικού Αιγαίου. Ειδικότερα, το"/>
  </head>
  <body>
    <article>
      <h1>Στον Πειραιά 70 μετανάστες και πρόσφυγες από τα νησιά</h1>
      <address>
        <time datetime="2019-11-20T08:19:00+00:00">20 Nov 2019, 08:19</time>
      </address>
      <p>Στο λιμάνι του Πειραιά κατέπλευσαν δύο πλοία μεταφέροντας 70 μετανάστες και πρόσφυγες από νησιά του ανατολικού Αιγαίου. Ειδικότερα, το "Νήσος Σάμος" μετέφερε 22 μετανάστες από τη Μυτιλήνη, 4 από τη Χίο και 2 από τη Σάμο.  Επίσης, το επιβατηγό οχηματαγωγό πλοίο "blue star 1" μετέφερε 26 μετανάστες και πρόσφυγες από τη Λέρο, 13 από την Κω και 3 από τη Ρόδο.</p>
      <p>Οι μετανάστες και πρόσφυγες αναμένεται να επιβιβαστούν σε λεωφορεία με προορισμό δομές φιλοξενίας.</p>
      <p>Εν τω μεταξύ, συνολικά 449 πρόσφυγες και μετανάστες έχουν φτάσει από τα μεσάνυχτα της Δευτέρας προς Τρίτη 19 Νοεμβρίου μέχρι τη 1.00 το μεσημέρι στα νησιά του βόρειου Αιγαίου. Από αυτούς 269 έφτασαν στη Λέσβο, 130 στη Χίο και 50 στη Σάμο.</p>
      <p>Συνολικά τις τελευταίες πέντε μέρες, από την περασμένη Παρασκευή 15 Νοεμβρίου μέχρι και σήμερα το μεσημέρι, στα ίδια νησιά έφθασαν 1.988 πρόσφυγες και μετανάστες. Οι 1.060 πέρασαν στη Λέσβο, οι 554 στη Χίο και οι 374 στη Σάμο.</p>
      <p>Σύμφωνα με τα στοιχεία της Γενικής Αστυνομικής Διεύθυνσης Βορείου Αιγαίου, μόνο στους καταυλισμούς των Κέντρων Υποδοχής και Ταυτοποίησης (ΚΥΤ) των τριών νησιών διαμένουν σήμερα 27.486 αιτούντες άσυλο. Από αυτούς οι 15.404 διαμένουν στον καταυλισμό της Μόριας, οι 5.209 στη ΒΙΑΛ της Χίου και οι 6.873 στο Βαθύ της Σάμου.</p>
      <p>Πηγή: ΑΠΕ-ΜΠΕ</p>
    </article>
  </body>
</html>