<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T08:46:24+00:00"/>
    <meta property="og:title" content="«Αλέξη πάρτο αλλιώς για όνομα και γραμμή του ΣΥΡΙΖΑ» λένε οι 53 στον Τσίπρα"/>
    <meta property="og:description" content="Με ένα ιδιαίτερα αιχμηρό κείμενο οι «53» του ΣΥΡΙΖΑ θέτουν κόκκινες γραμμές να μην αλλάξει όνομα ο ΣΥΡΙΖΑ αλλά και να διατηρηθεί η αριστερή ταυτότητα του κόμματος."/>
  </head>
  <body>
    <article>
      <h6 class="kicker">Ιδιαίτερα Αιχμηρό κείμενο</h6>
      <h1>«Αλέξη πάρτο αλλιώς για όνομα και γραμμή του ΣΥΡΙΖΑ» λένε οι 53 στον Τσίπρα</h1>
      <h2>Με ένα ιδιαίτερα αιχμηρό κείμενο οι «53» του ΣΥΡΙΖΑ θέτουν κόκκινες γραμμές να μην αλλάξει όνομα ο ΣΥΡΙΖΑ αλλά και να διατηρηθεί η αριστερή ταυτότητα του κόμματος.</h2>
      <address><time datetime="2019-11-20T08:46:24+00:00">20 Nov 2019, 08:46</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">Facebook 0</a>
        </li>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">Twitter</a>
        </li>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">LinkedIn</a>
        </li>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">Περισσότερα</a>
        </li>
      </ul>
      <p>Με ένα ιδιαίτερα αιχμηρό κείμενο οι «53» του ΣΥΡΙΖΑ θέτουν κόκκινες γραμμές να μην αλλάξει όνομα ο ΣΥΡΙΖΑ αλλά και να διατηρηθεί η αριστερή ταυτότητα του κόμματος.</p>
      <p>Για το όνομα τονίστηκε: «Το κόμμα μας –και ασφαλώς όχι «παράταξη»– είναι ο ΣΥΡΙΖΑ. Οι όποιες αναζητήσεις για αλλαγή ονόματος ή για συμπλήρωσή του για να «χωρέσει» συμμάχους μπορεί να δημιουργήσει συγχύσεις. Για παράδειγμα, έχουν προταθεί ονόματα που παραπέμπουν ευθέως σε συμμαχικό σχήμα και όχι σε ενιαίο πολιτικό οργανισμό.Αν υιοθετηθεί μια τέτοια αντίληψη, είναι σαν να αγνοούμε την τεράστια δυναμική της νεολαίας, που ουδεμία σχέση έχει με ιστορικά πολιτικά εγχειρήματα του παρελθόντος και που προσέγγισε τον ΣΥΡΙΖΑ για άλλους λόγους.</p>
      <p>Όπως, επίσης, τον λαϊκό κόσμο που ψήφισε ΣΥΡΙΖΑ γιατί υπερασπιστήκαμε, έστω και με αμφισημίες (λόγω και των πολλαπλών δυσκολιών), τα συμφέροντα και τις ανάγκες του. Αλλά και εκείνες τις κοινωνικές ομάδες που μας προσέγγισαν, όχι απαραίτητα με ταξικό κριτήριο και ενδεχομένως με κριτική ματιά, για την ιστορική συμφωνία των Πρεσπών, για το τέλος της συμπόρευσης με τους ΑΝΕΛ, για τις κινηματικές και νομοθετικές πρωτοβουλίες για τα ανθρώπινα δικαιώματα («νόμος Παρασκευόπουλου», σύμφωνο συμβίωσης και για τα ομόφυλα ζευγάρια, νομική αναγνώριση της ταυτότητας φύλου, την αλλαγή των Ποινικών κωδίκων, πλευρές της πολιτικής μας για το προσφυγικό-μεταναστευτικό, την αναπηρία κ.ά.)».</p>
      <p>Επίσης, επισημαίνεται ότι «η ήττα έγινε με τον πιο «προνομιακό» τρόπο, με πολύ μεγάλο ποσοστό, μετά από τεσσεράμισι χρόνια δύσκολης διακυβέρνησης, και χωρίς να τίθεται από πουθενά η συνήθης αμφισβήτηση της ηγεσίας που είθισται να συνοδεύει τις εκλογικές ήττες στα αστικά κόμματα, ενώ μάλιστα έχουμε το μάλλον πρωτοφανές φαινόμενο το κόμμα να μαζικοποιείται μετά την εκλογική ήττα».</p>
      <p>Τέλος, ασκούν κριτική για τον τρόπο λειτουργίας του κόμματος σημειώνοντας ότι «στο κόμμα της Ριζοσπαστικής Αριστεράς δεν έχουν θέση μονοπρόσωπα όργανα και πρακτικές ξεπερασμένων αρχηγοκεντρικών κομμάτων» υποστηρίζοντας, παράλληλα, ότι πρέπει «να αλλάξουμε τον ηγετικό συγκεντρωτισμό και να ενισχύσουμε τις δημοκρατικές διαδικασίες, τον ρόλο των μελών».</p>
      <p>
        <b>Τα ερωτήματα που θέτουν </b>
      </p>
      <p>Ταυτόχρονα, οι «53», θέτουν τα εξής ερωτήματα:</p>
      <p>* Θα παραμείνει ο ΣΥΡΙΖΑ κόμμα της ριζοσπαστικής Αριστεράς ή θα μετασχηματιστεί σε μια θολή παράταξη του λεγόμενου προοδευτικού/δημοκρατικού χώρου; Θα διατηρήσει την ταυτότητά του, τα φυσιογνωμικά του χαρακτηριστικά ή ο «νέος» ΣΥΡΙΖΑ δεν χρειάζεται ταυτότητα, ούτε αξίες, ούτε ιδεολογία, κάτι σαν σούπερ-μάρκετ, που διαθέτει τα πάντα αλλά στην πραγματικότητα τα ασήμαντα, τα εφήμερα, της μόδας;</p>
      <p>* Θα ενισχυθεί ο ρόλος του μέλους στη συζήτηση και λήψη των αποφάσεων ή το «νέο» μοντέλο παραπέμπει στη λογική του μέλους-εκλέκτορα; Θα ενισχυθούν οι δημοκρατικές-συλλογικές διαδικασίες σε βάρος των προσωπικών στρατηγικών;</p>
      <p>* Θα εντάξουμε το πυρήνα της λογικής και του προγράμματός μας το καινούργιο και ρηξικέλευθο που έφερε η οικολογία στην επιστημονική και πολιτική σκέψη και ιδίως στον σχεδιασμό της ανάπτυξης, ή η οικολογική οπτική θα μείνει για ‘μας πινελιά επικοινωνιακού χαρακτήρα χωρίς περιεχόμενο; Θα επανεξετάσουμε με αυτοκριτικό βλέμμα επιλογές μας σε σχέση με τις εξορύξεις, τις Σκουριές, τις βιντσότρατες, την καύση των απορριμμάτων ;</p>
      <p>
        <b>
          <a href="https://www.eleftherostypos.gr/wp-content/uploads/2019/11/keimeno-53.pdf">Διαβάστε όλο το κείμενο εδώ </a>
        </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">Facebook 0</a>
        </li>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">Twitter</a>
        </li>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">LinkedIn</a>
        </li>
        <li>
          <a href="https://www.eleftherostypos.gr/politiki/489993-alexi-parto-allios-gia-onoma-kai-grammi-lene-oi-53-ston-tsipra/#">Περισσότερα</a>
        </li>
      </ul>
    </article>
  </body>
</html>