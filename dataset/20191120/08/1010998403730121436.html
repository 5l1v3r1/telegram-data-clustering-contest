<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/romanov-poslednijat-chovek-nokautiral-uajldar-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T08:17:00+00:00"/>
    <meta property="og:title" content="Романов - последният човек, нокаутирал Уайлдър (ВИДЕО)"/>
    <meta property="og:description" content="Гледайте мача на Бронзовия бомбардировач и Луис Ортис пряко по RING на 24 ноември"/>
  </head>
  <body>
    <article>
      <h1>Романов - последният човек, нокаутирал Уайлдър (ВИДЕО)</h1>
      <h2>Гледайте мача на Бронзовия бомбардировач и Луис Ортис пряко по RING на 24 ноември</h2>
      <address>
        <time datetime="2019-11-20T08:17:00+00:00">20 Nov 2019, 08:17</time>
      </address>
      <p>Той е непобеден при професионалистите. Всява респект и дори страх у противниците, които се изправят срещу него на боксовия ринг. Ударът му е толкова силен, че го наричат Бронзовия бомбардировач. </p>
      <p>
        <b>Дионтей Уайлдър ще се изправи срещу коравия кубинец Луис Ортис в своя 43-и мач в неделя (24 ноември). Срещата може да гледате пряко по RING, а шоуто започва в 4:00 ч. сутринта.</b>
      </p>
      <p>И ако при професионалистите американецът не си позволява да прави грешки и все още не е бил нокаутиран, то като част от националния отбор на САЩ за аматьори той претърпява и поражения. Най-вероятно все още в ума му отеква името... Евгений Романов.</p>
      <p>Той е руснак, от известно време също се подвизава при професионалистите, където е непобеден след 14 мача. Той е последният човек, нокаутирал шампиона в тежка категория на Световния боксов съвет (WBC) Уайлдър.</p>
      <figure>
        <iframe src="https://www.youtube.com/embed/w0VlkSr0x5o" width="560" height="315" data-service="Youtube" scrolling="no"/>
      </figure>
      <p>За да ви припомним този паметен мач, трябва да ви върнем на 29 февруари 2008 г. В този рядко появяващ се в календара ден Уайлдър е в Новосибирск като част от националния отбор на САЩ за турнира срещу боксьори на Русия. </p>
      <p>Срещата му с Романов е в три рунда. И двамата са в разгара на силите си - на 22 години и с огромни мечти за блестяща кариера. Руснакът е придобил увереност от спечеления наскоро сребърен медал от националното първенство на страната, където конкуренцията е жестока (година по-късно той печели и злато в категория до 91 кг). Романов е по-нисък, но физиката му е впечатляваща.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027481.jpg"/>
        <figcaption>Снимка: Getty Images</figcaption>
      </figure>
      <p>Уайлдър обаче не се плаши. Той започва отлично първия рунд и повежда в съдийските карти. Следва втори, в който Романов показва надмощието си. Минута и половина преди края на третата част руснакът пласира 3 бързи удара в лицето на своя противник. Уайлдър е в нокаут! За последен път (до момента) в боксовата си кариера!</p>
      <p>В момента Романов си проправя път сред професионалистите в тежка категория. Дебютът му е през 2016 г., а до момента, също като именития си съперник тогава, не е побеждаван. Има 14 мача зад гърба си, като е успявал да нокаутира съперниците си 10 пъти.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027480.jpg"/>
        <figcaption>Снимка: Getty Images</figcaption>
      </figure>
      <p>Въпреки нокаута в Новосибирск, Уайлдър не се отказва от аматьорската кариера, докато не печели медал от олимпийските игри. През 2008 г. той е бронзов медалист от Игрите в Пекин.</p>
      <p>Пътят му при професионалистите пък е перфектен! Печели титлата в тежка категория (единствената, която не е притежание на Анди Руис в момента) през 2015 г. и я защитава в 9 поредни мача до момента. </p>
      <p>
        <b>Дали коланът ще остане негов и след втората му среща с Ортис? Гледайте пряко по RING от 4:00 ч. на 24 ноември!</b>
      </p>
    </article>
  </body>
</html>