<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/serie-a/article/1416691/katalaniki-efimerida-amfisvitei-ta-99-gkol-toy-ronalnto-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T08:28:00+00:00"/>
    <meta property="og:title" content="Καταλανική εφημερίδα «αμφισβητεί» τα 99 γκολ του Ρονάλντο (vids)"/>
    <meta property="og:description" content="Κριτική στον βαθμό δυσκολίας των γκολ που έχει πετύχει ο Κριστιάνο ασκεί η &quot;Mundo Deportivo&quot; σε πρόσφατο δημοσίευμά της."/>
  </head>
  <body>
    <article>
      <h1>Καταλανική εφημερίδα «αμφισβητεί» τα 99 γκολ του Ρονάλντο (vids)</h1>
      <h2>Κριτική στον βαθμό δυσκολίας των γκολ που έχει πετύχει ο Κριστιάνο ασκεί η "Mundo Deportivo" σε πρόσφατο δημοσίευμά της.</h2>
      <address><time datetime="2019-11-20T08:28:00+00:00">20 Nov 2019, 08:28</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Τι και αν έχει φύγει από την Ισπανία εδώ και έναν χρόνο; Η διατήρηση της «κόντρας» μεταξύ Ρονάλντο και Μέσι εξαπλώνεται σε όλα τα επίπεδα και με κάθε ευκαιρία. Ο 34χρονος επιθετικός πέτυχε τέσσερα γκολ αυτήν την εβδομάδα κόντρα σε Λιθουανία (3) και Λουξεμβούργο, κάτι που τον έφερε στα <b>29 τέρματα περισσότερα από τον Αργεντινό</b> σταρ της Μπαρτσελόνα.</p>
      <p>Η εφημερίδα "Mundo Deportivo" βρήκε την ευκαιρία να υπερασπιστεί τον Μέσι αναφέροντας σε ρεπορτάζ της: «<i>Ο Ρονάλντο έχει σκοράρει 99 τέρματα με την Πορτογαλία, ωστόσο μόνο 28 (29%) από αυτά είναι κόντρα σε χώρες του </i><i>Top-50. </i><i>Από την άλλη, ο Μέσι έχει πετύχει 57/70 (82%) κόντρα στο </i><i>Top-50</i>».</p>
      <p>Σημειώνεται, ότι σε εθνικό επίπεδο ο Ρονάλντο απομένει μόνο να σπάσει το ρεκόρ του Ιρανού <b>Αλί Ντέι</b> (109) και έχει ενδιαφέρον να εξεταστεί το πώς έχει σκοράρει ως τώρα αυτά τα 99 τέρματα ο Πορτογάλος.</p>
      <p>Όπως αναφέρει σε άρθρο του στο “The Athletic” ο Όλιβερ Κέι, ο στράικερ της Γιουβέντους έχει πετύχει τα τελευταία του <b>44 γκολ σε 43 εμφανίσεις με την Πορτογαλία</b>, δηλαδή σε τέσσερα χρόνια, ενώ για τα πρώτα 55 χρειάστηκε 122 συμμετοχές, δηλαδή 12 χρόνια.</p>
      <figure>
        <iframe src="https://www.youtube.com/embed/0_03US09Fig" width="640" height="360" data-service="Youtube" scrolling="no"/>
      </figure>
      <p>Παράλληλα, σύμφωνα με τα επίσημα στατιστικά της <a href="https://www.uefa.com/european-qualifiers/news/0257-0e001aafb4e9-7c6ad3889ce0-1000--all-ronaldo-s-portugal-goals/">UEFA </a>ο Ρονάλντο είναι πιο παραγωγικός στο δεύτερο ημίχρονο των αγώνων μιας και τα 40/99 έχουν επιτευχθεί πριν την ανάπαυλα, ενώ κατόπιν αυτής, τα υπόλοιπα 59. Μάλιστα, <b>30 φορές έχει βρει δίχτυα από το 76ο λεπτό κι έπειτα. </b></p>
      <p>«Αδυναμία» φαίνεται να έχει στα σουτ με το δεξί, μιας και έτσι έχει σκοράρει τα περισσότερα από τα μισά του τέρματα. Τα γκολ που προέρχονται <b>από την άσπρη βούλα είναι μόλις 11</b>, 24 είναι με το κεφάλι και 22 είναι με το αριστερό πόδι. Σημειώνεται, ότι έχει πανηγυρίσει με απευθείας εκτελέσεις φάουλ εννέα φορές.</p>
      <p>Το χατ-τρικ που πέτυχε κόντρα στην Λιθουανία ήταν το έβδομο που έκανε σε εθνικό επίπεδο, ενώ πιο... άτυχες έχουν σταθεί οι Λετονία, η Ανδόρα το Λουξεμβούργο και η Αρμενία τις οποίες έχει φιλοδορίσει με πέντε τέρματα.</p>
      <p>Τέλος, επισημαίνεται ότι στόχος του είναι να πετύχει γκολ σε νοκ-άουτ παιχνίδι του Παγκοσμίου Κυπέλλου, αν είναι ακόμα σε αγωνιστική δράση το 2022 στο Κατάρ και, παράλληλα, να βρει εκ νέου δίχτυα τον Μάρτιο, όταν και θα ξαναπαίξει με το εθνόσημο.</p>
      <p>Από όποια πλευρά και να το δει κανείς, ό, τι έχει πετύχει ο Πορτογάλος είναι εντυπωσιακό.</p>
      <figure>
        <iframe src="https://www.youtube.com/embed/ji7DUm9f-DE" width="640" height="360" data-service="Youtube" scrolling="no"/>
      </figure>
    </article>
  </body>
</html>