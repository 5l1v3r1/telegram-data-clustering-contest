<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%be%ce%b5%cf%83%ce%b7%ce%ba%cf%8e%ce%b8%ce%b7%ce%ba%ce%b1%ce%bd-%ce%bc%ce%b5%cf%84%ce%b1%ce%bd%ce%ac%cf%83%cf%84%ce%b5%cf%82-%cf%80%ce%bf%cf%85-%ce%ba%cf%81%ce%b1%cf%84%ce%bf%cf%8d%ce%bd%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T08:14:13+00:00"/>
    <meta property="og:title" content="Ξεσηκώθηκαν μετανάστες που κρατούνται στην αυλή του λιμεναρχείου Ρόδου (εικόνες)"/>
    <meta property="og:description" content="Σκηνές απείρου κάλλους, εκτυλίχθηκαν χθες στο λιμεναρχείο Ρόδου, όταν οι 55 μετανάστες (μεταξύ αυτών και παιδιά) που κρατούνται προσωρινά σε ακατάλληλο χώρο στην αυλή της υπηρεσίας, εμβαδού μόλις 30 τ.μ., σε εξαιρετικά αντίξοες συνθήκες, εξεγέρθηκαν."/>
  </head>
  <body>
    <article>
      <h1>Ξεσηκώθηκαν μετανάστες που κρατούνται στην αυλή του λιμεναρχείου Ρόδου (εικόνες)</h1>
      <address>
        <time datetime="2019-11-20T08:14:13+00:00">20 Nov 2019, 08:14</time>
      </address>
      <p>
        <b>Σκηνές απείρου κάλλους, εκτυλίχθηκαν χθες στο λιμεναρχείο Ρόδου, όταν οι 55 μετανάστες (μεταξύ αυτών και παιδιά) που κρατούνται προσωρινά σε ακατάλληλο χώρο στην αυλή της υπηρεσίας, εμβαδού μόλις 30 τ.μ., σε εξαιρετικά αντίξοες συνθήκες, εξεγέρθηκαν.</b>
      </p>
      <p>Εδώ και 20 ημέρες οι επιτελείς του κεντρικού λιμεναρχείου Ρόδου, καταβάλλουν προσπάθειες για την μεταφορά των μεταναστών σε οργανωμένη δομή, πλην όμως μεταγωγή δεν έχει υπάρξει.</p>
      <p>Πιο συγκεκριμένα στις συνεχείς εκκλήσεις των επιτελών του Κεντρικού Λιμεναρχείου Ρόδου για την άμεση μετακίνηση των μεταναστών για τους οποίους έχει υπάρξει από την 2α Νοεμβρίου 2019 απόφαση της Εισαγγελίας για αποχή από την δίωξη, η ΕΛΑΣ δεν ανταποκρίνεται στα αιτήματα για την μεταφορά τους σε οργανωμένη δομή ενώ οι τοπικές αρχές δεν δύνανται να τους φιλοξενήσουν.</p>
      <p>Χθες οι μετανάστες εξεγέρθηκαν, ενώ οι προσπάθειες ελέγχου τους από το προσωπικό της ομάδας Ειδικών Αποστολών δεν τελεσφόρησαν. Ορισμένοι εκ των μεταναστών ανέβηκαν στην ταράτσα του κτηρίου, φώναζαν διαμαρτυρόμενοι στους περαστικούς, ενώ κρατούσαν και πανό διαμαρτυρίας.</p>
      <p>Η κατάσταση, που επικρατεί το τελευταίο 20ήμερο στο Κεντρικό Λιμεναρχείο Ρόδου είναι πράγματι εκρηκτική ενώ το προσωπικό έχει εξαντλήσει και τα τελευταία όρια αντοχής και ανοχής του.</p>
      <p>Σημειώνεται δε ότι οι καιρικές συνθήκες των τελευταίων ημερών είναι τέτοιες που η υγεία και η ασφάλεια των μεταναστών δοκιμάζεται καθημερινά ενώ εκφράζονται αρμοδίως φόβοι για τους κινδύνους των ίδιων και του λιμενικού προσωπικού κυρίως από δερματοπάθειες.</p>
      <figure>
        <img src="https://i1.prth.gr/images/w880/files/2019-11-20/%CE%BC%CE%B5%CF%84%CE%B1%CE%BD%CE%B1%CF%83%CF%84%CE%B5%CF%82-%CE%9B%CE%B9%CE%BC%CE%B5%CE%BD%CE%B1%CF%81%CF%87%CE%B5%CE%B9%CE%BF2-768x576.jpg"/>
      </figure>
      <figure>
        <img src="https://i1.prth.gr/images/w880/files/2019-11-20/%CE%BC%CE%B5%CF%84%CE%B1%CE%BD%CE%B1%CF%83%CF%84%CE%B5%CF%82-%CE%9B%CE%B9%CE%BC%CE%B5%CE%BD%CE%B1%CF%81%CF%87%CE%B5%CE%B9%CE%BF3-744x558.jpg"/>
      </figure>
      <figure>
        <img src="https://i1.prth.gr/images/w880/files/2019-11-20/%CE%BC%CE%B5%CF%84%CE%B1%CE%BD%CE%B1%CF%83%CF%84%CE%B5%CF%82-%CE%9B%CE%B9%CE%BC%CE%B5%CE%BD%CE%B1%CF%81%CF%87%CE%B5%CE%B9%CE%BF-744x558.jpg"/>
      </figure>
      <p>Ο Κεντρικός Λιμενάρχης Ρόδου κ. Σπ. Τάτης είχε απευθύνει έγγραφο στην Περιφέρεια Νοτίου Αιγαίου και στον Δήμο Ρόδου την 1η Νοεμβρίου 2019, εξαιτίας σοβαρών προβλημάτων υγείας που εκδηλώθηκαν σε μετανάστες αλλά και της ακαταλληλότητας των χώρων διαμονής τους.</p>
      <p>Οπως εξέθεσε στο έγγραφο: «λόγω της παρατεταμένης παραμονής είκοσι οκτώ (28) παράτυπα εισερχομένων προσώπων στην Υπηρεσία μας, σε συνδυασμό με την ακαταλληλότητα του χώρου, παρατηρήθηκε η εμφάνιση μεταδοτικών δερματικών παθήσεων σε ορισμένα εξ αυτών, ενώ επιπροσθέτως η αγωγή που τους χορηγήθηκε δεν ήταν δυνατόν να εφαρμοσθεί πλήρως λόγω της ανυπαρξίας βασικών εγκαταστάσεων υγιεινής στον χώρο.</p>
      <p>Άμεση συνέπεια των ανωτέρω είναι να τίθεται σε κίνδυνο τόσο η υγεία των παράτυπα εισερχομένων προσώπων, όσο και των στελεχών της Υπηρεσίας καθώς επίσης και των συναλλασσομένων/ τουριστών οι οποίοι προσέρχονται στην Υπηρεσία μας προς διεκπεραίωση υποθέσεων τους.</p>
      <p>Επιπρόσθετα, επειδή τα εν λόγω πρόσωπα βρίσκονται σε κοινή θέα, διαβιώντας σε ακατάλληλες συνθήκες, υφίσταται κίνδυνος δυσφήμΙσης της Υπηρεσίας μας, αλλά και της Ρόδου γενικότερα ως τουριστικού προορισμού».</p>
      <p>Ο κ. Λιμενάρχης είχε καταστήσει εξάλλου σαφές ότι είναι «επιτακτική η ανάγκη εξεύρεσης ενός χώρου για την προσωρινή παραμονή παράτυπα εισερχομένων προσώπων μέχρι την ολοκλήρωση των διοικητικών διαδικασιών, ο οποίος να πληροί βασικές προϋποθέσεις παραμονής».</p>
      <p>Προτείνει δε τον χώρο των παλαιών σφαγείων, υπό την προϋπόθεση ευπρεπισμού και περίφραξής του, καθώς επίσης κι ένα κτήριο στο φυτώριο Ρόδου.</p>
      <p>
        <b>Πηγή:www.dimokratiki.gr</b>
      </p>
    </article>
  </body>
</html>