<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/pokorny-lia-atelhette-a-lanyos-anyak-oromet/186973"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Pokorny Lia átélhette a lányos anyák örömét"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Pokorny Lia átélhette a lányos anyák örömét</mark>
      </h1>
      <address><time datetime="2019-11-20T08:00:00+00:00">20 Nov 2019, 08:00</time> by <a rel="author">Bors</a></address>
      <p>
        <b>Rendhagyó fotósorozat készült hazánk népszerű sztárjairól. Pokorny Lia a Veni Vidi Vici Alapítvány „elfogadom” kampányához csatlakozott, amelynek megindító pillanatait Nánási Pál örökítette meg. </b>
        <b>Rendhagyó fotósorozat készült hazánk népszerű sztárjairól. Pokorny Lia a Veni Vidi Vici Alapítvány „elfogadom” kampányához csatlakozott, amelynek megindító pillanatait Nánási Pál örökítette meg.</b>
      </p>
      <p>Ismét jó ügy mellé álltak a sztárok. A Veni Vidi Vici Alapítvány első számú célja a halmozottan sérült gyermekek oktatása iskolai keretek között. Az alapítvány hisz abban, hogy egy oktatási intézménynek az élet színességét kell szimbolizálnia, ezért az elzárt, szegregált oktatás helyett a szociális integrációra törekszik, melyet most Nánási Pál az aukcióra bocsátott fotósorozat kereteiben is igyekezett megmutatni.</p>
      <figure>
        <img src="http://media.borsonline.hu/cikk/20/192578/big-lead/650x360/2029299_pokorni-lia-elfogadom-sajtotajekoztato-06-cz.jpg"/>
        <figcaption>Pokorny Liának nagy élmény volt a Mayával töltött délután, amikor a színésznőnek készülő kislánnyal együtt sminkeltek egy színészöltözőben © Czerkl Gábor</figcaption>
      </figure>
      <p>Pokorny Lia, Csuja Imre, Kiss Ramóna, Ördög Nóra, Pápai Joci, Kozma Dominik, Gera Zoltán, és Michelisz Norbert is a neves fotográfus kamerája elé állt egy-egy halmozottan sérült gyermekkel, akiknek életét az aukcióból befolyt összeggel szeretnék boldogabbá tenni. Nánási Pál nagy elánnal készült a rendhagyó fotósorozat elkészítésére, ami végül minden képzeletét felülmúlta, s tervét felülírta.</p>
      <figure>
        <img src="http://media.borsonline.hu/cikk/20/192578/gallery-picture/645w/2029295_kis-ramona-elfogadom-sajtotajekoztato-08-cz.jpg"/>
      </figure>
      <p>– Próbáltam azokat a csodálatos pillanatokat megörökíteni, amikor a művész és a gyerek összekapcsolódik. Szó szerint érezhető volt az energia a párok között. Végül annyira vidám hangulatú fotózás kerekedett belőle, hogy a korábban kigondolt, fekete-fehér, szemcsés, kissé melankolikus hangulatú képeket sutba vágtam, s egy vidám, színes, vibráló, festmény hatású fotósorozattal álltam elő, ami szerencsére mindenkinek elnyerte a tetszését – mesélte boldogan Nánási Pál.</p>
      <figure>
        <img src="http://media.borsonline.hu/cikk/20/192578/gallery-picture/645w/2029297_ordog-elfogadom-sajtotajekoztato-07-cz.jpg"/>
        <figcaption>Az aukcióra bocsátott fotósorozatból természetesen Ördög Nóra sem maradhatott ki, aki mindig is nagy figyelmet szentelt a hátrányos helyzetű gyermekekre © Czerkl Gábor</figcaption>
      </figure>
    </article>
  </body>
</html>