<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829019.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T08:34:00+00:00"/>
    <meta property="og:title" content="نگاهی به ۲۰ تیم راه یافته به یورو ۲۰۲۰"/>
    <meta property="og:description" content="به گزارش ایسنا، آخرین دیدارهای مرحله گروهی انتخابی یورو ۲۰۲۰ سه شنبه شب برگزار شد. تیم ملی فوتبال ولز با پیروزی ۲ بر صفر برابر مجارستان بیستمین تیم حاضر در مرحله نهایی یورو لقب گرفت. آرون رمزی گل های ولز را در دقایق ۱۵ و ۴۷ به ثمر رساند. در دیگر بازی این گروه اسلواکی توانست با ۲ گل آذربایجان را شکست دهد اما تاثیری در صعودش نداشت."/>
  </head>
  <body>
    <article>
      <h1>نگاهی به ۲۰ تیم راه یافته به یورو ۲۰۲۰</h1>
      <address>
        <time datetime="2019-11-20T08:34:00+00:00">20 Nov 2019, 08:34</time>
      </address>
      <p>تیم ملی فوتبال ولز با پیروزی برابر مجارستان به یورو ۲۰۲۰ صعود کرد تا چهره ۲۰ تیم راه یافته به مرحله نهایی مشخص شود.</p>
      <p>به گزارش ایسنا، آخرین دیدارهای مرحله گروهی انتخابی یورو ۲۰۲۰ سه شنبه شب برگزار شد. تیم ملی فوتبال ولز با پیروزی ۲ بر صفر برابر مجارستان بیستمین تیم حاضر در مرحله نهایی یورو لقب گرفت. آرون رمزی گل های ولز را در دقایق ۱۵ و ۴۷ به ثمر رساند. در دیگر بازی این گروه اسلواکی توانست با ۲ گل آذربایجان را شکست دهد اما تاثیری در صعودش نداشت.</p>
      <p>آلمان با پیروزی ۶ بر یک مقابل ایرلند شمالی به عنوان صدرنشین گروه C به دور بعد راه یافت. سرژ گنابری هت تریک کرد و لئون گورتزسکا دو گل به ثمر رساند. آخرین گل ژرمن ها را جولین بارنت به ثمر رساند. در دیگر بازی این گروه هلند با نتیجه ۵ بر صفر استونی را شکست داد. جورجینیو واینالدوم هت تریک کرد و میرون بودو و ناتان آکه دیگر گل های نارنجی پوشان را به  ثمر رساندند.</p>
      <p>بلژیک و روسیه هم در گروه I جشنواره گل به راه انداختند. شاگردان روبرت مارتینس با شکست ۶ بر یک رکورد بی نظیر ۱۰ پیروزی از ۱۰ بازی را به ثبت رساندند. مارتینس توانست رکورد مارک ویلموتس را برای انتخابی جام جهانی ۲۰۱۴ برزیل بشکند. در آن زمان بلژیک از ۳۰ امتیاز ممکن ۲۸ امتیاز به دست آورده بود.</p>
      <p>روسیه در این گروه با پنج گل سن مارینو را شکست داد و اسکاتلند ۳ بر یک برابر قزاقستان پیروز شد. بازی های گروه G نیز در این شب برگزار شد. اتریش با یک گل لتونی را مغلوب کرد و لهستان با نتیجه ۳ بر ۲ برابر اسلوونی پیروز شد.</p>
      <p>تیم های راه یافته به یورو ۲۰۲۰</p>
      <p>گروه A: انگلیس (صدرنشین) و چک (تیم دوم)</p>
      <p>گروه B: اوکراین (صدرنشین) و پرتغال (تیم دوم)</p>
      <p>گروه C: آلمان (صدرنشین) و هلند (تیم دوم)</p>
      <p>گروه D: سوییس (صدرنشین) و دانمارک (تیم دوم)</p>
      <p>گروه E: کرواسی (صدرنشین) و ولز (تیم دوم)</p>
      <p>گروه F: اسپانیا (صدرنشین) و سوئد (تیم دوم)</p>
      <p>گروه G: لهستان (صدرنشین) و اتریش (تیم دوم)</p>
      <p>گروه H: فرانسه (صدرنشین) و ترکیه (تیم دوم)</p>
      <p>گروه I: بلژیک (صدرنشین) و روسیه (تیم دوم)</p>
      <p>گروه J: ایتالیا (صدرنشین) و فنلاند (تیم دوم)</p>
      <p>چهار تیم دیگر شانس حضور در مرحله نهایی یورو را دارند که برای کسب سهمیه در پلی اف رقابت می کنند. </p>
    </article>
  </body>
</html>