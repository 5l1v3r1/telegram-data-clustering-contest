<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618510,Dwoje-osiemdziesieciolatkow-cudem-uniknelo-zatrucia-sie-czadem.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T08:01:05+00:00"/>
    <meta property="og:title" content="Dwoje osiemdziesięciolatków cudem uniknęło zatrucia się czadem"/>
    <meta property="og:description" content="Ktoś zlekceważył kominiarski zakaz tymczasowego użytkowania przewodu kominowego w domu przy ul. Sienkiewicza i omal nie doszło tam do tragedii. Z jednego z mieszkań w porę wyprowadzono dwoje 80-latków. Przybyli na miejsce strażacy stwierdzili tam zabójcze stężenie tlenku węgla."/>
  </head>
  <body>
    <article>
      <h1>Dwoje osiemdziesięciolatków cudem uniknęło zatrucia się czadem</h1>
      <address>
        <time datetime="2019-11-20T08:01:05+00:00">20 Nov 2019, 08:01</time>
      </address>
      <p>
        <b>Ktoś zlekceważył kominiarski zakaz tymczasowego użytkowania przewodu kominowego w domu przy ul. Sienkiewicza i omal nie doszło tam do tragedii. Z jednego z mieszkań w porę wyprowadzono dwoje 80-latków. Przybyli na miejsce strażacy stwierdzili tam zabójcze stężenie tlenku węgla.</b>
      </p>
      <p>W kamienicy mieszkalnej przy ul. Sienkiewicza przeprowadzane były prace kominiarskie. Po swojej wizycie kominiarz tymczasowo zakazał użytkowania jednego z przewodów kominowych. Niestety któryś z mieszkańców budynku zbagatelizował ten zakaz i rozpalił w swoim domowym piecu. <br/><br/>Po jakimś czasie mieszkańcy z tej samej klatki schodowej wyczuli zapach dymu. Sąsiedzi opuścili swoje mieszkania albo natychmiast rozpoczęli ich wietrzenie. W porę przedstawiciel rodziny wyprowadził z mieszkania dwoje 80-letnich lokatorów. Na miejsce wezwani zostali strażacy. Mimo że wyczuwalny był dym palonego opału, a jak wiadomo czad jest bezwonny, to funkcjonariusze przeprowadzili pomiar stężenia tlenku węgla w mieszkaniu 80-latków. Pierwszy pomiar wskazał obecność tlenku węgla w lokalu, który nie zagrażał życiu. Jednak za kilka minut ponownie sprawdzili stężenie czadu i drugie wskazanie miało dziesięciokrotnie większą wartość, która byłaby śmiertelna.<br/><br/>Na szczęście mieszkańcy w porę zareagowali na zapach dymu i szybko opuścili mieszkanie. Lokale zostały przewietrzone dopóki stężenie tlenku węgla nie spadło do zera, wtedy lokatorzy mogli wrócić do swoich lokali.</p>
    </article>
  </body>
</html>