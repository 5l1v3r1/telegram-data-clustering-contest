<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618763,PCK-dobro-maja-we-krwi-ROZMOWA.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T08:39:11+00:00"/>
    <meta property="og:title" content="PCK — dobro mają we krwi [ROZMOWA]"/>
    <meta property="og:description" content="Dzisiaj w Olsztynie w czasie uroczystej gali uhonorowane zostaną osoby, który humanitaryzm mają we krwi. Także dosłownie. Z okazji 100-lecia PCK rozmawiamy z Dorotą d'Aystetten, dyrektor Warmińsko-Mazurskiego Oddziału Okręgowego PCK."/>
  </head>
  <body>
    <article>
      <h1>PCK — dobro mają we krwi [ROZMOWA]</h1>
      <address>
        <time datetime="2019-11-20T08:39:11+00:00">20 Nov 2019, 08:39</time>
      </address>
      <p>
        <b>Dzisiaj w Olsztynie w czasie uroczystej gali uhonorowane zostaną osoby, który humanitaryzm mają we krwi. Także dosłownie. Z okazji 100-lecia PCK rozmawiamy z Dorotą d'Aystetten, dyrektor Warmińsko-Mazurskiego Oddziału Okręgowego PCK.</b>
      </p>
      <p><b>— Polski Czerwony Krzyż działa już 100 lat, ruch na świecie istnieje jeszcze dłużej. Co zdecydowało o tym, że organizacja tyle przetrwała?</b><br/>— PCK to najstarsza organizacja humanitarna w Polsce. Ta długoletnia tradycja organizacji o zasięgu ogólnoświatowym uczyniła czerwony krzyż rozpoznawalnym znakiem, który pełni też funkcję ochronną. W czasie konfliktów zbrojnych nasz symbol jest używany w miejscach, w których przebywają cywile czy osoby ranne.<br/><br/><b>— Co ważne, w razie wojny Czerwony Krzyż nie spieszy z pomocą tylko jednej stronie konfliktu...</b><br/>— Zgadza się. Humanitaryzm, bezstronność, neutralność i niezależność to niektóre z ponadczasowych filarów naszej działalności. Kierując się nimi, Czerwony Krzyż niesie pomoc wszystkim poszkodowanym. Twórcą tej idei był Henry Dunant, który, będąc świadkiem krwawej bitwy i wielkiej liczby ofiar, dostrzegł potrzebę niesienia bezstronnej pomocy. Poza tymi wspomnianymi filarami, w codziennej pracy ważne są dla nas też trzy inne zasady: jedność, powszechność i dobrowolność.<br/><br/><b>— Misja Czerwonego Krzyża nie kończy się na pomocy w miejscach objętych wojną...</b><br/>— Oczywiście, działamy też w warunkach pokoju. Naszą misją jest m.in. upowszechnianie zasad pierwszej pomocy oraz ratownictwo. Dlatego też uczymy udzielania pierwszej pomocy już przedszkolaków i uczniów. Zrzeszamy też odpowiednio wykwalifikowanych wolontariuszy. W naszym regionie mamy dwie takie grupy: Grupę Ratownictwa w Olsztynie i Grupę Ratownictwa w Ostródzie. W każdej z nich działa około 20 wolontariuszy, którzy nieustannie się szkolą, żeby móc nieść pomoc w przypadku klęski żywiołowej czy wypadków masowych. Wolontariusze uczestniczą także w poszukiwaniach osób zaginionych, korzystając z nowoczesnych metod, technologii i narzędzi, takich jak drony czy GPS. Działamy także w obszarach pomocy socjalnej, opieki nad seniorami i osobami niesamodzielnymi. Zatrudniamy w tym celu osoby, które mają odpowiednie kwalifikacje.<br/><br/><b>— Wolontariusze PCK poświęcają nie tylko swój czas i umiejętności, ale też dzielą się sobą. I to dosłownie.</b><br/>— W naszym województwie działa około 70 klubów honorowych dawców krwi. Ci ludzie nie czerpią żadnych zysków ze swojej pomocy. A krew jest ciągle potrzebna. Właściwie coraz bardziej, bo rozwój medycyny wiąże się ze wzrostem liczby operacji. Krwi nigdy nie ma za dużo, dlatego działalność honorowych dawców krwi jest bardzo potrzebna i szlachetna. Okazją do tego, by im się jakoś odwdzięczyć, jest coroczna gala krwiodawstwa, w czasie której otrzymują odznaki i odznaczenia.<br/><br/><b>— Tak jak krwi, tak i wolontariuszy chyba nigdy za wiele?</b><br/>— To prawda. Zawsze zachęcamy do tego, by do nas dołączyć. Zmienia się społeczeństwo, zmieniają się jego potrzeby, więc wsparcie i pomoc zawsze się przydają. A skoro o zmianach mowa, to my, jako PCK, staramy się też iść z duchem czasu, szukając wolontariuszy. Korzystamy w tym celu np. z mediów społecznościowych.<br/><br/><b>— To nie dziwi, bo w PCK działają także bardzo młode osoby.</b><br/>— Do grupy Społecznych Instruktorów Młodzieżowych mogą dołączać nawet 13-latkowie. Działania grupy SIM są skupione głównie na organizowaniu wydarzeń związanych z promocją idei czerwonokrzyskich, promocji zdrowego stylu życia oraz nauce udzielania pierwszej pomocy.<br/><br/><b>— Co młodzieży daje taki wolontariat?</b><br/>— Na pewno uczy empatii, współpracy w grupie, komunikacji... Słowem: tych miękkich umiejętności, które są dzisiaj bardzo potrzebne. Zresztą pracodawcy bardzo cenią zaświadczenia o wolontariacie. Taka działalność może być też dla wolontariusza źródłem poczucia sukcesu i motywacji.<br/><br/><b>— A co pani daje praca na stanowisku dyrektora PCK w naszym województwie?</b><br/>— Mam tu okazję wykorzystać doświadczenie z moich poprzednich miejsc pracy. Pracowałam przecież na uniwersytecie, dwukrotnie byłam szefową sztabu WOŚP, pracowałam dla prezydenta Olsztyna... To dla mnie kolejny stopień wtajemniczenia i solidna szkoła zarządzania i planowania, której towarzyszy satysfakcjonujące poczucie misji.<br/><br/><b>— W środę 100-lecie działalności Warmińsko-Mazurski Oddział Okręgowy Polskiego Czerwonego Krzyża świętuje na olsztyńskim zamku.</b><br/>— Tak. Tego dnia uhonorujemy naszych wolontariuszy i wręczymy odznaczenia krwiodawcom. Chcemy podziękować im serdecznie za ich bezinteresowną pomoc drugiemu człowiekowi. Galę uświetni także występ kwartetu Con Brio z Filharmonii Warmińsko-Mazurskiej.<br/><br/><b>— Mówiła pani o zmianach, które zachodzą w społeczeństwie. To stawia nowe wyzwania przed PCK?</b><br/>— Wchodząc w drugie stulecie PCK, będziemy rozwijać działania, z których jesteśmy znani, ale również będziemy wyczuleni na nowe potrzeby i obszary, gdzie nasza pomoc będzie potrzebna. Na pewno postawimy też na opiekę nad seniorami oraz na promocję zdrowego stylu życia. Mówi się przecież o tym, że dorastający ludzie są pierwszym pokoleniem mniej sprawnym od swoich rodziców. Uważam, że powinniśmy promować również postawy proekologiczne i szacunek do środowiska.</p>
    </article>
  </body>
</html>