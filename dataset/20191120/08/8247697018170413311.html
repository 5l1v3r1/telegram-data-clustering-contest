<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/latvija/33271-branga-pelna-octa-sogad-apdrosinataju-macina-ienesusi-jau-8-66-miljonus-eiro"/>
    <meta property="og:site_name" content="iAuto"/>
    <meta property="article:published_time" content="2019-11-20T08:25:00+00:00"/>
    <meta property="og:title" content="Branga peļņa - OCTA šogad apdrošinātāju maciņā ienesusi jau 8,66 miljonus eiro"/>
    <meta property="og:description" content="Latvijas apdrošināšanas sabiedrības no transportlīdzekļu īpašnieku obligātās civiltiesiskās atbildības (OCTA) apdrošināšanas šogad deviņos mēnešos guvušas peļņu 8,66 miljonu eiro apmērā, kas ir par 39,2% vairāk nekā pērn attiecīgajā periodā, aģentūra LETA uzzināja Latvijas Transportlīdzekļu apdrošinātāju birojā (LTAB)."/>
  </head>
  <body>
    <article>
      <h1>Branga peļņa - OCTA šogad apdrošinātāju maciņā ienesusi jau 8,66 miljonus eiro</h1>
      <address><time datetime="2019-11-20T08:25:00+00:00">20 Nov 2019, 08:25</time> by <a rel="author">Nozare.lv</a></address>
      <p>Latvijas apdrošināšanas sabiedrības no transportlīdzekļu īpašnieku obligātās civiltiesiskās atbildības (OCTA) apdrošināšanas šogad deviņos mēnešos guvušas peļņu 8,66 miljonu eiro apmērā, kas ir par 39,2% vairāk nekā pērn attiecīgajā periodā, aģentūra LETA uzzināja Latvijas Transportlīdzekļu apdrošinātāju birojā (LTAB).</p>
      <p>Tāpat LTAB dati liecina, ka 2019.gada deviņos mēnešos apdrošinātāju nopelnīto prēmiju apmērs OCTA apdrošināšanā veidoja 55,477 miljonus eiro, kas ir par 6,4% vairāk nekā attiecīgajā periodā pērn, savukārt piekritušo atlīdzību prasības (neto) veidoja 36,275 miljonus eiro, kas ir pieaugums par 1,4% salīdzinājumā ar pagājušā gada attiecīgo periodu.</p>
      <p>2018.gada deviņos mēnešos apdrošinātāju peļņa no OCTA apdrošināšanas bija 6,221 miljons eiro.</p>
      <p>Aģentūra LETA jau vēstīja, ka 2018.gadā kopumā apdrošinātāju peļņa no OCTA apdrošināšanas bija 3,611 miljoni eiro, bet pirms tam vairākus gadus apdrošinātājiem OCTA apdrošināšana nesa zaudējumus, tostarp 2017.gadā apdrošinātāju zaudējumi no OCTA apdrošināšanas veidoja 12,407 miljonus eiro, 2016.gadā - 11,786 miljonus eiro, 2015.gadā - 11,663 miljonus eiro, bet 2014.gadā - 4,522 miljonus eiro.</p>
      <p>Latvijā OCTA apdrošināšanu piedāvā deviņas risku apdrošināšanas kompānijas.</p>
      <p>LTAB nodrošina OCTA apdrošināšanas sistēmas darbību valstī. OCTA Latvijā tika ieviesta 1997.gadā, lai nodrošinātu ceļu satiksmes negadījumā cietušo trešo personu interešu aizsardzību. Sākotnēji birojs darbojās Finanšu ministrijas pakļautībā, bet kopš 2004.gada tā ir neatkarīga institūcija.</p>
    </article>
  </body>
</html>