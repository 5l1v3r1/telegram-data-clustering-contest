<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125631/allazoyn-ta-posa-kai-oi-dikaioyhoi-toy-kea"/>
    <meta property="og:site_name" content="Insider"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Ριζικό λίφτινγκ στο Κοινωνικό Εισόδημα Αλληλεγγύης - Αλλάζουν ποσά και δικαιούχοι"/>
    <meta property="og:description" content="Στην αύξηση του ποσού που αντιστοιχεί στο Κοινωνικό Εισόδημα Αλληλεγγύης (ΚΕΑ) θα προχωρήσει η κυβέρνηση από τις αρχές του 2020, ενώ ήδη δρομολόγησε τη μετονομασία του σε Ελάχιστο Εγγυημένο Εισόδημα."/>
  </head>
  <body>
    <article>
      <h1>Ριζικό λίφτινγκ στο Κοινωνικό Εισόδημα Αλληλεγγύης - Αλλάζουν ποσά και δικαιούχοι</h1>
      <h2>Στην αύξηση του ποσού που αντιστοιχεί στο Κοινωνικό Εισόδημα Αλληλεγγύης (ΚΕΑ) θα προχωρήσει η κυβέρνηση από τις αρχές του 2020, ενώ ήδη δρομολόγησε τη μετονομασία του σε Ελάχιστο Εγγυημένο Εισόδημα.</h2>
      <address><time datetime="2019-11-20T08:00:00+00:00">20 Nov 2019, 08:00</time> by <a rel="author">Αγγελική Μαρίνου</a></address>
      <p>Στην αύξηση του ποσού που αντιστοιχεί στο <b>Κοινωνικό Εισόδημα Αλληλεγγύης</b> (ΚΕΑ) θα προχωρήσει η κυβέρνηση από τις αρχές του 2020, ενώ ήδη δρομολόγησε τη μετονομασία του σε <b>Ελάχιστο Εγγυημένο Εισόδημα</b>.</p>
      <p>Η αρχή έγινε χθες, με την συνταγματική κατοχύρωση του Ελάχιστου Εγγυημένου Εισοδήματος που πρότεινε η Νέα Δημοκρατία στην Βουλή, κατά την διάρκεια της συζήτησης για την Αναθεώρηση του Συντάγματος.</p>
      <p>Από τον επόμενο χρόνο, ο προϋπολογισμός για το Ελάχιστο Εγγυημένο Εισόδημα θα αυξηθεί στο 1 δισ. ευρώ ετησίως, αντί των 760 εκατ. ευρώ που προέβλεπε ο προϋπολογισμός του 2019.</p>
      <p>Επιπλέον θα καλύπτει 800.000 πολίτες, ενώ σήμερα δίνεται σε περίπου 450.000 δικαιούχους. Στόχος της κυβέρνησης είναι το 0,5% του ΑΕΠ να διατίθεται για το Ελάχιστο Εγγυημένο Εισόδημα.</p>
      <p>Ο <b>δεύτερος άξονας παρέμβασης</b> στο ΚΕΑ αφορά του δικαιούχους του, καθώς η κυβέρνηση δρομολογεί την αλλαγή των κριτηρίων υπαγωγής στο επίδομα, ώστε να βοηθήσει ακόμη περισσότερες κατηγορίες πολιτών, όπως οι μονογονεϊκές οικογένειες.</p>
      <p>Υπενθυμίζεται πως για μονοπρόσωπο νοικοκυριό το εισοδηματικό κριτήριο έχει «ταβάνι» τα 1.200 ευρώ το εξάμηνο και κλιμακώνεται μέχρι τα 3.000 ευρώ για περισσότερα ενήλικα και ανήλικα μέλη του νοικοκυριού.</p>
      <p>Επίσης η αξία της ακίνητης περιουσίας του νοικοκυριού, δεν μπορεί να υπερβαίνει στο σύνολο της το ποσό των 90.000 ευρώ για το μονοπρόσωπο νοικοκυριό, προσαυξανόμενη κατά 15.000 ευρώ για κάθε πρόσθετο μέλος, η κινητή περιουσία να μην υπερβαίνει το ποσό των 6.000 ευρώ και οι καταθέσεις να μην ξεπερνούν τις 14.400 ευρώ.</p>
      <p>Στα <b>νέα κριτήρια υπαγωγής </b>θα προβλέπεται για τους δικαιούχους που έχουν παιδιά να δηλώνεται το σχολείο που πηγαίνουν, ενώ θα υπάρχει διασύνδεση με το πληροφοριακό σύστημα «Εργάνη», προκειμένου να διαπιστώνεται εάν ο δικαιούχος εργάζεται ή όχι.</p>
      <p>Ο<b> τρίτος άξονας παρέμβασης</b> έχει να κάνει με την σύνδεση του επιδόματος με πρωτοβουλίες για εργασία, ακόμη και χορήγηση μικρών δανείων με πολύ ευνοϊκούς όρους, ώστε οι δικαιούχοι του να στήσουν τη δική τους μικρή επιχείρηση.</p>
      <p>Σημειώνεται ότι στην Ελλάδα για πρώτη φορά το Ελάχιστο Εγγυημένο Εισόδημα καθιερώθηκε το 2014, από την προηγούμενη κυβέρνηση της ΝΔ, ενώ η αύξηση του σχετικού κονδυλίου στο 1 δισ. ευρώ αποτέλεσε κεντρική δέσμευση του προεκλογικού προγράμματος της ΝΔ.</p>
      <p>Σήμερα το ελάχιστο εγγυημένο εισόδημα αφορά σε <b>240.000 νοικοκυριά</b> και καλύπτει συνολικά 450.000 άτομα. Από αυτούς τα <b>156.000 είναι άνεργοι</b>.</p>
      <p>Ειδικότερα, καλύπτονται 20.000 μονογονεϊκές οικογένειες και πάνω από 56.000 νοικοκυριά με παιδιά. Από το σύνολο των οικογενειών, οι 236.000 έχουν εισόδημα κάτω από 5.000 ευρώ, ενώ τα 130.000 έχουν μηδενικό εισόδημα. Ο μέσος όρος παροχής ανά νοικοκυριό είναι<b> 213 ευρώ</b> μηνιαίως.</p>
      <p>
        <b>Οι σημερινές παροχές συνοψίζονται στις εξής:</b>
      </p>
      <p>- 200 ευρώ το μήνα για μονοπρόσωπο νοικοκυριό<br/>- 100 ευρώ για κάθε επιπλέον ενήλικο μέλος<br/>- Ετήσιο εγγυημένο ποσό για κάθε ενήλικα: 2.400 ευρώ<br/>- Ετήσιο εγγυημένο ποσό για κάθε μονογονεϊκή με ανήλικο τέκνο: 3.600 ευρώ<br/>- Ετήσιο εγγυημένο ποσό για κάθε ζευγάρι με δύο ανήλικα τέκνα: 4.800 ευρώ<br/>- Ετήσιο εγγυημένο ποσό για έναν ενήλικο με ένα επιπλέον ενήλικο μέλος: 3.600 ευρώ<br/>- Ετήσιο εγγυημένο ποσό για κάθε ζευγάρι με ενήλικο μέλος: 4.800 ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/120261/kea-apogeyma-tis-tritis-kataballetai-i-dosi-toy-aygoystoy"/>
        <a href="https://www.insider.gr/hristika/115090/koinoniko-eisodima-allileggyis-egkrithikan-53247726-eyro-gia-ti-dosi-toy-ioynioy"/>
        <a href="https://www.insider.gr/hristika/forologika/113288/dyo-meres-prin-tis-eyroekloges-i-pliromi-toy-kea"/>
      </related>
    </article>
  </body>
</html>