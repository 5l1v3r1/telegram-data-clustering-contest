<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/islamic-extremists-backing-kerala-maoists-cpm-leader-explains-statement.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T08:29:00+00:00"/>
    <meta property="og:title" content="തീവ്രവാദി പരാമര്‍ശം എന്‍ഡിഎഫിനും പോപ്പുലര്‍ ഫ്രണ്ടിനും എതിരെ: പി. മോഹനൻ"/>
    <meta property="og:description" content="കോഴിക്കോട് ∙ 'കേരളത്തിൽ മാവോയിസ്റ്റുകളെ പ്രോൽസാഹിപ്പിക്കുന്നത് ഇസ്‌ലാമിക തീവ്രവാദികളാണ്' എന്ന പരാമർശത്തിൽ വിശദീകരണവുമായി സിപിഎം കോഴിക്കോട് ജില്ലാ.p mohanan. CPM. terrorism. CPI. Kozhikode. mnaorama news. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>തീവ്രവാദി പരാമര്‍ശം എന്‍ഡിഎഫിനും പോപ്പുലര്‍ ഫ്രണ്ടിനും എതിരെ: പി. മോഹനൻ</h1>
      <address><time datetime="2019-11-20T08:29:00+00:00">20 Nov 2019, 08:29</time> by <a rel="author">മനോരമ ലേഖകൻ</a></address>
      <p>കോഴിക്കോട് ∙ ‘കേരളത്തിൽ മാവോയിസ്റ്റുകളെ പ്രോൽസാഹിപ്പിക്കുന്നത് ഇസ്‌ലാമിക തീവ്രവാദികളാണ്’ എന്ന പരാമർശത്തിൽ വിശദീകരണവുമായി സിപിഎം കോഴിക്കോട് ജില്ലാ സെക്രട്ടറി പി. മോഹനൻ. താൻ പറഞ്ഞത് യാഥാര്‍ഥ്യമാണെന്നും തന്റെ പരാമര്‍ശം എന്‍ഡിഎഫിനും പോപ്പുലര്‍ ഫ്രണ്ടിനുമെതിരെയായിരുന്നുവെന്നും പി. മോഹനൻ പറഞ്ഞു.</p>
      <p>പന്തീരാങ്കാവ് സംഭവത്തില്‍ ഈ സംഘടനകള്‍ക്കു സ്വാധീനമുണ്ട്. മുസ‌്‌ലീം ലീഗ് എന്തിനാണ് എന്‍ഡിഎഫിനെ ന്യായീകരിക്കുന്നതെന്നും മോഹനൻ ചോദിച്ചു. കോഴിക്കോടിന്റെ സാഹചര്യമാണ് വ്യക്തമാക്കിയത്. അലന്‍റെയും താഹയുടെയും മാവോയിസ്റ്റ് ബന്ധം പരിശോധനയിലാണെന്നും  പി.മോഹനൻ പറഞ്ഞു. കുമ്മനത്തിന് അടിക്കാനുള്ള വടിയല്ല തന്റെ പ്രസ്താവനയെന്നും മോഹനന്‍ പറഞ്ഞു.</p>
      <p>പരാമർശം തള്ളി സിപിഎം കേന്ദ്രനേതൃത്വവും സിപിഐയും രംഗത്തെത്തിയ സാഹചര്യത്തിലാണ് വിശദീകരണം. കോൺഗ്രസ്, മുസ്‌ലിം ലീഗ് നേതാക്കളും വിമർശനവുമായി എത്തിയപ്പോൾ ‘വൈകി വന്ന വെളിപാട്’ എന്ന് ബിജെപിയും പ്രതികരിച്ചിരുന്നു.</p>
      <p>സിപിഎം പ്രവർത്തകരായ അലൻ ഷുഹൈബ്, താഹ ഫസൽ എന്നീ വിദ്യാർഥികൾ മാവോയിസ്റ്റ് ബന്ധത്തിന്റെ പേരിൽ അറസ്റ്റിലാവുകയും ഇവർക്കെതിരെ യുഎപിഎ ചുമത്തിയതിനെതിരെ വ്യാപക വിമർശനമുയരുകയും ചെയ്ത പശ്ചാത്തലത്തിലാണ് ജില്ലാ സെക്രട്ടറിയുടെ പരാ‍മർശം.</p>
      <p>ജില്ലയിലെ പാർട്ടി ലോക്കൽ കമ്മിറ്റികളിൽ നടത്തിയ റിപ്പോർട്ടിങ്ങിൽ ഇസ്‌ലാമിക തീവ്രവാദ സംഘങ്ങളും മാവോയിസ്റ്റുകളും തമ്മിൽ ബന്ധമുണ്ടെന്ന പരാമർശമുണ്ടായിരുന്നു. ജില്ലാ കമ്മിറ്റി അംഗം കെ.ടി. കുഞ്ഞിക്കണ്ണൻ എഴുതി, ജനറൽ സെക്രട്ടറി സീതാറാം യച്ചൂരി പ്രകാശനം ചെയ്ത ‘യുഎപിഎ, മാവോയിസം: ഇടതു സമീപനം’ എന്ന പുസ്തകത്തിലും ഈ മട്ടിൽ പരാമർശമുണ്ട്.</p>
      <p>തിങ്കളാഴ്ച താമരശ്ശേരിയിൽ നടന്ന കെഎസ്കെടിയു ജില്ലാ സമ്മേളനത്തിന്റെ പൊതുയോഗത്തിൽ പി.മോഹനൻ പ്രസംഗിച്ചത് ഇങ്ങനെ: ‘ഇസ്‌ലാമിക തീവ്രവാദികളാണ് കേരളത്തിൽ മാവോയിസ്റ്റുകളെ ഇപ്പോൾ പ്രോൽസാഹിപ്പിക്കുന്നത്. അതാണ് കോഴിക്കോട്ട് ഈ പുതിയ കോലാഹലവും സാന്നിധ്യവുമൊക്കെ വരുന്നത്.</p>
      <p>കോഴിക്കോട് കേന്ദ്രമായി പ്രവർത്തിക്കുന്ന മുസ്‌ലിം തീവ്രവാദ പ്രസ്ഥാനങ്ങളാണ് ഈ മാവോയിസ്റ്റുകളുടെ ശക്തി. മാവോയിസ്റ്റുകൾക്ക് വെള്ളവും വളവുമെല്ലാം നൽകുന്നതും കൊണ്ടുനടക്കുന്നതും ഇവരാണ്. അവർ തമ്മിലൊരു ചങ്ങാത്തമുണ്ട്. അത് വെറും ചങ്ങാത്തമല്ല – പി. മോഹനനൻ പറഞ്ഞു.  </p>
      <p>മോഹനന്റെ പരാമര്‍ശത്തിനെതിരെ കടുത്ത വിമര്‍ശനമാണ് പ്രതിപക്ഷത്തിന്റെ ഭാഗത്തുനിന്ന് ഉണ്ടായത്. അതേസമയം ബിജെപി് മോഹനന്റെ പ്രസ്താവന സ്വാഗതം ചെയ്യുകയും ചെയ്തു. പി. മോഹനൻ ആരോപിച്ച ഇസ്ലാമിക തീവ്രവാദം സംബന്ധിച്ച് സർക്കാരിന് എന്തെങ്കിലും വിവരമുണ്ടോയെന്നു പ്രതിപക്ഷനേതാവ് രമേശ് ചെന്നിത്തല നിയമസഭയിൽ ചോദിച്ചു. പൊതുയോഗത്തിൽ രാഷ്ട്രീയനേതാക്കൾ നടത്തുന്ന പ്രസംഗം സഭയിൽ ഉന്നയിക്കുന്നത് അനാവശ്യമെന്നു മന്ത്രി ഇ.പി. ജയരാജന്റെ മറുപടി. ഇക്കാര്യത്തിൽ സമഗ്ര അന്വേഷണം വേണമെന്ന് കുമ്മനം രാജശേഖരൻ ആവശ്യപ്പെട്ടു. </p>
      <p>സിപിഎം മാവോയിസ്റ്റ് അഭയകേന്ദ്രമായി മാറിയെന്നായിരുന്നു മുസ്‌ലിം ലീഗിന്റെ പ്രതികരണം. പി.മോഹനന്റെ പ്രസ്താവന ഇതു മറയ്ക്കാനാണെന്നും ലീഗ് കോഴിക്കോട് ജില്ലാ പ്രസിഡന്റ് ഉമ്മര്‍ പാണ്ടികശാല കുറ്റപ്പെടുത്തി. മാവോയിസ്റ്റുകളെ സഹായിക്കുന്ന മുസ്‌ലിം തീവ്രവാദി ഗ്രൂപ്പ് ഏതാണെന്നു വ്യക്തമാക്കണമെന്നും ലീഗ് ആവശ്യപ്പെട്ടു. </p>
      <p><b>English Summary: </b>Islamic extremists backing Kerala Maoists: CPM leader explains Statement</p>
    </article>
  </body>
</html>