<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829017.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T08:21:00+00:00"/>
    <meta property="og:title" content="چرا اینترنت ایران «بنزینی» شد؟!"/>
    <meta property="og:description" content="تابناک نوشت: با افزایش قیمت «بنزین»، موجی از اعتراضات کشورمان را در برگرفت تا بار دیگر «اینترنت» قطع شود!"/>
  </head>
  <body>
    <article>
      <h1>چرا اینترنت ایران «بنزینی» شد؟!</h1>
      <address>
        <time datetime="2019-11-20T08:21:00+00:00">20 Nov 2019, 08:21</time>
      </address>
      <p>تابناک نوشت: با افزایش قیمت «بنزین»، موجی از اعتراضات کشورمان را در برگرفت تا بار دیگر «اینترنت» قطع شود!</p>
      <p>با گذشت چند روز و چند ساعت از اعمال سهمیه بنزین و افزایش قیمت آن، اوضاع کشورمان به شدت تحت تأثیر این تصمیم است تا جایی که دسترسی اغلب ایرانیان به اینترنت قطع شده و می‌توان نویسنده و خواننده این مطلب را در شمار معدود افراد خوش شانس در این زمینه دسته بندی کرد!<br/> <br/>کافی است، سری به شبکه‌های اجتماعی بزنید تا دریابید که درباره چه وضعیتی سخن می‌گوییم؛ از گروه‌های سوت و کور تلگرامی و واتساپی گرفته تا وضعیت اینستاگرام که به شدت از محتوای تولید یا بازنشر شده در ایران تهی و عرصه جولان رسانه‌های فارسی زبان خارجی شده است. </p>
      <figure>
        <img src="https://cdn.tabnak.ir/files/fa/news/1398/8/27/1092539_639.jpg"/>
      </figure>
      <p>وضعیتی که مورد توجه جهانیان قرار گرفته و حتی از دید فنی نیز برای برخی سؤال آفرین شده است. برای مثال، سایت نت‌بلاکس (NetBlocks) که به بررسی و مشاهده اختلالات اینترنت در سراسر جهان می‌پردازد، اخیرا گزارش مفصلی از اختلالات مختلف در شبکه ثابت و سیار اینترنت در ایران در شهر‌های مختلف منتشر کرده که حاوی نکات جالب توجهی است.</p>
      <p>بر اساس این گزارش و به استناد نموداری که بدان پیوست شده، حدود ۴۵ دقیقه پس از شروع سهمیه بندی و تغییر قیمت بنزین، دسترسی بسیاری از ایرانیان به «شبکه به هم پیوسته» یا همان اینترنت (مخفف interconnected network) دچار اختلال شده و ساعاتی بعد ماجرا به نقطه‌ای رسیده که می‌شود، مدعی شد حدود ۹۵ درصد ایرانیان به اینترنت دسترسی ندارند.</p>
      <p>البته دسترسی ۵ درصد ایرانیان به اینترنت هم دسترسی‌ بی اشکال و حتی پایدار نیست. افزون بر آن، شدت اختلال اینترنت در ایران در ساعات گذشته و برای زمانی محدود و به میزانی اندک کاهش یافته؛ اما وضعیت در کل به گونه‌ای است که می‌شود گفت: اینترنت در ایران بنزینی شده است؛ بلایی که پیشتر هم بر سر این ارتباط در ایران آمده، اما دلایلی متفاوت برای توضیحش ارائه شده.</p>
      <figure>
        <img src="https://cdn.tabnak.ir/files/fa/news/1398/8/27/1092538_712.png"/>
      </figure>
      <p>از جمله این دلایل می‌توان به «قطع برخی کابل‌های ارتباطی در خلیج فارس» به دلیل گیر کردن لنگر کشتی و حمله کوسه‌ها به کابل‌ها اشاره کرد که حالا راحت‌تر می‌شود قضاوت کرد واقعی بوده اند یا خیر؛ دلایلی که از زبان مسئولان وقت و در تشریح چرایی قطع و اختلال در دسترسی ایرانیان به اینترنت بیان شده اند و به جهاتی ارزشمند هستند.</p>
      <p>برای درک ارزش آن دلایل باید به سکوت این روز‌های مسئولان توجه کنیم؛ به سکوت ممتد درباره قطع دسترسی وسیع ایرانیان که موجب بروز مشکلاتی وسیع برای عموم مردم شده و کاری کرده که اعتراضات بنزینی گریبان همگان را بگیرد، حتی آن‌هایی که موافق افزایش قیمت آن هستند یا از آن فراتر، کسانی که با بنزین هیچ سر و کاری ندارند.</p>
      <p>توضیحی که از انبوه افراد شاغل در کسب و کار‌های مرتبط با اینترنت تا عموم مردمی که برای خرید از کارت‌های بانکی استفاده می‌کنند، مستحق شنیدنش هستند، اما تا این لحظه از ایشان دریغ شده است.</p>
    </article>
  </body>
</html>