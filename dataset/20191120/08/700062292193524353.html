<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714380-syntaxeis-meionetai-sto-30-h-parakrathsh-gia-toys-syntaxioychoys-poy-ergazontai.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T08:30:00+00:00"/>
    <meta property="og:title" content="Συντάξεις: Μειώνεται στο 30% η παρακράτηση για τους συνταξιούχους που εργάζονται"/>
    <meta property="og:description" content="Στα μισά σχεδιάζεται να θεσπιστεί το ποσοστό μείωσης της σύνταξης για όσους συνταξιούχους επιλέξουν να εργαστούν από το 2020. Σύμφωνα με πληροφορίες, το σχέδιο του υπουργείου"/>
  </head>
  <body>
    <article>
      <h1>Συντάξεις: Μειώνεται στο 30% η παρακράτηση για τους συνταξιούχους που εργάζονται</h1>
      <address>
        <time datetime="2019-11-20T08:30:00+00:00">20 Nov 2019, 08:30</time>
      </address>
      <p>Στα μισά σχεδιάζεται να θεσπιστεί το ποσοστό μείωσης της σύνταξης για όσους συνταξιούχους επιλέξουν να εργαστούν από το 2020.</p>
      <p>Σύμφωνα με πληροφορίες, το σχέδιο του υπουργείου Εργασίας προβλέπει η σημερινή μείωση της σύνταξης για όσους εργάζονται, που είναι στο 60%, να διαμορφωθεί από 1/1/2020 στο 30%-32%. Αυτό ουσιαστικά γίνεται προκειμένου να αποτελέσει κίνητρο για να δηλώνουν οι συνταξιούχοι την εργασία τους, ενώ με την καταβολή των ασφαλιστικών εισφορών στη συνέχεια θα προσαυξάνεται και το ποσό της τελικής σύνταξης.</p>
      <p>Η αλλαγή του ποσοστού παρακράτησης της σύνταξης θα ισχύσει για το σύνολο των συνταξιούχων που εργάζονται πριν και μετά την εφαρμογή του νόμου Κατρούγκαλου (13 Μαΐου 2016).</p>
      <p>Ο αρμόδιος υπουργός Εργασίας, Γιάννης Βρούτσης, εμφανίζεται αποφασισμένος να προχωρήσει στον περιορισμό της περικοπής του εισοδήματος των συνταξιούχων, η οποία δεν θα υπερβαίνει το 30%, ενώ θα δώσει μέσω των νέων ποσοστών αναπλήρωσης επιπλέον κίνητρα στους συνταξιούχους να απασχολούνται νόμιμα και να καταβάλλουν ασφαλιστικές εισφορές, προκειμένου να λάβουν σημαντική προσαύξηση στο ύψος της τελικής σύνταξής τους. Με αυτόν τον τρόπο θα επιδιώξει να βάλει «φρένο» στην αδήλωτη απασχόληση των συνταξιούχων.</p>
      <p>Στελέχη του υπουργείου Εργασίας, τα οποία συντάσσουν τις διατάξεις του νέου ασφαλιστικού νομοσχεδίου, υποστηρίζουν στα Νέα πως η περικοπή των συντάξεων κατά 60% με βάση τον Ν. 4387/16 οδήγησε χιλιάδες συνταξιούχους στη μαύρη εργασία.</p>
      <p>parapona-rodou</p>
    </article>
  </body>
</html>