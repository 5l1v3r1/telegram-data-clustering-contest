<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/seat-predstavil-e-scooter/264690"/>
    <meta property="og:site_name" content="touchIT"/>
    <meta property="article:published_time" content="2019-11-20T08:58:17+00:00"/>
    <meta property="og:title" content="SEAT predstavil e-Scooter"/>
    <meta property="og:description" content="SEAT Urban Mobility sa sústredí na vývoj riešení mestskej mobility. Značka predstavila svoju štúdiu elektrického skútra e-Scooter SEAT vystavuje štúdiu novej elektrickej kolobežky e-Kickscooter"/>
  </head>
  <body>
    <article>
      <h1>SEAT predstavil e-Scooter</h1>
      <address><time datetime="2019-11-20T08:58:17+00:00">20 Nov 2019, 08:58</time> by <a rel="author">redakcia touchIT</a></address>
      <p>
        <b>
          <b>SEAT Urban Mobility sa sústredí na vývoj riešení mestskej mobility.</b>
        </b>
      </p>
      <ul>
        <li>
          <b>Značka predstavila svoju štúdiu elektrického skútra e-Scooter</b>
        </li>
        <li>
          <b>SEAT vystavuje štúdiu novej elektrickej kolobežky e-Kickscooter</b>
        </li>
        <li>
          <b>Smart City Expo World Congress v Barcelone je podujatím na predstavenie týchto noviniek</b>
        </li>
      </ul>
      <p>Na 9. ročníku veľtrhu Smart City Expo World dnes značka SEAT predstavila  veľký prelom vo svojej stratégii mestskej mobility troma akciami – vytvorením novej strategickej organizačnej zložky SEAT Urban Mobility, predstavením novej štúdie elektrickej kolobežky e-Kickscooter a premiérou štúdie elektrického skútra e-Scooter – prvého plnohodnotného jednostopového vozidla v takmer 70-ročnej histórii značky.</p>
      <figure>
        <iframe src="https://www.youtube.com/embed/p7qK2kQn5ic" width="702" height="395" data-service="Youtube" scrolling="no"/>
      </figure>
      <p>Táto nová organizačná zložka bude integrovať všetky produkty, služby a riešenia mobility na báze platforiem a v roku 2020 uvedie na trh e-Scooter. Okrem toho zastreší aj sériovú verziu štúdie novej elektrickej kolobežky e-Kickscooter, čím doplní portfólio založené v roku 2018 kolobežkou SEAT EXS. Ponuka produktov bude zahŕňať ako produkty konštruované pre konečných zákazníkov (vlastníkov), tak aj produkty pre flotilových zákazníkov a služby (zdieľanie vozidiel).</p>
      <p>V tejto oblasti bude SEAT Urban Mobility pokračovať v spolupráci s mestami a zástupcami verejnej správy pri analyzovaní trvalej udržateľnosti vozidiel, konštruovaných pre mestskú mobilitu ako napríklad štúdia SEAT Minimó, predstavená na ostatnom veľtrhu Mobile World Congress.</p>
      <p>SEAT Urban Mobility bude integrovať aj Respiro, platformu zdieľania vozidiel, ktorá bola doteraz aktívna v Madride a nedávno začala pôsobiť v meste L’Hospitalet de Llobregat. Respiro prevádzkuje flotilu vozidiel šetrných k životnému prostrediu, poháňaných stlačeným zemným plynom (CNG), a onedlho ju rozšíri o nový elektromobil Mii electric. Okrem toho bude nová organizačná zložka manažovať aj služby zdieľania kolobežiek, ktoré SEAT poskytuje v partnerstve so start-upom UFO a ktoré budú prepojené so SEAT:CODE, novým centrom vývoja softvéru značky.</p>
      <p>Počas tlačovej konferencie dnes ráno Luca de Meo, predseda predstavenstva SEAT, zdôraznil, že: <b>„táto strategická</b> <b>organizačná zložka nám umožní sústrediť úsilie na užívateľov nových riešení mobility. SEAT je kompetenčným centrom mikromobility pre celý koncern Volkswagen a bude vyvíjať produkty na mieru aj pre jeho ostatné značky. Okrem toho budeme poskytovať služby a riešenia pre súkromných a flotilových zákazníkov.”</b></p>
      <p>
        <b>Premiéra štúdie SEAT e-Scooter</b>
      </p>
      <p>Dnes SEAT predstavil svoju štúdiu jednostopového vozidla e-Scooter s kompaktným dizajnom, vychádzajúcim zo štylizovaných geometrických tvarov. Sériová verzia elektrického skútra sa začne predávať v roku 2020 a bude dostupná rovnako pre súkromných zákazníkov, ako aj pre flotilových zákazníkov – služby zdieľania vozidiel. SEAT má dohodu o spolupráci s výrobcom skútrov Silence, sídliacim v Barcelone, ktorý bude vyrábať e-Scooter vo svojom závode v Molins de Rei, ležiacom na polceste medzi Barcelonou a Martorellom.</p>
      <p>Lucas Casasnovas, nový riaditeľ SEAT Urban Mobility, uviedol, že <b>„našim cieľom je stať sa spojencom pre všetky mestá a štúdia SEAT e-Scooter je odpoveďou na verejný dopyt po agilnejšej mobilite. Naša spolupráca so spoločnosťou Silence je príkladom, ako nám kooperácia s externými partnermi umožňuje zvyšovať efektivitu.“</b></p>
      <p>Štúdiu e-Scooter poháňa elektromotor s trvalým výkonom 7 kW (9,5 k) a špičkovým výkonom 11 kW (14,8 k), ktorý je ekvivalentný spaľovaciemu motoru s objemom 125 cm<sup>3</sup>. Elektromotor dosahuje maximálny krútiaci moment až 240 Nm, ktorý skútru udeľuje akceleráciu z pokoja na mestské tempo 50 km/h za iba 3,8 sekundy. Maximálna rýchlosť je 100 km/h a dojazd 115 kilometrov podľa novej globálnej metodiky WMTC (World Motorcycle Test Cycle).</p>
      <p>Batéria sa dá vybrať a jednoducho nabiť doma, v práci alebo na verejnej nabíjacej stanici, pričom priemerné náklady na elektrickú energiu predstavujú iba 0,70 € na 100 kilometrov. Okrem toho má štúdia e-Scooter miesto na odloženie dvoch prílb pod sedadlom, je digitálne prepojená a užívateľ môže kontrolovať úroveň nabitia batérie alebo polohu vozidla prostredníctvom aplikácie v smartfóne.</p>
      <p>
        <b>Nová štúdia SEAT e-Kickscooter</b>
      </p>
      <p>Značka SEAT na Smart City Expo World Congress predstavila aj štúdiu elektrickej kolobežky e-Kickscooter novej generácie. Nová verzia má vďaka oveľa väčšej kapacite batérie 551 Wh dojazd až do 65 km a je vybavená dvoma nezávislými brzdami. Z aktuálnej verzie SEAT EXS, predstavenej v roku 2018, sa doteraz predalo vyše 10.000 kusov.</p>
      <p>
        <b>DGT 3.0: Digitálne prepojený automobil v záujme bezpečnosti premávky</b>
      </p>
      <p>SEAT okrem toho vo svojej expozícii na veľtrhu predstavil aj iniciatívu DGT 3.0 – pilotný projekt pripravený v spolupráci so španielskym ministerstvom dopravy, ktorý umožňuje automobilom komunikovať so semaformi a premenlivými dopravnými značkami v reálnom čase s cieľom zvýšiť plynulosť a bezpečnosť premávky, ako aj zlepšiť zážitok z jazdy.</p>
      <p>SEAT v uplynulých rokoch neustále zvyšoval svoju angažovanosť v oblasti mestskej mobility, začínajúc kúpou spoločnosti Respiro, pokračujúc uvedením kolobežky e-Kickscooter, predstavením štúdie SEAT Minimó a teraz premiérou štúdie prvého skútra e-Scooter v histórii značky. Odteraz v tejto oblasti bude zohrávať kľúčovú rolu nová organizačná zložka SEAT Urban Mobility. Veľtrh Smart City Expo World Congress, ktorý sa koná od dnes do budúceho štvrtka v Barcelone, je scénou na prezentáciu najčerstvejších noviniek SEAT v oblasti mestskej mobility.</p>
      <related>
        <h4>Súvisiace články</h4>
        <a href="https://touchit.sk/asus-je-taiwanska-najhodnotnejsia-medzinarodna-znacka-za-rok-2019/264686"/>
        <a href="https://touchit.sk/consumer-reports-japonske-auta-su-najspolahlivejsie/264683"/>
        <a href="https://touchit.sk/nove-mini-john-cooper-works-gp/264635"/>
      </related>
    </article>
  </body>
</html>