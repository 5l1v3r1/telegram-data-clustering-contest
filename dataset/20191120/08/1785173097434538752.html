<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/actrita-catherine-deneuve-se-simte-bine-dar-inca-se-recupereaza-in-spital-1922402420002019110819175318"/>
    <meta property="og:site_name" content="News.ro"/>
    <meta property="article:published_time" content="2019-11-20T08:24:00+00:00"/>
    <meta property="og:title" content="Actriţa Catherine Deneuve se simte bine, dar încă se recuperează în spital"/>
    <meta property="og:description" content="Actriţa Catherine Deneuve, care a suferit în urmă cu două săptămâni un accident vascular cerebral raportat ca minor, se simte bine, dar încă se recuperează într-un spital din Paris, a transmis marţi reprezentantul ei."/>
  </head>
  <body>
    <article>
      <h1>Actriţa Catherine Deneuve se simte bine, dar încă se recuperează în spital</h1>
      <address><time datetime="2019-11-20T08:24:00+00:00">20 Nov 2019, 08:24</time> by <a rel="author">News.ro</a></address>
      <p>
        <b>Actriţa Catherine Deneuve, care a suferit în urmă cu două săptămâni un accident vascular cerebral raportat ca minor, se simte bine, dar încă se recuperează într-un spital din Paris, a transmis marţi reprezentantul ei.</b>
      </p>
      <p>În vârstă de 76 de ani, Deneuve a fost internată pe 6 noiembrie, la spitalul Salpetriere, specializat în tratarea accidentelor vasculare. După câteva zile, ea a fost mutată la unitatea clinică privată Adolphe de Rothschild din nordul Parisului.</p>
      <p>Reprezentantul ei a transmis că „se simte bine”, însă rămâne internată pentru a fi supravegheată starea ei şi pentru a se odihni.</p>
      <p>Catherine Deneuve a suferit AVC în timpul filmării unei scene pentru „De Sont Vivant” în spitalul Gonesse din apropiere de Paris. Nu este cunoscut dacă actriţa - care deţine rolul principal - va reveni în proiectul lui Emmanuelle Bercot, alături de Benoit Magimel şi Cecile de France.</p>
      <p>Producţia a continuat în aceste săptămâni, însă compania de producţie, Les Films du Kiosque, va lua în calcul înlocuirea ei, dacă Deneuve nu va putea reveni la filmări săptămânile următoare, scrie Variety.</p>
      <p>Cel mai recent, Deneuve a jucat în lungmetrajul „La vérité” (2019) al japonezului Hirokazu Kore-eda, alături de Juliette Binoche şi Ethan Hawke.</p>
      <p>Născută pe 22 octombrie 1943, la Paris, Catherine Deneuve a debutat în „Les Collégiennes”, în 1957. A obţinut consacrarea internaţională cu rolul din filmul „Umbrelele din Cherbourg/ Les parapluies de Cherbourg” (1964), regizat de Jacques Demy. A primit o nominalizare la Oscar (pentru interpretarea din „Indochine”, 1992), un Urs de Argint la Berlin pentru realizări deosebite („8 Femmes”, 2002) şi un trofeu Palme d’Or onorific.</p>
      <p>În 2016, a devenit prima femeie recompensată cu premiul Lumière, supranumit de presa franceză „Nobelul pentru film”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>