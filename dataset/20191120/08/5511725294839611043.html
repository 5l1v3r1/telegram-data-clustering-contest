<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/nomainita-islande-hotel-vadiba.d?id=51652619"/>
    <meta property="og:site_name" content="DELFI"/>
    <meta property="article:published_time" content="2019-11-20T08:53:33+00:00"/>
    <meta property="og:title" content="Nomainīta 'Islande Hotel' vadība "/>
    <meta property="og:description" content="Šonedēļ ir reģistrētas izmaiņas Ķīpsalas viesnīcas īpašnieka SIA &quot;Islande Hotel&quot; valdē, ziņo &quot;Lursoft&quot; Klientu portfelis."/>
  </head>
  <body>
    <article>
      <h1>Nomainīta 'Islande Hotel' vadība </h1>
      <address><time datetime="2019-11-20T08:53:33+00:00">20 Nov 2019, 08:53</time> by <a rel="author">DELFI Bizness</a></address>
      <p>
        <b>Šonedēļ ir reģistrētas izmaiņas <a href="https://www.delfi.lv/temas/kipsala">Ķīpsalas</a> viesnīcas īpašnieka SIA "<a href="https://www.delfi.lv/temas/islande-hotel">Islande Hotel</a>" valdē, ziņo "Lursoft" Klientu portfelis.</b>
      </p>
      <p>Līdzšinējais valdes loceklis Renārs Circenis ir atstājis uzņēmuma valdi, savukārt par jauno priekšsēdētāju iecelts līdzšinējais valdes loceklis Andris Kalniņš. "Islande Hotel" valde turpina darbu divu amatpersonu sastāvā – bez Kalniņa amatu uzņēmuma valdē ieņem arī valdes loceklis Oļegs Poļakovs.</p>
      <p>"Lursoft" izziņā esošā informācija liecina, ka "Islande Hotel" 2018. gadā apgrozīja 3,44 miljonus eiro un nopelnīja 135,8 tūkstošus eiro.</p>
      <p>Pagājušajā gadā viesnīcas noslogojums palielinājies par 16,37%, kam galvenais iemesls esot bijis ilggadējs darbs dažādās tūrisma izstādēs, kā arī plānveidīga rezervāciju segmentācija. Šie faktori 2018. gadā nesuši savu pienesumu viesnīcas noslogojumam un vidējai cenai. Papildus tam efektu devusi arī izdevumu optimizācija, kas galvenokārt notikusi uz darbinieku skaita optimizācijas un iepirkumu procedūru pārskatīšanas pamata, norādījis uzņēmums.</p>
      <p>SIA "Islande Hotel" vienīgā kapitāldaļu turētāja ir Jūlija Savicka. Uzņēmējai pieder arī nekustamā īpašuma uzņēmums SIA "Palasta nami".</p>
      <p>"Delfi" jau ziņoja, ka kopš 2016. gada rudens viesnīca "Islande Hotel" vairs nepieder "Latvijas Gāzes" padomes priekšsēdētāja vietniekam Jurim Savickim, bet gan pārgājusi viņa sievas Jūlijas pārraudzībā.</p>
      <p>Iepriekš, no 2014. gada 2.aprīļa "Islande Hotel" pilnībā piederēja Savickim. Savukārt pirms tam - no 2013. gada 11. decembra līdz 2014. gada 2. aprīlim - Savickim piederēja 98,61% viesnīcas daļu, bet 1,39% daļu līdzīpašnieks bija bijušā <a href="https://www.delfi.lv/temas/privatizacijas-agentura">Privatizācijas aģentūras</a> vadītāja Jāņa Nagļa SIA "Konsultāciju un investīciju firma", liecina LETA arhīvs.</p>
      <p>"Islande Hotel" galvenais darbības veids ir viesnīcu un restorānu pakalpojumu sniegšana. Sabiedrības papildu darbības virzieni ir konferenču, boulinga un izklaides spēļu, SPA un skaistumkopšanas, kā arī citu pakalpojumu sniegšana.</p>
      <p>SIA "Islande Hotel" reģistrēta 2002. gadā ar pamatkapitālu 1 209 441 eiro.</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/2021-gada-pc-rikosana-latvijai-varetu-ienest-vismaz-5-5-6-miljonus-eiro.d?id=51555101"/>
        <a href="https://www.delfi.lv/bizness/biznesa_vide/iekilatas-arena-riga-kapitaldalas.d?id=51357361"/>
      </related>
    </article>
  </body>
</html>