<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/pr/2019/11/norske-topp-politikere-sliter-med-tilliten---en-utfordring-at-folk-opplever-at-vi-ikke-lytter-nar-de-snakker/"/>
    <meta property="og:site_name" content="Kampanje"/>
    <meta property="article:published_time" content="2019-11-20T08:06:26+00:00"/>
    <meta property="og:title" content="Norske topp-politikere sliter med tilliten: - En utfordring at folk opplever at vi ikke lytter når de snakker"/>
    <meta property="og:description" content="Tilliten til norske politikere er på et bunnivå."/>
  </head>
  <body>
    <article>
      <h1>Norske topp-politikere sliter med tilliten: - En utfordring at folk opplever at vi ikke lytter når de snakker</h1>
      <address><time datetime="2019-11-20T08:06:26+00:00">20 Nov 2019, 08:06</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Tilliten til norske politikere er på et bunnivå.</b>
      </p>
      <p>«Innbyggerundersøkelsen 2019» viser ifølge <a href="https://www.nrk.no/norge/tilliten-til-norske-topp-politikere-er-pa-et-bunniva-1.14787540">NRK</a> at antallet som oppgir å ha prøvd å påvirke en avgjørelse på Stortinget – utover å bruke stemmeretten – har økt med 75 prosent fra 2013 til 2019.</p>
      <p>I samme periode har tilliten til stortingspolitikerne falt. Respondentene skal svare på hvor stor tillit de har til at politikerne arbeider for innbyggernes beste, på en skala fra null til 100. I 2013 fikk politikerne 56, i 2019 får de 46.</p>
      <p>Det synes kommunal- og moderniseringsminister <b>Monica Mæland</b> (H) er trist.</p>
      <p>- Dette er et paradoks. Det er en gledelig utvikling at vi ser økt interesse og at vi har økt valgdeltakelse i år, så er det selvfølgelig en utfordring at folk opplever at vi ikke lytter når de snakker, sier Mæland.</p>
      <p>Dette er femte gang undersøkelsen lodder stemningen på hvor stor tillit innbyggerne i Norge har til offentlige tjenester, institusjoner og politikere.</p>
      <p>Undersøkelsen er gjort av Kantar TNS på oppdrag for Direktoratet for forvaltning og IKT (Difi) blant et representativt utvalg av befolkningen over 18 år. Undersøkelsen er sendt til 40.000 respondenter som er trukket tilfeldig fra Folkeregisteret. 7.134 har svart.</p>
    </article>
  </body>
</html>