<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2578776/piv-roku-na-posadi-ak-prezident-zelenskij-vikonue-obicanku-ne-bronzoviti-fotovideo"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-20T08:13:00+00:00"/>
    <meta property="og:title" content="&quot;Пів року на посаді&quot;: як президент Зеленський виконує обіцянку &quot;не бронзовіти&quot; (ФОТО+ВІДЕО)"/>
    <meta property="og:description" content="З нагоди півріччя перебування на посаді журналісти зібрали фотодокази того, як президент Зеленський демонстративно робить те, чого ніхто не робив до нього"/>
  </head>
  <body>
    <article>
      <h1>"Пів року на посаді": як президент Зеленський виконує обіцянку "не бронзовіти" (ФОТО+ВІДЕО)</h1>
      <address><time datetime="2019-11-20T08:13:00+00:00">20 Nov 2019, 08:13</time> by <a rel="author">Олег Давибіда</a></address>
      <p>
        <i>"Не бронзовіти" і "не відриватися від людей": цієї обіцянки, сказаної після інаугурації пів року тому, президент Володимир Зеленський дотримується із небаченим креативом і відвертістю.</i>
      </p>
      <p>Як зазначає "<a href="https://www.bbc.com/ukrainian/news-50431655?ocid=socialflow_facebook&amp;fbclid=IwAR2V7rSEsrY1CP33CnjaU6HVVzqK-aKEwHFtKRkqYy9zaxfyGz4GVYsp6D4">BBC</a>", хто із українських президентів бігав у фонтані, показував свій голий торс, пів доби спілкувався із журналістами чи робив селфі скрізь, куди не приїздив із робочим візитом?</p>
      <p>Експерти кажуть: такий стиль якраз і притаманний популістам, які дбають про те, аби всенародна любов не згасала.</p>
      <p>З нагоди півріччя перебування на посаді журналісти зібрали фотодокази того, як президент Зеленський демонстративно робить те, чого ніхто не робив до нього, перебуваючи на найвищій посаді в державі.</p>
      <p>1. 14 годин пресмарафону у фудмаркеті.</p>
      <figure>
        <img src="https://ichef.bbci.co.uk/news/624/cpsprodpb/1229D/production/_109679347_63bfe48500157a0a97f4a0f7d4cf2f36_1570724381_extra_large.jpg"/>
      </figure>
      <p>Ця подія стала унікальною не лише для України. У такому форматі і так довго - із 10 ранку до опівночі - жоден глава держави із журналістами не спілкувався. Можливо, журналісти і не були задоволені усіма відповідями президента, проте, схоже, таке спілкування було розраховане, найперше, не на них, а на виборців.</p>
      <p>"Щоб серед людей" - як Зеленський у фудмаркеті з журналістами говорив "А стенограма буде?" - соцмережі про 14 годин марафону Зеленського</p>
      <p>"Він не може і не повинен лунати розумно. Як колишній актор, він повинен і може звучати щиро, зрозуміло, близько до серця кожного виборця. І це йому вдалося", - написав за підсумками пресмарафону журналіст Сергій Лямець.</p>
      <p>2. Інтерв'ю "Теслі".</p>
      <figure>
        <img src="https://ichef.bbci.co.uk/news/624/cpsprodpb/170BD/production/_109679349__109569372_ze3.jpg"/>
      </figure>
      <p>Володимир Зеленський пів року відмовляється від традиційних пресконференцій. Його команда шукає усе нові формати. Окрім пресмарафону, президент дає інтерв'ю автомобілю "Тесла". Вперше - 17 липня, вдруге - 7 листопада.</p>
      <p>Швейцарія на Донбасі та інші заяви Зеленського в "інтерв'ю "Теслі"".</p>
      <p>3. Неформально. Навіть у фонтані.</p>
      <figure>
        <img src="https://ichef.bbci.co.uk/news/624/cpsprodpb/E7F1/production/_109677395_5d57ca6d7fe1f163d2ef5d045d3e8702_1558616200_extra_large.jpg"/>
      </figure>
      <p>Володимир Зеленський намагається усіляко демонструвати неформальний стиль поведінки і одягу. Звісно, на офіційних зустрічах і під час закордонних візитів він дотримується дрес-коду. Але у робочих поїздках, на зустрічах у межах України - це часто стиль і манери, що пасували б на телешоу.</p>
      <p>Чи не найпомітнішим у соцмережах стало відео, у якому Володимир Зеленський, приїхавши до Маріуполя, пробігся по фонтану разом із дітьми і своїми охоронцями. В YouTube його переглянуло вже майже три мільйони людей.</p>
      <p>Багато коментарів було і після того, як у неформальному одязі Володимир Зеленський приїхав у зону ООС. Його блакитна сорочка, а не маскувальний одяг, стала предметом обговорень військових експертів і журналістів.</p>
      <p>Зеленський у блакитній сорочці на передовій: чи справа лише у стилі?</p>
      <figure>
        <img src="https://ichef.bbci.co.uk/news/624/cpsprodpb/4BB1/production/_109677391__107137631_4788a9cc-7823-41c3-8e33-9c0319888e8e.jpg"/>
      </figure>
      <p>4. Оголений торс і м'язи.</p>
      <p>Фото, коли займається спортом, коли збирається плавати у морі, - не залишаються поза увагою прихильників Володимира Зеленського.</p>
      <p>Здається, із високопосадовців це робив лише колишній голова парламенту і колишній прем'єр-міністр Арсеній Яценюк, зокрема, демонструючи, як підіймає штангу. Відомі також фото Віктора Януковича під час гри у теніс.</p>
      <figure>
        <img src="https://ichef.bbci.co.uk/news/624/cpsprodpb/99D1/production/_109677393__107884245_2019-07-15_145539.jpg"/>
      </figure>
      <p>Приїхавши влітку в Одесу на серйозну нараду з приводу забруднення акваторії Чорного моря, Володимир Зеленський встиг ще й скупатися</p>
      <p>Неодноразово президент демонстрував, як знімає стрес у басейні чи у тренажерному залі.</p>
      <figure>
        <img src="https://ichef.bbci.co.uk/news/624/cpsprodpb/6335/production/_109679352_2019-11-15_140923.jpg"/>
      </figure>
      <p>Це фото у спортзалі зібрало понад 1,3 млн лайків</p>
      <p>5. Селфі, навіть із шаурмою.</p>
      <p>"Коли у тебе напружений графік, шаурма може бути рішенням. У цьому, як бачите, немає нічого страшного, незручного і тим більше ганебного. А ще - допомагає не "забронзовіти", не відриватися від людей", - прокоментував президент України селфі із співробітниками Офісу президента. Це сталося після суперечки у соцмережах, коли Володимир Зеленський написав, що Київ асоціюється у нього із запахом лип і шаурми.</p>
      <p>Коли у тебе напружений графік, шаурма може бути рішенням. У цьому, як бачите, немає нічого страшного, незручного і тим паче – ганебного. А ще – допомагає не "забронзовіти", не відриватися від людей. Для тих, хто у владі, це корисно. Рекомендую! #ШаурмаТакШаурма</p>
      <p>Але тоді користувачі соцмереж зауважили, що це фото було зроблене 29 травня, по дорозі на Львівщину, куди президент їхав, щоб зустрітися із шахтарями. Це була його перша робоча поїздка після вступу на посаду. Саме тоді у шахті "Лісова" в Сокальському районі стався обвал, внаслідок якого загинули двоє гірників.</p>
      <figure>
        <img src="https://ichef.bbci.co.uk/news/624/cpsprodpb/10566/production/_109681966_64363099_2269768009940229_260607697714413568_n.jpg"/>
      </figure>
      <p>Як і під час виборчої кампанії, соціальні мережі лишаються суттєвою складовою у комунікації президента із народом. Якщо перед вступом на посаду президента у Володимира Зеленського в Instagrami було 3,5 млн підписників, то через пів року президентства їх вже 8,8 млн.</p>
      <figure>
        <iframe src="https://www.youtube.com/embed/fEmthwIESXA" width="560" height="315" data-service="Youtube" scrolling="no"/>
      </figure>
    </article>
  </body>
</html>