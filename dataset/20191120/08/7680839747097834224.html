<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/jose-mourinho-tottenham-salaris/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-20T08:47:49+00:00"/>
    <meta property="og:title" content="‘The Special One’ is terug! Jose Mourinho tekent een contract bij Tottenham voor naar verluidt €13 miljoen per jaar"/>
    <meta property="og:description" content="Mourinho werd in december vorig jaar ontslagen bij Manchester United. Sindsdien zat de coach zonder club."/>
  </head>
  <body>
    <article>
      <h1>‘The Special One’ is terug! Jose Mourinho tekent een contract bij Tottenham voor naar verluidt €13 miljoen per jaar</h1>
      <address><time datetime="2019-11-20T08:47:49+00:00">20 Nov 2019, 08:47</time> by <a rel="author">ANP</a></address>
      <p>José Mourinho keert terug in de Premier League. De 56-jarige Portugees is aangesteld als trainer van Tottenham Hotspur. Bij de Londenaren volgt Mourinho de dinsdag ontslagen Mauricio Pochettino op.</p>
      <p>Volgens voetbalblog <a href="https://www.tuttomercatoweb.com/editoriale/boom-mourinho-nuovo-allenatore-del-tottenham-e-che-riduzione-d-ingaggio-ha-accettato-conte-migliore-di-sarri-finora-ma-sono-altri-due-i-migliori-in-as-1316369">Tutto Mercato</a> gaat de controversiële coach zo’n 13 miljoen euro per jaar verdienen bij de Londense club.</p>
      <p>Mourinho, die een contract ondertekent tot de zomer van 2023, werkte in Engeland eerder bij Chelsea en Manchester United. Ook was hij trainer bij onder meer FC Porto, Internazionale en Real Madrid. Met Porto en Inter won Mourinho de Champions League.</p>
      <p>Mourinho werd in december vorig jaar ontslagen bij Manchester United. Sindsdien zat de coach zonder club.</p>
      <p>“Met José halen we een van de meest succesvolle trainers in het voetbal binnen. Hij heeft ontzettend veel ervaring, kan teams inspireren en is een groot tacticus. Bij elke club waar hij werkte, heeft hij prijzen gewonnen. We denken dat hij nieuwe energie geeft en het geloof bij de spelers in de kleedkamer terugbrengt”, zegt Daniel Levy, voorzitter van Tottenham Hotspur.</p>
      <p>Levy nam dinsdag afscheid van Pochettino wegens teleurstellende resultaten. Tottenham, dat vorig seizoen nog de finale van de Champions League bereikte, staat in de competitie na twaalf speelronden op de veertiende plaats met twintig punten achterstand op koploper Liverpool. In de Champions League is Tottenham dicht bij het bereiken van de achtste finales.</p>
      <p>“Ik heb ontzettend veel zin om bij een club met zo’n grote historie en zulke gepassioneerde supporters aan de slag te gaan”, zegt Mourinho. “Dit elftal heeft veel kwaliteiten.”</p>
      <p>Mourinho debuteert zaterdag in de uitwedstrijd tegen West Ham United.</p>
      <h3>Lees meer:</h3>
      <ul>
        <li>
          <a href="https://www.businessinsider.nl/vivianne-miedema-nederlands-vrouwenelftal/">Vivianne Miedema is meer dan topscorer – wist je deze 5 dingen al?</a>
        </li>
        <li>
          <a href="https://www.businessinsider.nl/shanice-van-de-sanden/">Shanice van de Sanden staat bekend om haar opvallende looks – maar wist jij dit al over de pijlsnelle aanvalster?</a>
        </li>
        <li>
          <a href="https://www.businessinsider.nl/sari-van-veenendaal-keepster-oranje/">Sari van Veenendaal: 6 dingen die je nog niet wist over de heroïsche Oranje-keepster</a>
        </li>
        <li>
          <a href="https://www.businessinsider.nl/bjorn-kuipers-scheidsrechter-wk/">Björn Kuipers is topscheidsrechter én miljonair – dit is zijn levensverhaal</a>
        </li>
        <li>
          <a href="https://www.businessinsider.nl/wesley-sneijder-tattoos-yolanthe/">Wat doet Wesley Sneijder met zijn tattoos van Yolanthe?</a>
        </li>
      </ul>
    </article>
  </body>
</html>