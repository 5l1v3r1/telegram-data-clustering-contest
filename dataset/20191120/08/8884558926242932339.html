<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/mccartney-med-najvecjimi-imeni-jubilejnega-glaston"/>
    <meta property="og:site_name" content="Primorske novice"/>
    <meta property="article:published_time" content="2019-11-20T08:49:18+00:00"/>
    <meta property="og:title" content="McCartney med največjimi imeni jubilejnega Glastonburyja"/>
    <meta property="og:description" content="Član nekdanje zasedbe The Beatles Paul McCartney bo prihodnje leto med največjimi imeni 50. festivala Glastonbury. S tem je bila po pisanju britanskega BBC potrjena ena najslabše varovanih skrivnosti v popularni glasbi. Na odru Pyramide bo nastopil 27. junija, teden dni po svojem 78. rojstnem dnevu."/>
  </head>
  <body>
    <article>
      <h1>McCartney med največjimi imeni jubilejnega Glastonburyja</h1>
      <address><time datetime="2019-11-20T08:49:18+00:00">20 Nov 2019, 08:49</time> by <a rel="author">STA</a></address>
      <p>
        <b>Član nekdanje zasedbe The Beatles Paul McCartney bo prihodnje leto med največjimi imeni 50. festivala Glastonbury. S tem je bila po pisanju britanskega BBC potrjena ena najslabše varovanih skrivnosti v popularni glasbi. Na odru Pyramide bo nastopil 27. junija, teden dni po svojem 78. rojstnem dnevu.</b>
      </p>
      <figure>
        <img src="https://static.primorske.si/foto/highres/gnweb/720439_267-mc.jpg"/>
        <figcaption>Na odru Pyramide bo Paul McCartney nastopil 27. junija, teden dni po svojem 78. rojstnem dnevu. Foto: MJ KIm</figcaption>
      </figure>
      <p><b>LONDON</b> &gt; Na festivalu v Somersetu je McCartney nazadnje nastopil leta 2004, organizatorji pa so si že dlje časa prizadevali, da bi se vrnil. Festival bo prihodnje leto praznoval zlati jubilej. Njegova soorganizatorka <b>Emily Eavis</b> je povedala: "Resnično ni bilo nikogar, ki bi si ga bolj želeli za 50. obletnico."</p>
      <p>McCartney je po pisanju BBC v ponedeljek na twitterju objavil sliko <b>Philipa Glassa</b>, <b>Emme Stone</b> in <b>Chucka Berryja</b>, Emily Eavis pa je nato potrdila novico z besedami: "Imeti Paula McCartneyja drugič zapored kot vodilnega izvajalca na Pyramidi je absolutno uresničitev sanj."</p>
      <p>Njen oče, ustanovitelj festivala <b>Michael Eavis</b> je aprila priznal, da razmišlja o nekdanjem Beatlu, vendar je novinarja BBC prosil, naj iz tega ne dela velike zgodbe. McCartney pa je septembra za BBC-jev Radio 2 povedal, da je rezervacija "začela postajati oddaljena možnost".</p>
      <p>Njegov zadnji nastop na odru Pyramid je bil dan po močnem deževju, ki je oboževalce namočil do kože. Vendar so ga ga pričakali z veseljem, sam pa jim je ponudil dve uri in pol največjih uspešnic. Nastop je odprl s klasiko Wingsov Jet ter nadaljeval z 22 pesmimi The Beatlesov, med drugim s Helter Skelter, Back In The USSR in Yesterday.</p>
      <p>Potrjen nastop na Glastonburyju ima poleg McCartneyja še legendarna <b>Diana Ross</b>, ki bo nastopila 28. junija, na zadnji festivalski dan. Med ostalimi nastopajočimi pa se omenjajo <b>Taylor Swift</b>, <b>Kendrick Lamar</b>, <b>The 1975</b> in <b>Foals</b>. Ugibanja, da bi lahko nastopili na jubilejni izvedbi, so sprožili tudi <b>Fleetwood Mac</b>, pri katerih pa naj bi se po poročanju BBC zataknilo pri denarju.</p>
    </article>
  </body>
</html>