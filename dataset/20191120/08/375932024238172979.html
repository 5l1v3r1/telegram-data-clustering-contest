<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/magyarorszagon-erositene-az-egyik-vezeto-pizzalanc-2-1879563/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T08:33:00+00:00"/>
    <meta property="og:title" content="Magyarországon erősítene az egyik vezető pizzalánc"/>
    <meta property="og:description" content="Az Egyesült Államok egyik legnagyobb pizzalánca nyithat éttermeket hazánkban."/>
  </head>
  <body>
    <article>
      <h6 class="kicker">Érdeklődik a Snap Fitness és a School of Rock is</h6>
      <h1>Magyarországon erősítene az egyik vezető pizzalánc</h1>
      <address><time datetime="2019-11-20T08:33:00+00:00">20 Nov 2019, 08:33</time> by <a rel="author">Hecker Flórián</a></address>
      <p>Tíz amerikai franchise tizenkét márkával jelent meg azon a tegnapi üzletember-találkozón, amelyet a Nemzetközi Franchise-szövetség és az Egyesült Államok nagykövetsége szervezett Budapesten. A vállalatok képviselői azzal a céllal érkeztek Magyarországra, hogy helyi franchise-átvevő partnerekkel szerződjenek.</p>
      <aside>Az amerikai társaságok között ott volt a Papa John’s is, a világ negyedik legnagyobb pizzalánca.</aside>
      <p>Az Egyesült Államok vendéglátóipari szektorából több brand is belépne a hazai piacra, ezeken kívül fitnesz-, zeneiskolai és autókozmetikai szolgáltatások is magyar üzlettársakkal erősítenék meg globális pozícióikat.</p>
      <figure>
        <img src="https://www.vg.hu/wp-content/uploads/2019/11/also2.jpg"/>
        <figcaption>Fotó: Shutterstock</figcaption>
      </figure>
      <p>A már említett Papa John’s olyan partnereket keres, akik éttermi tapasztalattal rendelkeznek, de a kiskereskedelmi egységekkel való üzletelés elől sem zárkóznak el. A fennállása 35 éve alatt mintegy 5200 pizzázót nyitó lánc felhívása azért is kedvező lehet, mert viszonylag alacsony belépési költséget számol fel a jövőbeni franchise-tagoknak, viszont erős marketingtámogatást ígér. A Carl’s Jr. a CKE anyavállalat alá tartozik, 75 éves múltra tekint vissza a hamburgerszegmensben, globálisan négyezer boltot üzemeltet. Magyarországon az FMCG-szektor és az éttermi világ szereplőivel működne együtt, főképp olyanokkal, akiknek már kiépült az infrastruktúrájuk, és humán erőforrással is rendelkeznek.</p>
      <p>A Nathan’s Famous szintén tekintélyes múltú amerikai gyorsétterem, 1916-ban alakult. A hot-dog termékekre fókuszáló cég a magyar mellett német partnerek bevonásával terjeszkedne, a franchise-szerződéshez kiindulási pontként 1–3 millió dollár vagyont vár el.</p>
      <table bordered="">
        <tr>
          <td>Közös pénzalap<br/>Kis- és középvállalkozások amerikai piaci exporttámogatására magyar–amerikai közös pénzügyi alapot hoztak létre – mondta az MTI-nek a New Yorkban tárgyaló Szijjártó Péter külgazdasági és külügyminiszter. A magyar gazdaság számára az Európai Unió mellett a legfontosabb exportpiac az Egyesült Államok, Magyarország tavaly 3,5 milliárd dollár értékben exportált az USA-ba, ami 11 százalékos éves növekedés. | VG</td>
        </tr>
      </table>
      <p>
        <i>A <a href="https://www.vg.hu/vilaggazdasag/vilaggazdasag-magyar-vallalatok/magyarorszagon-erositene-az-egyik-vezeto-pizzalanc-1877814/">teljes cikk</a> a Világgazdaság szerdai számában olvasható</i>
      </p>
    </article>
  </body>
</html>