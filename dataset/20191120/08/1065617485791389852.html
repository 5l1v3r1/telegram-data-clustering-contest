<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/kluivert-carica-faro-di-tutto-per-giocare-leuropeo/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-20T08:16:38+00:00"/>
    <meta property="og:title" content="Kluivert carica: “Farò di tutto per giocare l’Europeo”"/>
    <meta property="og:description" content="Il giocatore olandese ha parlato dal ritiro della nazionale. Intanto c'è apprensione per Roma-Brescia in tema di razzismo, visto anche che il rapporto tra Balotelli e i tifosi giallorossi non è idilliaco"/>
  </head>
  <body>
    <article>
      <h1>Kluivert carica: “Farò di tutto per giocare l’Europeo”</h1>
      <h2>Il giocatore olandese ha parlato dal ritiro della nazionale. Intanto c’è apprensione per Roma-Brescia in tema di razzismo, visto anche che il rapporto tra Balotelli e i tifosi giallorossi non è idilliaco</h2>
      <address><time datetime="2019-11-20T08:16:38+00:00">20 Nov 2019, 08:16</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Con il ritorno degli ultimi giocatori in giro con le nazionali (<b>Kluivert e Fuzato</b>), da oggi <b>Fonseca</b> potrà lavorare in vista della sfida con il <b>Brescia</b> con quasi tutti gli effettivi. Continuano a fare personalizzato <b>Veretout</b>, <b>Spinazzola</b>, <b>Fazio</b>, <b>Pastore</b>, <b>Mancini</b> e <b>Perotti</b>. E dal ritiro dell’Olanda Under 21 (che ieri ha sconfitto per 2-1 l’<b>Inghilterra</b>) – scrive ‘La Gazzetta dello Sport’ – ha parlato lo stesso Kluivert: <i>“<b>Mi sento a mio agio</b>, va sempre meglio. Ora gioco di più, sono più abituato a stare nella <b>Roma</b>. Ma il mio rendimento deve ancora crescere, bisogna sempre puntare più in alto. Sono un attaccante, da uno come me ci si aspetta sempre tanto. <b>E farò di tutto per conquistarmi il posto in nazionale per l’Europeo”.</b></i></p>
      <p>Nel frattempo, però, il pensiero vola proprio a<b> Roma-Brescia</b> e a Mario <b>Balotelli</b>, che con la tifoseria giallorossa non ha mai avuto un buon rapporto. Dopo i fatti di <b>Genova</b> (i buu razzisti rivolti da alcuni tifosi romanisti a Ronaldo Vieira), serpeggia un po’ di <b>apprensione</b> in vista della partita di domenica. Il giudice, in riferimento a quei fatti, ha chiesto un <b>supplemento d’indagine alla Procura.</b> In più la Roma ha avuto anche la diffida (alla Curva Sud) per i cori di discriminazione territoriale nei confronti del <b>Napoli</b>. Insomma, dovessero arrivare dei buu verso Balotelli la <b>squalifica</b> sarebbe quasi certa.</p>
    </article>
  </body>
</html>