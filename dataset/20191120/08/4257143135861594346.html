<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/20/eletfogytig-tarto-szabadsagvesztesre-iteltek-a-brutalis-tamadokat"/>
    <meta property="og:site_name" content="infostart"/>
    <meta property="article:published_time" content="2019-11-20T08:04:10+00:00"/>
    <meta property="og:title" content="Életfogytig tartó szabadságvesztésre ítélték a brutális támadókat"/>
    <meta property="og:description" content="A Komárom-Esztergom Megyei Főügyészségnek a több ember sérelmére, nyereségvágyból, a bűncselekmény elhárítására fogyatékosságánál fogva korlátozottan képes személy sérelmére elkövetett emberölés bűntettének kísérlete és más bűncselekmények miatt benyújtott vádirata alapján a bíróság három férfit életfogytig tartó szabadságvesztésre ítélt."/>
  </head>
  <body>
    <article>
      <h1>Életfogytig tartó szabadságvesztésre ítélték a brutális támadókat</h1>
      <address><time datetime="2019-11-20T08:04:10+00:00">20 Nov 2019, 08:04</time> by <a rel="author">Infostart</a></address>
      <h3>A Komárom-Esztergom Megyei Főügyészségnek a több ember sérelmére, nyereségvágyból, a bűncselekmény elhárítására fogyatékosságánál fogva korlátozottan képes személy sérelmére elkövetett emberölés bűntettének kísérlete és más bűncselekmények miatt benyújtott vádirata alapján a bíróság három férfit életfogytig tartó szabadságvesztésre ítélt.</h3>
      <p>A 76 éves férfi és 70 éves felesége egy tatai családi házban lakott, nekik az egyik elkövető 2010-ben fát értékesített, ekkor megfigyelte, hogy a sértettek lemezkazettában tartják a pénzt. Ez a férfi 2015 decemberében ismerősével arról beszélt, hogy honnan tudnának pénzt szerezni. Ekkor a férfinek eszébe jutott, hogy öt évvel korábban a sértettek házában látott készpénzt. Később a férfiak ismét találkoztak, ekkor már további két bűntársuk is jelen volt, akikkel megbeszélték, hogy a sértettek pénzét megszerzik.</p>
      <p>A férfiak 2015. december 7. napján, a hajnali órákban érkeztek Tatára, ahol a tippadó megmutatta a házat, és még egyszer elmagyarázta a társainak, hogy hol találják a pénzkazettát, majd a közelben várakozott. A három elkövető a kerítésen átmászott, az arcukra maszkot húztak, majd egyikük az 56 cm hosszú feszítővassal az ablakot kifeszítette, de az berepedt, így az idős férfi felébredt, és a bejárati ajtót kinyitotta.</p>
      <blockquote>Ekkor mindhárman rátámadtak, a konyhába lökték, feszítővassal ütlegelték, testszerte hosszasan rugdosták, ütötték.</blockquote>
      <p>Ekkor megjelent az idős asszony, akit ketten több alkalommal, ököllel az arcán megütöttek. A férfiak elvették a sértettek ékszereit, és a lemezkazettában lévő pénzt, összesen 660.676 forint értékben, majd nejlonharisnyával megkötözték a házaspárt, összetörték a mobiltelefonokat, hogy a sértettek ne tudjanak rendőrt hívni, végül a bejárati ajtót kívülről bezárták.</p>
      <p>Az idős férfi a bántalmazás következtében olyan súlyos sérüléseket szenvedett, hogy a kórházba szállítását követően meghalt. Az asszony maradandó fogyatékosságot eredményező szemsérülést szenvedett.</p>
      <p>A büntetőeljárás ideje alatt a tippadó férfi elhunyt. A főügyészség indítványára a bíróság három férfit életfogytig tartó szabadságvesztésre, valamint egyaránt 10 év közügyektől eltiltásra ítélt.</p>
      <p>A bíróság megállapította, hogy két férfi feltételes szabadságra akkor bocsátható, ha a szabadságvesztésből legalább 30, illetve 25 évet letöltöttek, ugyanakkor a harmadik elkövetőt a bíróság kizárta a feltételes szabadságra bocsátás lehetőségéből.</p>
      <p>A főügyészség az elsőfokú ítélettel szemben két vádlott terhére, súlyosítás végett jelentett be fellebbezést aziránt, hogy a másodfokú bíróság ezt a két elkövetőt is zárja ki a feltételes szabadságra bocsátás lehetőségéből.</p>
    </article>
  </body>
</html>