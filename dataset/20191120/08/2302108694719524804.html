<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/premiera-in-romania-cu-bani-europeni-ciugud-prima-administratie-publica-locala-cu-sediul-alimentat-cu-energie-verde.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T08:49:07+00:00"/>
    <meta property="og:title" content="Premieră în România cu bani europeni: Ciugud, prima administrație publică locală cu sediul alimentat cu energie verde"/>
    <meta property="og:description" content="Primăria Ciugud (județul Alba) va fi alimentată cu ajutorul unor panouri solare inedite în România. Administrația locală a construit o parcare de 8"/>
  </head>
  <body>
    <article>
      <h1> Premieră în România cu bani europeni: Ciugud, prima administrație publică locală cu sediul alimentat cu energie verde </h1>
      <address><time datetime="2019-11-20T08:49:07+00:00">20 Nov 2019, 08:49</time> by <a rel="author">Ovidiu Hațegan</a></address>
      <p>Primăria Ciugud (județul Alba) va fi alimentată cu ajutorul unor panouri solare inedite în România. Administrația locală a construit o parcare de 8 locuri, acoperită cu panouri solare, care vor produce suficientă energie pentru a alimenta clădirea instituției, dar în plus are și două porturi pentru încărcarea mașinilor electrice.</p>
      <p>Primăria Ciugud a obținut o finanțare europeană în valoare de aproape 200.000 de lei, prin care va marca o premieră în România: prima administrație publică locală cu sediul alimentat cu energie produsă din surse regenerabile.</p>
      <figure>
        <img src="https://cdn.g4media.ro/wp-content/uploads/2019/11/foto-ciugud-1-e1570100876983.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/foto-ciugud-1-e1570100876983.jpg"/>
      </figure>
      <p>Primarul Gheorghe Damian a declarat pentru G4Media.ro că în comună sunt deja două mașini electrice și o alta care folosește tehnologie hibridă și speră ca numărul acestora să crească în viitor.</p>
      <p>Florin Fleșeriu, managerul ”Ecovolt”, firma din Alba Iulia care se ocupă de lucrări, a explicat că instalația poate produce aproximativ 15-16 MWh pe an. Acesta spune că panourile utilizate în cazul investiției de la Ciugud sunt fabricate în Germania și se bazează pe tehnologia glass-glass și au două atuuri importante: rezistență mecanică deosebită și designul.</p>
      <figure>
        <img src="https://cdn.g4media.ro/wp-content/uploads/2019/11/ciugud-2-e1570100996640.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/ciugud-2-e1570100996640.jpg"/>
      </figure>
      <p>Florin Fleșeriu a explicat că aceste panouri vor funcționa pe post de acoperiș și, prin urmare, trebuie să arate bine din ambele părți.</p>
      <p>Acesta a adăugat că sistemul instalat este automatizat, poate fi controlat prin internet și are un modul de putere care controlează energia consumată.</p>
      <p>Asta înseamnă, printre altele, că panourile vor produce doar cât se consumă la un moment dat și comută automat pe sistemul de alimentare din rețea, dacă este al un moment dat incapabil să producă.</p>
      <p>Ciugud este una dintre primăriile din România care au atras cele mai multe fonduri europene. Administrația locală a reușit să își asigure un flux financiar pentru cofinanțări din taxele pe care le adună de la cei 30 de agenți economici pe care i-a atras în zona industrială înființată pe fosta pășune comunală.</p>
      <p>
        <i>
          <b>Acest material face parte dintr-o serie de articole despre România și UE, iar apariția lor este sprjinită de Reprezentanța Comisiei Europene în România.</b>
        </i>
        <br/>
        <i>
          <b>Informațiile prezentate nu reprezintă poziția oficială a UE. Întreaga răspundere asupra informațiilor prezentate revine autorului.</b>
        </i>
      </p>
    </article>
  </body>
</html>