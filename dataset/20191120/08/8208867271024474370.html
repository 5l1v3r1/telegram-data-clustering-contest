<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/20/news/mourinho_nuovo_allenatore_del_tottenham-241463181/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T08:24:00+00:00"/>
    <meta property="og:title" content="José Mourinho nuovo allenatore del Tottenham: &quot;Prometto passione&quot;"/>
    <meta property="og:description" content="Lo Special One torna in pista prendendo il posto di Pochettino alla guida degli Spurs: ''La qualità della squadra mi entusiasma. Lavorare con"/>
  </head>
  <body>
    <article>
      <h1>José Mourinho nuovo allenatore del Tottenham: "Prometto passione"</h1>
      <h2>Lo Special One torna in pista prendendo il posto di Pochettino alla guida degli Spurs: ''La qualità della squadra mi entusiasma. Lavorare con questi giocatori è ciò che mi ha attratto"</h2>
      <address>
        <time datetime="2019-11-20T08:24:00+00:00">20 Nov 2019, 08:24</time>
      </address>
      <p>Lo Special One torna in pista. José Mourinho<b> </b>è il nuovo allenatore del Tottenham. Prende il posto di <a href="https://www.repubblica.it/sport/calcio/esteri/2019/11/19/news/tottenham_ora_e_ufficiale_esonerato_pochettino-241446546/">Mauricio Pochettino</a> esonerato ieri in seguito ai cattivi risultati di questa stagione: il Tottenham, finalista dell'ultima Champions, è al 14° posto in Premier League con 14 punti in 12 giornate (3 vittorie, 5 pareggi e 4 sconfitte).</p>
      <figure>
        <iframe data-src="https://twitter.com/SpursOfficial/status/1197114936448765952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mourinho ha firmato un contratto fino al 2023 da 16,5 milioni lordi a stagione. "Sono entusiasta ed emozionato di entrare a far parte di un club con un patrimonio così grande e tifosi così appassionati - le prime parole del 56enne allenatore portoghese -. La qualità della squadra mi entusiasma. Lavorare con questi giocatori è ciò che mi ha attratto". Sabato il debutto sul campo del West Ham. "Non potrei essere più felice e non vedo l'ora di affrontare la sfida. Cosa posso promettere? Passione, vera passione. Passione per il mio lavoro, ma anche passione per il club - ha spiegato Mourinho ai canali ufficiali del Tottenham -. E' quello che ho fatto per tutta la mia carriera e farò, ovviamente, di tutto per portare gioia a tutti coloro che amano questo club. Mi hanno sempre parlato del potenziale del club, della qualità dei giocatori, del magnifico lavoro che la società stava facendo per mantenere tutti i buoni giocatori cercati dalla maggior parte dei grandi club in Europa". Il tecnico di Setubal ha anche ricordato i tempi in cui ha affrontato gli Spurs da avversario: "Giocare contro il Tottenham al White Hart Lane è sempre stato difficile, ma bello. E' uno dei posti in cui mi recavo con passione ma anche con rispetto. Anche da avversario, c'è sempre stato un grande rispetto tra me e il club. Qui c'è il miglior stadio del mondo. Questa è la realtà. Il campo di allenamento non è secondo a nessuno".<br/><br/><br/>Mourinho, che vive ancora a Londra dopo essere stato <a href="http://www.repubblica.it/sport/calcio/esteri/2018/12/18/news/mourinho_manchester_united-214533170/">esonerato lo scorso inverno dal Manchester United</a>, ha vinto tre Premier e una Fa Cup nei suoi due periodi sulla panchina del Chelsea, oltre ad una Europa League e una Coppa di Lega con lo United. In precedenza, alla guida del Porto, aveva centrato l'accoppiata Champions League-Europa League, come il triplete nel suo biennio all'Inter. "Mourinho ha una grande esperienza - ha sottolineato il n.1 del club, Daniel Levy -. Ha vinto con ogni squadra che ha allenato. Crediamo che porterà energia e fiducia nello spogliatoio". <a href="https://www.repubblica.it/sport/calcio/esteri/2019/11/20/news/inghilterra_mourinho_tottenham_reazioni_stampa_inglese-241500811/">Ma i media inglesi si interrogano sulla bontà della scelta del patron degli Spurs</a>. Mourinho intanto ha già diretto il suo primo allenamento. I tifosi del Tottenham sperano che lo Special One riesca a risollevare le sorti di Kane e compagni, ma il ritardo dalle altre big sembra già incolmabile: il Manchester City del nemico Guardiola è a +11, mentre il Liverpool capolista ha addirittura 20 punti in più degli Spurs. A Mourinho il compito di rincorrere.</p>
    </article>
  </body>
</html>