<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/osadiha-chetirima-ot-telk-v-stara-zagora-za-podkup.html"/>
    <meta property="og:site_name" content="News.bg"/>
    <meta property="article:published_time" content="2019-11-20T08:05:11+00:00"/>
    <meta property="og:title" content="Осъдиха четирима от ТЕЛК в Стара Загора за подкуп"/>
    <meta property="og:description" content="Лекарите са глобени и с по 4000 до 5000 лева"/>
  </head>
  <body>
    <article>
      <h1>Осъдиха четирима от ТЕЛК в Стара Загора за подкуп</h1>
      <address>
        <time datetime="2019-11-20T08:05:11+00:00">20 Nov 2019, 08:05</time>
      </address>
      <p><b>Спецсъдът даде условни присъди на трима членове и секретар на ТЕЛК в Стара Загора</b>. Те са осъдени за получени над 5000 лв. подкупи, за да завишат проценти на нетрудоспособност, съобщиха от Спецпрокуратурата.</p>
      <p>Условните присъди са "Лишаване от свобода" с 5-годишен изпитателен срок на председателя, на двама членове и секретаря на ТЕЛК - трети състав, в МБАЛ "<b>Проф. Д-р Стоян Киркович</b>" АД в Стара Загора.</p>
      <p>На тримата лекари в комисията съдът наложи и <b>глоби от 4000 до 5 000 лева</b>, както и <b>лишаване от право да заемат държавна длъжност</b> в органите на медицинската експертиза и на Регионалните картотеки за медицинска експертиза за срок от 5 години. На секретаря на комисията е наложена глоба от 3000 лева.</p>
      <p>Четиримата осъдени бяха предадени на съд през март 2016 г. с обвинението, че са <b>участвали в организирана престъпна група за подкупи</b>. В рамките на месец и половина са приели облаги в размер на <b>4950 лева и 50 евро от 22 </b><b>души</b>, за да им издадат експертни решения на ТЕЛК за над 50 % трайно намалена работоспособност.</p>
      <p>Подсъдимите по делото са осъдени да заплатят солидарно придобитите в резултат на престъпните деяния <b>суми по сметка на държавата</b>.</p>
      <p>Изготвени са 64 медицински експертизина освидетелствани лица, получили завишен процент на инвалидност, илитакива, с вписан висок процент, без да страдат от заболявания, налагащиопределяне на нетрудоспособност.</p>
      <p>Присъдата не е окончателна и подлежи на обжалване и протестиране в 15-дневен срок.</p>
    </article>
  </body>
</html>