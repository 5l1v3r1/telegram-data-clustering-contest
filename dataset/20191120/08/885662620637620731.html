<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125587/poioi-einai-oi-dyo-mnistires-tis-creta-farms"/>
    <meta property="og:site_name" content="Insider"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Ποιοι είναι οι δύο «μνηστήρες» της Creta Farms"/>
    <meta property="og:description" content="Impala Invest και Lime Capital ήταν τα μοναδικά επενδυτικά σχήματα που κατέθεσαν δεσμευτικές προσφορές για την Creta Farms."/>
  </head>
  <body>
    <article>
      <h1>Ποιοι είναι οι δύο «μνηστήρες» της Creta Farms</h1>
      <h2>Impala Invest και Lime Capital ήταν τα μοναδικά επενδυτικά σχήματα που κατέθεσαν δεσμευτικές προσφορές για την Creta Farms.</h2>
      <address><time datetime="2019-11-20T08:00:00+00:00">20 Nov 2019, 08:00</time> by <a rel="author">Ρομίνα Νικηφόρου</a></address>
      <p>Σε μονομαχία μεταξύ δύο διεκδικητών εξελίσσεται η <b>υπόθεση της Creta Farms</b> καθώς <b>Impala Invest </b>και <b>Lime Capital</b> ήταν τα μοναδικά επενδυτικά σχήματα που εκδήλωσαν έμπρακτα το ενδιαφέρον τους,<a href="https://www.insider.gr/epiheiriseis/emporio/125569/oi-dyo-mnistires-poy-allazoyn-ta-dedomena-stin-ypothesi-tis-creta-farms"> καταθέτοντας τη Δευτέρα δεσμευτικές προσφορές</a> για την κρητική αλλαντοβιομηχανία.</p>
      <p>Από τη μια πλευρά βρίσκεται, το<b> ελληνικών συμφερόντων ολλανδικό fund Impala Invest BV </b>με επικεφαλής τον <b>Δημήτρη Βιντζηλαίο</b>, με τον οποίο τα τελευταία χρόνια έχει προχωρήσει σε αρκετές επενδυτικές κινήσεις στον χώρο των τροφίμων στην Ελλάδα.</p>
      <p>Συγκεκριμένα, η<b> Impala Invest BV </b>δραστηριοποιείται, κατέχοντας ηγετική θέση, στον χώρο παραγωγής, επεξεργασίας και εμπορίας τροφίμων, κυρίως στην νοτιοανατολική Ευρώπη. Από τις σημαντικότερες δραστηριότητές της είναι η παραγωγή και εμπορία κατεψυγμένων και φρέσκων προϊόντων ζύμης.</p>
      <p>Έχει ήδη παρουσία στην ελληνική αγορά αλλαντικών καθώς έχει <b>εξαγοράσει το 70% της «Σερραϊκής - Θρακικής Αλλαντοβιομηχανίας Α.Ε.</b>» (ΧΑΡΙΝΟ Α.Ε.) και το πλειοψηφικό μερίδιο στη<b> Λακωνική Τροφίμων</b>.</p>
      <p>Επίσης είχε συνεργαστεί στο παρελθόν με την <b>Chipita</b> (συμφερόντων Σπύρου Θεοδωρόπουλου) προκειμένου να εξαγοράσουν από κοινού τη <b>«Νίκας»</b>, ένα σχέδιο όμως το οποίο τελικά δεν προχώρησε αφού αποφάσισαν να χωρίσουν τους δρόμους τους. Παράλληλα είχε εκδηλώσει αρχικό ενδιαφέρον να εισέλθει στην <b>αλλαντοβιομηχανία ΒΙΚΗ</b>, η οποία ωστόσο πτώχευσε.</p>
      <p>Από την άλλη πλευρά βρίσκεται το <b>ρωσικών συμφερόντων fund, Lime Capital Partners</b>, που ελέγχει ήδη στην Ελλάδα τη γαλακτοβιομηχανία Δώδώνη.</p>
      <p>Συγκεκριμένα, η Lime Capital Partners Ltd (LCP) είναι μια ιδιωτική εταιρεία επενδύσεων που επενδύει το προσωπικό κεφάλαιο των συνεργατών της σε ευκαιρίες ανάπτυξης και ανάκαμψης, στους τομείς της βιομηχανίας τροφίμων, της αυτοκινητοβιομηχανίας, των μεταλλείων και των χρηματοπιστωτικών υπηρεσιών.</p>
      <p>Η πρώτη επένδυση των συνεργατών της LCP στην Ελλάδα πραγματοποιήθηκε το 2012, με την εξαγορά της ΔΩΔΩΝΗ Α.Ε., την οποία αναδιάρθρωσαν και συνεχίζουν να διαχειρίζονται μέσω της εταιρείας συμμετοχών <b>SI Foods Ltd.</b></p>
      <p>Παράλληλα τον Μάρτιο του 2019 προχώρησε στην <b>εξαγορά του 44,73% της Unismack, </b>μιας startup με έδρα το Κιλκίς, που ειδικεύεται στην ανάπτυξη και παραγωγή προϊόντων σνακ, με εξειδίκευση στις κατηγορίες Gluten &amp; Allergen Free, Vegan, High Protein and Natural.</p>
      <p>Μετά την κατάθεση των δεσμευτικών προσφορών, σύμφωνα με πληροφορίες αναμένεται να αρχίσει άμεσα η αξιολόγησή τους, ώστε το συντομότερο δυνατό να αναδειχθεί ο προτιμητέος επενδυτής που θα αναλάβει την εταιρεία, η οποία αυτή τη στιγμή βρίσκεται σε εξαιρετικά δύσκολη θέση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/123135/konstantinos-domazakis-nai-se-dioikisi-koinis-apodohis-stin-creta-farms"/>
        <a href="https://www.insider.gr/epiheiriseis/emporio/122339/creta-farms-kata-k-domazaki-arnoymaste-na-emplakoyme-se-grafikotites"/>
        <a href="https://www.insider.gr/epiheiriseis/122336/creta-farms-nea-paratasi-gia-tis-mi-desmeytikes-prosfores"/>
      </related>
    </article>
  </body>
</html>