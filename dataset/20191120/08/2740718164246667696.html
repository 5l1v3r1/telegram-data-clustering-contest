<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/lietuvoje-koncertuosiantis-chrisas-de-burghas-turiu-viska-ir-esu-laimingas-zmogus.3f4c43d8-0b6c-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T08:07:00+00:00"/>
    <meta property="og:title" content="Lietuvoje koncertuosiantis Chrisas de Burghas: „Turiu viską ir esu laimingas žmogus“"/>
    <meta property="og:description" content="Daugiau nei 50 milijonų parduotų albumų kopijų, po 80 koncertų, kuriuos stebi sausakimšos arenos kasmet, ir pasaulinė šlovė – Chrisas de Burghas – atlikėjas, kurio dainą „The Lady In Red“ niūniuoja žmonės visame pasaulyje."/>
  </head>
  <body>
    <article>
      <h1>Lietuvoje koncertuosiantis Chrisas de Burghas: „Turiu viską ir esu laimingas žmogus“</h1>
      <address><time datetime="2019-11-20T08:07:00+00:00">20 Nov 2019, 08:07</time> by <a rel="author">Žmonės.lt</a></address>
      <p>
        <b>Daugiau nei 50 milijonų parduotų albumų kopijų, po 80 koncertų, kuriuos stebi sausakimšos arenos kasmet, ir pasaulinė šlovė – Chrisas de Burghas – atlikėjas, kurio dainą „The Lady In Red“ niūniuoja žmonės visame pasaulyje.</b>
      </p>
      <p>Lapkričio 22 d. Kaune dainininkas surengs savo vienintelį pasirodymą Baltijos šalyse. Belaukiant koncerto, Ch. de Burghas atvirai dalijasi su savo gerbėjais mintimis apie pasaulinę šlovę, sėkmės kainą ir jubiliejinį turą. </p>
      <p>
        <b>Didžioji dauguma Jūsų dainų kupinos romantiškos nuotaikos. Ar kasdieniame gyvenime Jūs irgi esate romantikas?</b>
      </p>
      <p>Man norisi galvoti, kad aš esu emocionali asmenybė. Pavyzdžiui, aš nemanau, kad vyrui verkti yra gėda. Man atrodo, kad jeigu jis nesugeba pravirkti, tai jam yra be galo sunku gyventi. Kartais gyvenime susiduri su reiškiniais, kurie gali tave labai giliai paliesti, net sukrėsti. Tokiomis akimirkomis reikia leisti savo emocijoms išsiveržti. Aš tai darau per savo dainas. Galiu pasinerti ir gilintis į savo emocijas bei aprašyti savo būseną dainose. Man atrodo, kad gera daina gali perteikti tiek daug, jog žmonės įvairiuose pasaulio kampeliuose pagalvoja: „Aš pasakyčiau ar pasielgčiau taip pat.“ Gali sukurti labai emocionalų muzikinį kūrinį, kuris privers žmones susimąstyti ar kaip nors kitaip sureaguoti. Romantika – tai tam tikras gyvenimo būdas, kuris leidžia tau justi kitų žmonių mintis ir norus. Ne vieno žmogaus, o daugelio. Kultūra, gamta, pasaulio ateitis – tai tie dalykai, kuriais aš tikiu.</p>
      <figure>
        <img src="https://www.zmones.lt/photo/7dbe261e-0b6c-11ea-9fe0-aa000054c883/1200x750s/chrisas-de-burghas-organizatoriu-nuotr-5dd4f3be2e4b21-88329424.jpeg"/>
        <figcaption>Chrisas De Burghas/Organizatorių nuotr.</figcaption>
      </figure>
      <p>
        <b>Žinomiausia Jūsų daina „Lady in Red“. Ar ji Jums asocijuojasi su kokiu nors konkrečiu įvykiu?</b>
      </p>
      <p>Aš girdėjau tiek daug istorijų ir legendų apie tai, kaip atsirado ši daina. Tiesą pasakius, ją parašiau per 20 minučių, tačiau vėliau man prireikė pusės metų, kad galėčiau jai suteikti tokią formą ir skambesį, kuriuo ji pakerėjo milijonus klausytojų visame pasaulyje. Vyras įeina į salę ir mato gražią merginą, kuri yra apsupta gerbėjų. Tą pačią akimirką jis supranta, kad tai jo būsima žmona. Bet bėgant laikui vyras pamiršta, kokia gražuolė yra šalia jo. Užsimiršta ir pirmo susitikimo bei pasimatymų emocijos. Tai daina apie žmonių tarpusavio santykius, kurie dažnai yra sudėtingi ir reikalauja nuolatinio darbo, pastangų, kompromisų. Tai ne tas pats, kaip stebėti saulėlydį. Šia daina aš norėčiau atsiprašyti visų moterų, kad mes, vyrai, dažnai būname nepakankamai dėmesingi, pamirštame ir nevertiname to, ką turime, nepraleidžiame užtektinai laiko su jomis. Šia daina aš tarsi kviečiu vyrus, kurie jau ilgus metus gyvena santuokoje, pažiūrėti į savo antrąją pusę tokiomis akimis, kokiomis žiūrėjo per pirmą pasimatymą. Mano manymu, tai labai romantiška.</p>
      <figure>
        <img src="https://www.zmones.lt/photo/7dbb6c05-0b6c-11ea-9fe0-aa000054c883/1200x750s/chrisas-de-burghas-organizatoriu-nuotr-5dd4f3be268c24-00216553.jpeg"/>
        <figcaption>Chrisas De Burghas/Organizatorių nuotr.</figcaption>
      </figure>
      <p>
        <b>Jūsų albumų pardavimo apimtys perkopė 50 milijonų tiražą. Ką Jums tai reiškia?</b>
      </p>
      <p>Mane tai kaskart pribloškia. Kai pagalvoji, kad tiek milijonų kartų žmonės ateidavo į parduotuvę ir sakydavo: „Duokite man Chriso de Burgho albumą.“ Tai neįtikėtina ir labai įkvepia. Tiesą pasakius, aš kasdien dėkoju Dievui už talentą, balsą, savo šeimą. Turiu gražų namą, nuostabią šeimą, darau tai, kas man patinka. Aš esu laimingas žmogus! Todėl kaskart, kai išeinu į sceną, dainuoju iš visos širdies ir dalinuosi savo laime su savo žiūrovais. Koncertas – tai ne tik galimybė pabendrauti su savo gerbėjais, bet ir vienintelė proga paversti savo muziką gyva.</p>
      <figure>
        <img src="https://www.zmones.lt/photo/7e1744b9-0b6c-11ea-9fe0-aa000054c883/1200x750s/chrisas-de-burghas-organizatoriu-nuotr-5dd4f3be731dc2-50454666.jpeg"/>
        <figcaption>Chrisas De Burghas/Organizatorių nuotr.</figcaption>
      </figure>
      <p>
        <b>Viename interviu minėjote, kad dėl savo pasaulinės šlovės turite būti dėkingas ne kam kitam, o sėkmei.</b>
      </p>
      <p>Taip, manau, kad man tiesiog pasisekė. Temperamentas, talentas, daug įdėtų pastangų ir darbas iki išnaktų gali neatnešti šlovės, jeigu tau tiesiog nepasiseks. Aš ilgus metus grojau restoranuose ir laukiau savo valandos. Aš daug dirbau, bet jeigu sėkmė man prieš daugelį metų nebūtų nusišypsojusi, nebūčiau toks populiarus. Arba, pavyzdžiui, mano dukra Rosanna. Ji niekada nesiekė dalyvauti grožio konkursuose, tačiau vieną dieną ją tiesiog pastebėjo gatvėje ir pasikvietė. Niekas net negalėjo įsivaizduoti, kad 2003 m. ji pelnys titulą „Mis pasaulis“.</p>
      <p>
        <b>Papasakokite apie savo koncertinį turą, kurio metu surengsite ir vieną pasirodymą Lietuvoje.</b>
      </p>
      <p>Koncertą Lietuvoje įtraukiau į savo pasaulinį turą, kurio pavadinimas yra „Classic Albums tour“. Koncerto metu aš atlieku dainas iš dviejų didžiausios sėkmės sulaukusių albumų: 1986 m. išleisto „Into The Light“ ir 2010 m. pasirodžiusio „Moonfleet &amp; Other Stories“. Pirmasis tapo sėkmingiausiu iš visų mano išleistų komercine prasme, o kuriant antrąjį aš patyriau didžiausią malonumą. Kaip ir visada, mano tikslas yra atrasti ypatingą ryšį su auditorija ir kartu leistis į muzikinę kelionę, kurioje klausytojų laukia žinomiausios ir mėgstamiausios dainos. Tad iki pasimatymo Kaune.</p>
      <p>Vienintelis Ch. de Burgho koncertas Baltijos šalyse vyks lapkričio 22 dieną Kauno „Žalgirio“ arenoje. Bilietus platina „bilietai.lt“ ir „kakava.lt“.</p>
    </article>
  </body>
</html>