<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/dupa-ce-cocosul-maurice-si-a-castigat-in-instanta-dreptul-de-a-canta-un-tribunal-francez-le-a-dat-si-ratelor-dreptul-sa-macane.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T08:29:28+00:00"/>
    <meta property="og:title" content="După ce cocoșul Maurice și-a câștigat în instanță dreptul de a cânta, un tribunal francez le-a dat și rațelor dreptul să măcăne"/>
    <meta property="og:description" content="Raţele dintr-o mică fermă din Franţa au dreptul să măcăne în continuare, a hotărât marţi un tribunal, respingând astfel plângerea unor vecini nemulţumiţi"/>
  </head>
  <body>
    <article>
      <h1> După ce cocoșul Maurice și-a câștigat în instanță dreptul de a cânta, un tribunal francez le-a dat și rațelor dreptul să măcăne </h1>
      <address><time datetime="2019-11-20T08:29:28+00:00">20 Nov 2019, 08:29</time> by <a rel="author">Redacția</a></address>
      <p>Raţele dintr-o mică fermă din Franţa au dreptul să măcăne în continuare, a hotărât marţi un tribunal, respingând astfel plângerea unor vecini nemulţumiţi de zgomotul produs de aceste păsări, relatează Reuters, preluată de Agerpres.</p>
      <p>Tribunalul din Dax a dispus că nivelul de zgomot produs de circa şaizeci de raţe şi gâşte, aflate pe proprietatea fermierei pensionare Dominique Douthe, la poalele Pirineilor, în sud-vestul Franţei, se încadrează în limitele acceptabile, potrivit postului France 3.</p>
      <p>”Raţele au câştigat”, a declarat Douthe pentru Reuters după decizia tribunalului. ”Sunt foarte fericită pentru că nu voiam să îmi omor raţele”, a adăugat proprietara păsărilor.</p>
      <p>Plângerea a fost adusă în faţa instanţei de vecinii lui Douthe, care s-au mutat în urmă cu aproximativ un an, pe o proprietate din Soustons, aflată la circa 50 de metri distanţă de spaţiul în care se află păsările.</p>
      <p>Numele semnatarilor plângerii din Soustons, la aproximativ 700 kilometri sud-vest de Paris, nu a fost făcut public.</p>
      <p>Avocatul vecinilor a declarat că zgomotul păsărilor a depăşit nivelul permis şi îi împiedică pe reclamanţi să se bucure de grădină sau să doarmă cu ferestrele deschise. Semnatarii plângerii au cerut măsuri imediate pentru reducerea zgomotului şi daune de 3.500 de euro, potrivit media franceze.</p>
      <p>Această dispută este cea mai recentă dintr-o serie de cazuri aduse în faţa judecătorilor din Franţa izvorâte în urma conflictelor tensiunilor dintre locuitorii de la oraşe care achiziţionează locuinţe în mediul rural, însă nu sunt pregătiţi să facă faţă realităţilor din acest mediu.</p>
      <p>În luna septembrie, <a href="https://www.agerpres.ro/zig-zag/2019/09/05/franta-victorie-in-instanta-pentru-cocosul-maurice--364940">un tribunal din Franţa a dispus că un cocoş pe nume Maurice îşi poate continua cântecele din zori</a>, în pofida nemulţumirii vecinilor mutaţi de la oraş, într-un caz devenit celebru, ce a provocat dezbateri aprinse şi a declanşat acţiuni de susţinere chiar şi din Statele Unite. Proprietara cocoşului Maurice de pe insula franceză Oleron a declarat pentru Reuters că tribunalul din Rochefort (vestul Franţei) a respins solicitarea primită din partea vecinilor ca pasărea să fie redusă la tăcere. ”Astăzi, Maurice a câştigat o luptă pentru toată Franţa”, a spus la acea vreme Corinne Fesseau.</p>
      <p>
        <i>Imagine de <a href="https://pixabay.com/ro/users/Alexas_Fotos-686414/?utm_source=link-attribution&amp;utm_medium=referral&amp;utm_campaign=image&amp;utm_content=2413579">Alexas_Fotos</a> de la <a href="https://pixabay.com/ro/?utm_source=link-attribution&amp;utm_medium=referral&amp;utm_campaign=image&amp;utm_content=2413579">Pixabay</a></i>
      </p>
    </article>
  </body>
</html>