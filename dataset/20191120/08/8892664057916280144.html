<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/kulcsar-edinatol-is-tanulhatnak-a-vallalkozok-a-balnaban/08vgxf4"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T08:39:59+00:00"/>
    <meta property="og:title" content="Kulcsár Edinától is tanulhatnak a fiatal vállalkozók, ráadásul ingyenesen – Mindössze ennyit kell tennie"/>
    <meta property="og:description" content="Kezdetét veszi a Fiatal Vállalkozók Hete – Karrier&amp;Üzleti Show budapesti programja. November 20-án szerdán a „Vállalkozz az Életre!” napon mások mellett Kulcsár Edina, a világ második legszebbjének választott üzletasszony is részt vesz. Az influenszer ügynökséget vezető híresség Szabó András Csutival, Kajdi Csabával és Tomán Szabinával áll színpadra."/>
  </head>
  <body>
    <article>
      <h1>Kulcsár Edinától is tanulhatnak a fiatal vállalkozók, ráadásul ingyenesen – Mindössze ennyit kell tennie</h1>
      <address><time datetime="2019-11-20T08:39:59+00:00">20 Nov 2019, 08:39</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Kezdetét veszi a Fiatal Vállalkozók Hete – Karrier&amp;Üzleti Show budapesti programja. November 20-án szerdán a „Vállalkozz az Életre!” napon mások mellett Kulcsár Edina, a világ második legszebbjének választott üzletasszony is részt vesz. Az influenszer ügynökséget vezető híresség Szabó András Csutival, Kajdi Csabával és Tomán Szabinával áll színpadra.</b>
        </i>
      </p>
      <p>November 18. és 22. között rendezi meg a Fiatal Vállalkozók Országos Szövetsége (FIVOSZ) a Fiatal Vállalkozók Hetét. Az ingyenes budapesti program a Bálnában indul november 20-án, szerdán 15 órától a „Vállalkozz az Életre!” nappal. Színpadra lép Kedves Ferenc üzletember, Langár Tamás, a Frei Café társtulajdonosa, de bemutatkozik a cukorkából milliárdossá lett Felföldi József is. A Sharing economy-ban rejlő lehetőségekre és a start-up világ kulisszatitkaira is fény derül a Rendi.hu, az Oszkar.hu, és a Foxpost által, sőt a „Magyarok az űrből” szekcióban Farkas Bertalan űrhajós történeteit és az űrben rejlő végtelen üzleti lehetőségeket is feltárják. A vállalkozó influencerek közül Kulcsár Edina, Szabó András Csuti, Kajdi Csaba és Tomán Szabina segítenek abban, hogyan robbanhat be egy fiatal az Instán.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>„Igazán érdekes és jó hangulatú beszélgetést szeretnénk összehozni a fiatalok számára, amiből remélhetőleg sokat tanulnak majd. Ami biztos, hogy a nehézségekről muszáj beszélni, hiszen senkinek nem egyszerű egy vállalkozást beindítani és ehhez óriási kitartás is szükséges” – kezdte Kulcsár Edina, aki 2014-ben második lett a Miss World szépségversenyen, ezután pedig színes karriert futott be a mádiában műsorvezetőként, de saját influenszer-ügynökséget is vezet.</p>
      <p>„Soha nem azért csináltam bármit is teljes erőbedobással, hogy én bárkinek is a példaképe legyek, hanem leginkább magam miatt és a családom miatt. Aztán a közösségi médiában való jelenlétemnek köszönhetően egyre inkább találkoztam olyan kommentekkel, hogy én vagyok a példaképük, amik nagyon-nagyon jól estek, így igyekszem minden lényegesebb szereplésemet, vagy az üzleti életben elért sikereimet mindenesetben megosztani az oldalamon, hogy ezek hátha még inspirálóbban hatnak a fiatalokra” – tette hozzá Kulcsár Edina, aki azért is nagyon örült a FIVOSZ felkérésének, mert már régóta ismerte az évente megrendezésre kerülő Fiatal Vállalkozók Hetét.</p>
      <p>A november 21-i, csütörtöki második budapesti program mottója: „Vállalkozz az Üzletre!” A WizzAir történetéről a cég vezérigazgatója, Váradi József tart előadást. Megismerhetjük a Mogyi Kft. sztoriját, valamint évszázados magyar márkák történeteit is. Kiemelt szerepet kap majd az innováció is: a Nemzeti Kutatási, Fejlesztési és Innovációs Hivatal nem csak a saját standján várja az érdeklődőket, hanem tematikus kerekasztal-beszélgetésen is részt vesz. Dr. Birkner Zoltán, az NKFIH elnöke, valamint Kölkedi Krisztián, az NKFIH ifjúsági innovációért és startup ökoszisztémáért felelős elnöki tanácsadója előadást tart majd az innováció jelentőségéről a vállalkozások életében.</p>
      <p>A FIVOSZ által szervezett eseménysorozat tavaly közel tízezer érdeklődőt vonzott. A program célja, hogy bemutassa a vállalkozói és üzleti létet, s ezzel fiatalok tömegét inspirálja vállalkozás indításra. Az esemény ingyenes, de regisztrációhoz kötött. Még várják az érdeklődő fiatal vállalkozók jelentkezését a következő weboldalon: <a href="http://fiatalvallalkozokhete.hu/">http://fiatalvallalkozokhete.hu/</a> </p>
    </article>
  </body>
</html>