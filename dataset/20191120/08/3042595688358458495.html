<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/forvaringsfange-er-dod/71838446"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T08:49:33+00:00"/>
    <meta property="og:title" content="Forvarings­fange er død"/>
    <meta property="og:description" content="Dobbeltdrapsdømte Kenneth Danielsen (53) sonet sammenhengende i over 21 år i norske fengsler. I helga døde han, bekrefter advokat Atle Helljesen overfor Dagbladet."/>
  </head>
  <body>
    <article>
      <h1>Forvarings­fange er død</h1>
      <h2>Dobbeltdrapsdømte Kenneth Danielsen (53) sonet sammenhengende i over 21 år i norske fengsler. I helga døde han, bekrefter advokat Atle Helljesen overfor Dagbladet.</h2>
      <address><time datetime="2019-11-20T08:49:33+00:00">20 Nov 2019, 08:49</time> by <a rel="author">Frode Andresen</a></address>
      <p>Tirsdag kveld bekrefter advokat Atle Helljesen overfor Dagbladet at hans klient, dobbeltdrapsdømte Kenneth Danielsen (53), døde i helga.</p>
      <p>
        <b>- Kenneth Danielsen døde i helga etter lengre tids sykdom. Han har slitt med hjerteproblemer i flere år, sier Helljesen til Dagbladet.</b>
      </p>
      <h3>Dommene</h3>
      <p>Danielsen fikk sitt første møte med rettsvesenet i en alder av 14 år, og er straffedømt totalt ti ganger, ifølge <a href="https://www.nrk.no/norge/dobbeltdrapsmann-vil-ut-1.4313767">NRK</a>.</p>
      <p>I 1986 - året han fylte 20 år - ble han dømt for å ha drept sin egen grandonkel. I 1989 ble han dømt til 17 år fengsel og ti års sikring for å ha drept en kvinnelig fengselsbetjent.</p>
      <p>
        <b>- Han har vært i en soningssituasjon siden slutten av tenåra. De siste åra har han formelt sett vært under forvaring, sier Helljesen.</b>
      </p>
      <p>Seinest i sommer ble forvaringsdommen forlenget, noe Danielsen samtykket til.</p>
      <h3>Lang soning</h3>
      <p>I 2007 hadde Danielsen sonet over 21 år i fengsel uten permisjon, og er blant dem som har sonet lengst i norske fengsler. Ettersom han har vært forvaringsdømt, så har det vært opp til domstolen å avgjøre om Danielsen skulle innvilges prøveløslatelse.</p>
      <p>Flere sakkyndige påviste imidlertid betydelige svakheter i Danielsens personlighet, skrev NRK i 2007.</p>
      <p>- Retten finner at det foreligger en reell og nærliggende fare for at Danielsen på nytt vil begå alvorlige voldsforbrytelser dersom han prøveløslates, mente tingrettsdommer Cecilie Walnum.</p>
      <p>
        <b>De siste ti åra har Danielsen ikke sonet straffen i fengsel, forteller Helljesen. I stedet har han vært under kriminalomsorgens ansvar.</b>
      </p>
      <p>- Han har ønsket å være der, og har hatt det fint der de siste ti åra, sier Helljesen.</p>
      <h3>Stor oppmerksomhet</h3>
      <p>Drapet på fengselsbetjenten fikk stor oppmerksomhet, blant annet fordi Danielsen ble tillat å oppholde seg alene med henne da drapet fant sted. Dette som del av det såkalte Ila-prosjektet.</p>
      <p>
        <b>Prøveprosjektet hadde som mål å lage en mer meningsfylt tilværelse i fengselet for sikringsfanger.</b>
      </p>
      <p>Dette førte til at både daværende justisminister, Helen Bøsterud, og daværende sosialminister, Tove Strand Gerhardsen, ble stevnet som vitner i rettssaken.</p>
    </article>
  </body>
</html>