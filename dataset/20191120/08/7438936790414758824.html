<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Kladno-Ceskou-cenu-za-architekturu-ziskala-Lavka-pres-Dretovicky-potok-603992"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T08:38:00+00:00"/>
    <meta property="og:title" content="Kladno: Českou cenu za architekturu získala Lávka přes Dřetovický potok"/>
    <meta property="og:description" content="Mezinárodní porota prestižní soutěže Česká cena za architekturu 2019 ocenila Lávku přes Dřetovický potok v kladenské čtvrti Vrapice. Lávka se nachází na pěší cestě na hřbitov. Autory projektu jsou architekti Ondřej Císler a Petr Tej z pražské kanceláře Aoc architekti, spoluautorem pak český sochař, malíř, restaurátor, kurátor a vysokoškolský pedagog Jan Hendrych."/>
  </head>
  <body>
    <article>
      <h1>Kladno: Českou cenu za architekturu získala Lávka přes Dřetovický potok</h1>
      <address>
        <time datetime="2019-11-20T08:38:00+00:00">20 Nov 2019, 08:38</time>
      </address>
      <p>
        <b>Mezinárodní porota prestižní soutěže Česká cena za architekturu 2019 ocenila Lávku přes Dřetovický potok v kladenské čtvrti Vrapice. Lávka se nachází na pěší cestě na hřbitov. Autory projektu jsou architekti Ondřej Císler a Petr Tej z pražské kanceláře Aoc architekti, spoluautorem pak český sochař, malíř, restaurátor, kurátor a vysokoškolský pedagog Jan Hendrych.</b>
      </p>
      <p>O Českou cenu za architekturu se ucházelo 186 děl, dokončených v posledních 5 letech. V červnu Česká komora architektů představila 34 nominovaných prací a 14. listopadu bylo slavnostně oceněno 6 prací, mezi nimi i Lávka ve Vrapicích.</p>
      <p>Původní lávku přes Dřetovický potok ve Vrapicích strhla před několika lety povodeň. Nový mostek, jehož příprava započala v roce 2016 a instalace byla dokončena loni, reflektuje mimo jiné také požadavky na to, aby v případě další vysoké vody nezablokoval koryto.</p>
      <p>„Mám velikou radost, že tato unikátní lávka z tenkostěnného pouhé 3 centimetry silného betonu dostala zasloužené ocenění České ceny za architekturu. Pro Kladno je udělení uznání připomínkou toho, že kvalitní architektura má v Kladně městě místo a věřím, že se ve městě objeví časem i další oceňované realizace", dodává Anna Gamanová, členka zastupitelstva a předsedkyně Výboru pro rozvoj, územní plánování a dopravu.</p>
      <figure>
        <img src="https://cms.parlamentnilisty.cz/edition_files/uploaded-images/971bb655-4e75-48f4-b08c-64b5bcf11b0e.jpg"/>
      </figure>
      <p>Statické řešení, technologii materiálu a výroby unikátního tenkostěnného, ale superpevného prefabrikátu navrhli vědci z Kloknerova ústavu ČVUT. Lávku odlila společnost KŠ Prefa. Návrh vhodně využívá dvojí zakřivení geometrie lávky, které stabilizuje konstrukci v obou směrech. U můstku stojí socha „Strážce lávky“ z ateliéru Jana Hendrycha. Elegantní černý most tak propojuje už rok oba břehy Dřetovického potoka. Materiál, z nějž je lávka vyrobena, je probarvený ve hmotě, povrchově patinovaný leptáním a v klíčových detailech ručně dobrušovaný.</p>
      <p>V letech 2015 - 2018 probíhaly přípravné práce. Kladenská radnice zajistila odkoupení pozemků, část jich získala darem, financovala také inženýrskou činnost, převoz, položení a ukotvení lávky, včetně stavebního dozoru. Zhotovitelská firma darovala lávku Kladnu na základě darovací smlouvy.</p>
      <p>Letošní nominace zveřejnila Česká komora architektů 10. června v prostorách Fakulty architektury ČVUT v Praze. Práci českých architektů hodnotí prestižní sedmičlenná mezinárodní porota, které předsedá Imke Woelk, v Berlíně působící architektka a teoretička architektury. Porotkyní České ceny za architekturu pro rok 2019 je také Teresa Borsuk, britská architektka s bohatou praxí, mimo jiné také oceněná magazínem Architects‘ Journal jako Britská architektka roku 2015 za úsilí o zlepšení rovnosti žen a mužů v praxi. Více <a href="http://www.ceskacenazaarchitekturu.cz/">ZDE</a>.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Kladno-Krocehlavsky-most-je-otevren-603459"/>
        <a href="https://www.parlamentnilisty.cz/politika/obce-volicum/Kladno-U-Sitenskeho-udoli-vznikaji-boule-pro-zabavnou-jizdu-nejen-na-kole-603354"/>
        <a href="https://www.parlamentnilisty.cz/politika/obce-volicum/Kladno-Prihlaste-se-do-pilotniho-projektu-komunitni-kompostovani-601178"/>
        <a href="https://www.parlamentnilisty.cz/politika/obce-volicum/Kladno-Rekonstrukce-Zakladni-skoly-Brjanska-je-dokoncena-601075"/>
      </related>
    </article>
  </body>
</html>