<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821726-razumkov-spodivaetsa-so-rekonstrukcia-aeroportu-dnipro-zaversitsa-u-2022-roci.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T08:48:00+00:00"/>
    <meta property="og:title" content="Разумков сподівається, що реконструкція аеропорту «Дніпро» завершиться у 2022 році"/>
    <meta property="og:description" content="Голова Верховної Ради України Дмитро Разумков сподівається, що реконструкція міжнародного аеропорту «Дніпро» завершиться до весни 2022 року."/>
  </head>
  <body>
    <article>
      <h1>Разумков сподівається, що реконструкція аеропорту «Дніпро» завершиться у 2022 році</h1>
      <h2>Голова Верховної Ради України Дмитро Разумков сподівається, що реконструкція міжнародного аеропорту «Дніпро» завершиться до весни 2022 року.</h2>
      <address>
        <time datetime="2019-11-20T08:48:00+00:00">20 Nov 2019, 08:48</time>
      </address>
      <p>Про це Разумков сказав після презентації проєкту реконструкції аеропорту «Дніпро» та дорожньої карти у Дніпрі, де він перебуває з робочою поїздкою, повідомляє кореспондент Укрінформу.</p>
      <p>«Зрозуміло, що тут ми бачимо ще не весь шлях, який доведеться пройти, але початок покладено. Сподіваюся, що до весни 2022 року Дніпро зможе приймати сучасні повітряні судна. Це дасть поштовх і для економічного, і для туристичного зростання міста, тому що тут точно є що подивитися», - сказав Разумков.</p>
      <p>Він зазначив, що в цілому проєкт йому сподобався.</p>
      <p>Як підкреслив голова Дніпропетровської ОДА Олександр Бондаренко, для обласної влади це будівництво - один з головних пріоритетів. Він сподівається, що реконструкція розпочнеться вже у 2020 році.</p>
      <p>Як повідомляло агентство, у <a href="https://www.ukrinform.ua/tag-budzet">Держбюджеті-2020</a> на аеропорт у Дніпропетровській області заклали 1 млрд грн.</p>
      <p>Проєкт з будівництва аеропорту область втілюватиме на умовах державно-приватного партнерства. Злітно-посадкову смугу зведуть держкоштом. У термінал інвестує українська промислово-фінансова група DCH.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821329-dizajn-aerodromu-na-dnipropetrovsini-rozrobit-avstrijska-kompania.html">Дизайн аеродрому на Дніпропетровщині розробить австрійська компанія</a>
      </blockquote>
      <p>За проєктом, злітно-посадкова смуга аеропорту буде довжиною 3,2 км. Цього достатньо, аби приймати повітряні судна усіх типів, в тому числі Boeing 777.</p>
      <p>Аеровокзальним комплексом тако займатиметься приватний інвестор – група DCH.</p>
      <p>Дизайн аеродрому Міжнародного аеропорту в Дніпропетровській області розробить австрійська компанія Airport consulting Vienna. Він буде готовий вже цьогоріч.</p>
      <p>Фото: Дніпровська панорама</p>
    </article>
  </body>
</html>