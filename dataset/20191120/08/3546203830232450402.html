<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1028841681_Nad_100_dushi_sa_zaginali_ot_petak_nasam_na_protestite_v_Iran"/>
    <meta property="og:site_name" content="webcafé"/>
    <meta property="article:published_time" content="2019-11-20T08:26:00+00:00"/>
    <meta property="og:title" content="Над 100 души са загинали от петък насам на протестите в Иран"/>
    <meta property="og:description" content="От началото на мащабните антиправителствени протести в Иран досега са загинали най-малко 106 души, съобщи във вторник международната правозащитна организация &quot;Амнести интернешънъл&quot;, цитирана от АФП."/>
  </head>
  <body>
    <article>
      <h1>Над 100 души са загинали от петък насам на протестите в Иран</h1>
      <address><time datetime="2019-11-20T08:26:00+00:00">20 Nov 2019, 08:26</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/01/02/iran-protests/1170x815.jpg"/>
        <figcaption>Вълненията в страната избухнаха след новото поскъпване на горивата, а местните власти отговориха на демонстрациите със сила<cite>Снимка: © Getty Images</cite></figcaption>
      </figure>
      <p>От началото на мащабните антиправителствени протести в Иран досега са загинали най-малко 106 души, съобщи във вторник международната правозащитна организация "Амнести интернешънъл", цитирана от АФП.</p>
      <p>Самите протести в Иран започнаха в петък и бързо се разпространиха в поне 100 града, след като бяха вдигнати отново цените на горивата в страната, като местните власти подхождат със сила за разбиването им.</p>
      <p>От "Амнести" алармират, че действителният брой на жертвите може да бъде много по-висок от тази посочена цифра именно заради действията на правителството.</p>
      <p>Иранските власти не съобщават данни за броя на арестуваните, ранените и загиналите по време на протестите. От мисията си в ООН обаче Иран отхвърли данните на правозащитната организация като "безпочвени твърдения" и "измислени числа".</p>
      <figure>
        <iframe data-src="https://twitter.com/herjans56/status/1196911326762819584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>От "Амнести" коментират, че данните им са събрани върху базата на интервюта с журналисти и правозащитници, като информациите от тях са събрани и сравнени, преди да се излезе с позицията.</p>
      <p>Организацията се позовава и на видеозапис, който показва силите за сигурност да използват огнестрелно оръжие, водни оръдия и сълзотворен газ, за да разпръснат демонстрациите. Във видеото се вижда как по земята има гилзи от бойни муниции.</p>
      <p>Според очевидци, цитирани от "Амнести интернешънъл", по демонстрантите е стреляно и от снайперисти, разположени по покривите, а в един случай - и от хеликоптер.</p>
      <p>По-рано от кабинета на Върховния комисар за човешките права на ООН изразиха дълбока загриженост от информациите за употреба на бойни муниции.</p>
      <p>Иранските власти прекъснаха достъпа до интернет в страната, което остави единствено държавните медии и официалните представители на иранското правителство като източници за събитията в страната.</p>
    </article>
  </body>
</html>