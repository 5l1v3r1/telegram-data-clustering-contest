<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/filipine-interzice-importul-igarilor-electronice-i-utilizarea-lor-in-spaii-publice-148690.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T08:19:00+00:00"/>
    <meta property="og:title" content="Filipine interzice importul țigărilor electronice și utilizarea lor în spații publice"/>
    <meta property="og:description" content="Președintele filipinez Rodrigo Duterte a anunțat că va opri importul de țigări electronice și de alte produse pentru vaping, interzicând utilizarea lor în spațiile publice, scrie..."/>
  </head>
  <body>
    <article>
      <h1>Filipine interzice importul țigărilor electronice și utilizarea lor în spații publice</h1>
      <address>
        <time datetime="2019-11-20T08:19:00+00:00">20 Nov 2019, 08:19</time>
      </address>
      <p>Președintele filipinez Rodrigo Duterte a anunțat că va opri importul de țigări electronice și de alte produse pentru vaping, interzicând utilizarea lor în spațiile publice, scrie Bloomberg.</p>
      <p>"Voi interzice utilizarea și importul", a declarat Duterte în timpul unei întâlniri televizate, marți seară. "Ordon acum organelor de aplicare a legii să aresteze pe oricine 'vapează' în public."</p>
      <p>"Țigaretele electronice conțin nicotină și alte substanțe chimice pe care nu le știm", a adăugat acesta.</p>
      <p>Măsura este luată la câteva zile după ce Departamentul de Sănătate a transmis că un adolescent din Filipine, care folosea tigări electronice de 6 luni, împreună cu țigări normale, a fost diagnosticat cu o afecțiune pulmonară. Acesta este probabil primul caz din Asia al afecțiunii despre care nu se știe încă foarte multe și care a ucis aproape 40 de oameni în SUA, afectând alți aproape 2.000.</p>
      <p>Aceste cazuri recente au încurajat atitudini pro reglementare împotriva industriei țigărilor electronice, la nivel global. Considerată cândva o unealtă potrivită pentru fumătorii care doreau să se lase, țigara electronică este acum interzisă în aproximativ 30 de țări, printre care India și Brazilia.</p>
      <p>Anunțul lui Duterte este neașteptat, având în vedere faptul că secretarul de Finanțe, Carlos Dominguez, a declarat luna trecută că interzicerea țigaretelor este improbabilă, deși populația ar fi trebuit să se aștepte la taxe mai mari.</p>
      <p>Duterte a transmis și că va suspenda importul de orez în timpul sezonului de recoltă pentru a ajuta fermierii locali. De asemenea, președintele l-a avertizat pe vicepreședintele Leni Robredo, pe care l-a numit luna aceasta co-președinte al unui corp guvernamental antidrog, să nu dezvăluie chestiuni confidențiale.</p>
    </article>
  </body>
</html>