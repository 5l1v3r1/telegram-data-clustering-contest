<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904458/imponerende-wijnaldum-geen-held-ik-wil-verandering-er-is-een-probleem-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T08:05:00+00:00"/>
    <meta property="og:title" content="Imponerende Wijnaldum: 'Gesproken vanuit mijn gevoel, ik ben geen held'"/>
    <meta property="og:description" content="Georginio Wijnaldum krijgt alom lof voor zijn optreden tijdens de persconferentie van Oranje daags voor het duel met Estland. Tijdens het treffen in de Johan Cruijff Arena volgde een nieuw statement. De middenvelder benadrukt dat hij geen 'held' is. &quot;Ik wil niet zeggen dat het maandag mijn dag was&quot;, relativeert Wijnaldum tegen de NOS. &quot;Het was een dag voor iedereen, een eye-opener. Ik heb gewoon gezegd wat ik voelde, misschien heb ik ook gezegd wat meerdere mensen hadden willen zeggen. Maar omdat je als voetballer bekend bent, en tijdens zo'n persconferentie een podium hebt, luisteren de mensen misschien eerder naar je. Ik heb heel veel mensen kunnen bereiken, maar ik heb gewoon gesproken uit gevoel.&quot; Een 9 voor Wijnaldum: 'Allerbeste persconferentie ooit van Nederlands elftal'"/>
  </head>
  <body>
    <article>
      <h1>Imponerende Wijnaldum: 'Gesproken vanuit mijn gevoel, ik ben geen held'</h1>
      <address>
        <time datetime="2019-11-20T08:05:00+00:00">20 Nov 2019, 08:05</time>
      </address>
      <p>
        <b>Georginio Wijnaldum krijgt alom lof voor zijn optreden tijdens de persconferentie van Oranje daags voor het duel met Estland. Tijdens het treffen in de Johan Cruijff Arena volgde een nieuw statement. De middenvelder benadrukt dat hij geen 'held' is.</b>
      </p>
      <p>"Ik wil niet zeggen dat het maandag mijn dag was", relativeert Wijnaldum tegen de <i>NOS</i>. "Het was een dag voor iedereen, een eye-opener. Ik heb <a href="https://www.voetbalprimeur.nl/nieuws/904224/wijnaldum-trekt-fel-van-leer-tegen-incident-in-de-vliert-vind-ik-erg-kwalijk-.html">gewoon gezegd wat ik voelde</a>, misschien heb ik ook gezegd wat meerdere mensen hadden willen zeggen. Maar omdat je als voetballer bekend bent, en tijdens zo'n persconferentie een podium hebt, luisteren de mensen misschien eerder naar je. Ik heb heel veel mensen kunnen bereiken, maar ik heb gewoon gesproken uit gevoel."</p>
      <p>Wijnaldum kreeg mee dat zijn optreden heel wat los maakte. "Ik hoorde dat ik een held was, bijvoorbeeld. Maar dat vind ik absoluut niet." Na zijn doelpunt tegen Estland volgde een nieuw statement met Frenkie de Jong. "Normaal gesproken zeg je dan: Daar wil ik het bij laten. Maar dat wil ik dus niet, ik wil dat er verandering komt. Er is een probleem in de wereld. Ik hoop dat wij dat als Nederlanders kunnen aanpakken, zodat het hier niet meer gebeurt."</p>
      <figure>
        <iframe data-src="https://twitter.com/NOSsport/status/1196879478573731841?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Zwarte Piet</b><br/>Volgens Wijnaldum wilden de spelers van Oranje maar zeggen 'wij zijn wel één'. "Ik wil niet wijs doen", stelt de 62-voudig international. "En ik ben echt geen politicus. Dat lijkt me een moeilijke baan en dan heb je meer thema's als racisme. Maar als voetballer krijg ik wel een podium. Daarom stipte ik die discussie over Zwarte Piet ook aan", vervolgt hij tegenover het <i>ANP</i>.</p>
      <p>"Ik voelde me als kind niet gediscrimineerd door Zwarte Piet. Geen enkel kind denk ik, want het is leuk om cadeautjes te krijgen", vertelt Wijnaldum. "Maar als je ouder wordt, dan zie je dat anders. Zeker als ze je Zwarte Piet gaan noemen. Het feest van Sinterklaas is traditie, hoor ik vaak, Dat kan toch ook met roetveegpieten of blanke pieten?"</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904454/-zelden-zo-n-grote-meneer-zien-praten-wijnaldum-was-twee-dagen-de-beste-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>