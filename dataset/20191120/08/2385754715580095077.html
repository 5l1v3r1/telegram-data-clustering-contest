<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/scitech/technology/598223/keno-asfaleias-sto-whatsapp-se-kindyno-ta-prosopika-dedomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T08:19:00+00:00"/>
    <meta property="og:title" content="Κενό ασφαλείας στο WhatsApp – Σε κίνδυνο τα προσωπικά δεδομένα"/>
    <meta property="og:description" content="Κενό ασφαλείας στην εφαρμογή WhatsApp παρατηρήθηκε σύμφωνα με το CNN τις τελευταίες μέρες.    Όπως αναφέρει το δημοσίευμα, αν λάβατε πρόσφατα κάποιο..."/>
  </head>
  <body>
    <article>
      <h1>Κενό ασφαλείας στο WhatsApp – Σε κίνδυνο τα προσωπικά δεδομένα</h1>
      <address><time datetime="2019-11-20T08:19:00+00:00">20 Nov 2019, 08:19</time> by <a rel="author">SigmaLive</a></address>
      <p>Κενό ασφαλείας στην εφαρμογή WhatsApp παρατηρήθηκε σύμφωνα με το CNN τις τελευταίες μέρες. </p>
      <p>Όπως αναφέρει το δημοσίευμα, αν λάβατε πρόσφατα κάποιο παράξενο αρχείο MP4 στο WhatsApp, καλό θα ήταν να αποφύγετε να το κατεβάσετε, τουλάχιστον μέχρι να κάνετε την τελευταία ενημέρωση της εφαρμογής.</p>
      <p>Το WhatsApp διόρθωσε πρόσφατα ένα κενό ασφαλείας στην εφαρμογή, το οποίο θα μπορούσαν να εκμεταλλευτούν χάκερ παίρνοντας τον έλεγχο του τηλεφώνου και αποκτώντας πρόσβαση στα μηνύματα και τα αποθηκευμένα στη συσκευή αρχεία.</p>
      <p>Το σφάλμα επηρέαζε το WhatsApp σ’ όλα τα λειτουργικά, μεταξύ των οποίων Android, iOS και Windows.</p>
      <p>Σύμφωνα με το digitaltrends.com, προς το παρόν δεν υπάρχουν ενδείξεις ότι οι χάκερ εκμεταλλεύτηκαν όντως αυτό το κενό ασφαλείας, υποκλέπτοντας προσωπικά δεδομένα.</p>
      <p>Όπως ανακοίνωσε η εταιρεία Facebook, στην οποία ανήκει το WhatsApp, το ζήτημα ανακαλύφθηκε και επιλύθηκε εσωτερικά και δεν υπήρξε κάποια επίθεση που να έχει γίνει γνωστή, ή να έχει εμπλακεί κάποιος τρίτος ειδικός σε θέματα κυβερνοασφάλειας.</p>
      <p>«Σ’ αυτή την περίπτωση δεν υπάρχουν λόγοι να πιστεύουμε ότι επηρεάστηκαν χρήστες», είπε εκπρόσωπος του WhatsApp στο HackerNews.</p>
      <p>Η εταιρεία κάλεσε τους χρήστες να βεβαιωθούν ότι διαθέτουν την τελευταία εκδοχή της εφαρμογής στα κινητά τους και να θέσουν εκτός λειτουργίας το αυτόματο «κατέβασμα» φακέλων εικόνων και βίντεο.</p>
      <p>Σημειώνεται ότι την άνοιξη αποκαλύφθηκε μια άλλη κυβερνοεπίθεση, κατά την οποία χάκερ εγκατέστησαν εξ αποστάσεως λογισμικό κατασκοπίας σε κινητά τηλέφωνα και άλλες συσκευές, εκμεταλλευόμενοι ένα άλλο ευάλωτο σημείο στην εφαρμογή, με αποτέλεσμα να επηρεαστούν περίπου 1.400 χρήστες παγκοσμίως.</p>
      <p>Πηγή: skai.gr</p>
    </article>
  </body>
</html>