<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1030902/vomva-apo-53-se-tsipra-den-allazoyme-onoma-den-eimaste-parataxi"/>
    <meta property="og:site_name" content="Newsbomb"/>
    <meta property="article:published_time" content="2019-11-20T08:59:25+00:00"/>
    <meta property="og:title" content="«Βόμβα» από 53 σε Τσίπρα: Δεν αλλάζουμε όνομα, δεν είμαστε «παράταξη»"/>
    <meta property="og:description" content="Καμία αλλαγή στο όνομα του ΣΥΡΙΖΑ και επιμονή στον χαρακτήρα του ως «κόμμα» και όχι ως «παράταξη» ζητούν οι 53+ στον οδικό χάρτη της κίνησής τους προς το 3ο Συνέδριο - Σπαζοκεφαλιά η ευρύτερη μετάλλαξη του ΣΥΡΙΖΑ στον... δρόμο προς την Κεντροαριστερά"/>
  </head>
  <body>
    <article>
      <h1>«Βόμβα» από 53 σε Τσίπρα: Δεν αλλάζουμε όνομα, δεν είμαστε «παράταξη»</h1>
      <h2>Καμία αλλαγή στο όνομα του ΣΥΡΙΖΑ και επιμονή στον χαρακτήρα του ως «κόμμα» και όχι ως «παράταξη» ζητούν οι 53+ στον οδικό χάρτη της κίνησής τους προς το 3ο Συνέδριο - Σπαζοκεφαλιά η ευρύτερη μετάλλαξη του ΣΥΡΙΖΑ στον... δρόμο προς την Κεντροαριστερά</h2>
      <address><time datetime="2019-11-20T08:59:25+00:00">20 Nov 2019, 08:59</time> by <a rel="author">Newsroom</a></address>
      <p>Με ένα σκληρό κείμενο η κίνηση των 53 επιδιώκει να βάλει φρένο στα όσα ακούγονται περί μεταρρύθμισης του ΣΥΡΙΖΑ. Το κείμενο δημοσιεύθηκε στην επίσημη ιστοσελίδα της πρωτοβουλίας των 53 με τίτλο: <a href="https://commonality.gr/enas-odikos-chartis-pros-to-3o-synedrio-toy-syriza/">«ΕΝΑΣ ΟΔΙΚΟΣ ΧΑΡΤΗΣ ΠΡΟΣ ΤΟ 3ο ΣΥΝΕΔΡΙΟ ΤΟΥ ΣΥΡΙΖΑ».</a></p>
      <p>Η πρωτοβουλία παίρνει αποστάσεις από την λογική με την οποία ασκείται η αντιπολίτευση από τον ΣΥΡΙΖΑ αλλά κυρίως από τον τρόπο με τον οποίο επιχειρείται το άνοιγμα του κόμματος προς την κοινωνία.</p>
      <p><i>«Εντούτοις, οφείλουμε να παραδεχτούμε πως η μετεκλογική στάση του ΣΥΡΙΖΑ φαίνεται πολλές φορές υποτονική και αμήχανη. Ο ΣΥΡΙΖΑ ως αξιωματική αντιπολίτευση φαίνεται πολλές φορές σαν να μην έχει βρει ακόμα τον αντιπολιτευτικό βηματισμό του, σαν να μην έχει ξεκαθαρίσει τι είδους αντιπολίτευση θέλει και έχει σκοπό να κάνει»,</i> αναφέρουν χαρακτηριστικά.</p>
      <h3>Ο φόβος της Πασοκοποίησης</h3>
      <p>Μέσα στο κείμενο γίνεται ξεκάθαρο ότι η πρωτοβουλία δεν επιθυμεί σε καμία περίπτωση την πολιτική... μετάλλαξη του ΣΥΡΙΖΑ σε ένα «νέο ΠΑΣΟΚ», αλλά προτάσσεται η στροφή προς την κινηματική - ριζοσπαστική αριστερά των διαδηλώσεων διμαρτυρίας:</p>
      <p><i>«Το κόμμα μας –και ασφαλώς όχι «παράταξη»– είναι ο ΣΥΡΙΖΑ. Οι όποιες αναζητήσεις για αλλαγή ονόματος ή για συμπλήρωσή του για να «χωρέσει» συμμάχους μπορεί να δημιουργήσει συγχύσεις. Για παράδειγμα, έχουν προταθεί ονόματα που παραπέμπουν ευθέως σε συμμαχικό σχήμα και όχι σε ενιαίο πολιτικό οργανισμό»,</i> γράφουν οι 53 και προσθέτουν:</p>
      <p>
        <i>«Πρέπει να μιλήσουμε καθαρά, πρέπει να μιλήσουμε για την ουσία. Ερωτήματα, λοιπόν, προς όλους και όλες μας:</i>
      </p>
      <p>
        <i>* Θα παραμείνει ο ΣΥΡΙΖΑ κόμμα της ριζοσπαστικής Αριστεράς ή θα μετασχηματιστεί σε μια θολή παράταξη του λεγόμενου προοδευτικού/δημοκρατικού χώρου; Θα διατηρήσει την ταυτότητά του, τα φυσιογνωμικά του χαρακτηριστικά ή ο «νέος» ΣΥΡΙΖΑ δεν χρειάζεται ταυτότητα, ούτε αξίες, ούτε ιδεολογία, κάτι σαν σούπερ-μάρκετ, που διαθέτει τα πάντα αλλά στην πραγματικότητα τα ασήμαντα, τα εφήμερα, της μόδας;».</i>
      </p>
      <p>Προφανώς και η συγκεκριμένη στάση των 53 θα αποτελέσει σοβαρή σπαζοκεφαλιά για τον Αλέξη Τσίπρα με δεδομένο το γεγονός ότι ο πρώην πρωθυπουργός θα επιθυμούσε να ηγηθεί στον χώρο της ευρύτερης κεντροαριστεράς.</p>
      <p>
        <i>«Ο τύπος πολιτικής/κομματικής οργάνωσης που είναι ο προσφορότερος στις συνθήκες κάθε περιόδου είναι ένα ανοικτό ζήτημα σε όλη την ιστορική διαδρομή των κομμάτων που στοχεύουν στον σοσιαλιστικό μετασχηματισμό, καθώς συνήθως σε διαφορετικές φάσεις του καπιταλισμού μπορεί να αντιστοιχούν και ανάλογα οργανωτικά μοντέλα.</i>
      </p>
      <p>
        <i>Γίνεται συχνά αναφορά στην προβληματική λειτουργία των κομματικών δομών, κάτι που ίσως κάποιες φορές ισχύει, όχι βέβαια στον απαξιωτικό βαθμό που αναφέρεται σε πολλά ΜΜΕ που όψιμα τα έπιασε έγνοια για το πώς λειτουργεί ως κόμμα ο ΣΥΡΙΖΑ. Είναι προφανές πως ολόκληρη η δομή και η λειτουργία του κόμματος χρειάζεται βελτίωση, κάτι που είναι απολύτως εφικτό να γίνει, αρκεί βέβαια να έχει πάντα το κόμμα τον κρίσιμο ρόλο που του αντιστοιχεί στη λήψη όλων των αποφάσεων.</i>
      </p>
      <p>
        <i>Επιπλέον, δεν μπορούμε να μη θυμόμαστε διαρκώς ότι όλος αυτός ο κόσμος, τα μέλη του ΣΥΡΙΖΑ που με τόση αλαζονεία λοιδορούνται από κάποιους δημοσιογράφους, είναι αυτά που με περισσή ανιδιοτέλεια και πάθος έχουν δώσει όλες τις μεγάλες μάχες του ΣΥΡΙΖΑ, είναι αυτά που κουβάλησαν στις πλάτες τους το κόμμα από το 3% στην κυβέρνηση, είναι αυτά έδωσαν χωρίς καμία προσωπική οικονομία όλες τις μεγάλες μάχες της Αριστεράς. Αυτοί νίκησαν, όχι οι μεγαλόσχημοι των ΜΜΕ, και αυτοί θα ξανανικήσουν».</i>
      </p>
      <p>
        <a href="https://commonality.gr/enas-odikos-chartis-pros-to-3o-synedrio-toy-syriza/">
          <b>Διαβάστε εδώ όλο το κείμενο της πρωτοβουλίας των 53</b>
        </a>
      </p>
    </article>
  </body>
</html>