<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/hatszazotven-devizahiteles-csaladnak-iger-segitseget-a-kormany-1880058/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T08:19:00+00:00"/>
    <meta property="og:title" content="Hatszázötven devizahiteles családnak ígér segítséget a kormány"/>
    <meta property="og:description" content="A programba bekerülhetett minden olyan bajba jutott devizahiteles, aki akart és a jogszabályi feltételeknek megfelelt."/>
  </head>
  <body>
    <article>
      <h1>Hatszázötven devizahiteles családnak ígér segítséget a kormány</h1>
      <address><time datetime="2019-11-20T08:19:00+00:00">20 Nov 2019, 08:19</time> by <a rel="author">MTI</a></address>
      <p>Hatszázötven korábbi devizahiteles család lakhatását oldhatja meg végérvényesen az a törvényjavaslat, amelyet kedden fogadott el az Országgyűlés; az új rendelkezések az eszközkezelő programot egészítik ki – közölte a nemzeti vagyonnal kapcsolatos parlamenti ügyekért felelős államtitkár a <a href="https://magyarnemzet.hu/gazdasag/ujabb-lehetoseg-sok-szaz-adosnak-7510193/">Magyar Nemzettel</a>.</p>
      <p>A szerdai lapszámban megjelent interjúban Fónagy János azt mondta:</p>
      <blockquote>A módosítás nyomán azok az eszközkezelős ügyfelek is jelezhetik, hogy visszavásárolnák a bankok által elvett otthonukat, akik bár megfeleltek a feltételeknek, a korábbi határidőig mégsem válaszoltak az erről szóló megkeresésre.</blockquote>
      <figure>
        <img src="https://www.vg.hu/wp-content/uploads/2018/11/DAS20180522139.jpg"/>
        <figcaption>MTI Fotó: Kovács Tamás</figcaption>
      </figure>
      <p>Az érintettek december 15-éig levelet kapnak a Nemzeti Eszközkezelő Zrt.-től, amelyre a kézhezvételt követő harminc naptári napon belül válaszolniuk kell. A döntés megkönnyítéséért a társaság telefonon is megkeresi majd az ügyfeleket.</p>
      <p>Az ajánlatot elfogadók közül a részletfizetést választók március elsejétől az ingatlan tulajdonosává válnak, egyösszegű visszavásárlás esetén pedig szerződést kötnek – közölte Fónagy János.</p>
      <aside>További fontos kedvezmény, hogy a részletben fizetők ingatlanjára a tulajdonjog bejegyzésétől számított három éven belül semmilyen tartozás miatt nem indulhat végrehajtási eljárás.</aside>
      <p>Amennyiben valaki a mostani megkeresésre sem reagál, úgy június elsejétől háromszorosára emelkedik a bérleti díja – mondta az államtitkár a Magyar Nemzetnek.</p>
    </article>
  </body>
</html>