<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622437/%D9%88%D8%B6%D8%B9%DB%8C%D8%AA-%D9%BE%D9%84%D8%AA%D9%81%D8%B1%D9%85%E2%80%8C%D9%87%D8%A7-%D9%88-%D8%A7%D9%BE%D9%84%DB%8C%DA%A9%DB%8C%D8%B4%D9%86%E2%80%8C%D9%87%D8%A7-%D9%BE%D8%B3-%D8%A7%D8%B2-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T08:58:00+00:00"/>
    <meta property="og:title" content="وضعیت پلتفرم‌ها و اپلیکیشن‌ها پس از قطع اینترنت"/>
    <meta property="og:description" content="چند روزی که از قطع اینترنت بین‌المللی می‌گذرد، اپلیکیشن‌های بومی هر کدام به نوعی توانسته‌اند گلیم خود را از آب بیرون بکشند و حضورشان در فضای مجازی با استقبال رو به رو شده، اما تعدادی از پلتفرم‌ها که سرپا ماندن‌شان به تراکنش‌های مالی وابسته است بنا به دلایلی با مشکل مواجه شده‌اند."/>
  </head>
  <body>
    <article>
      <h1>وضعیت پلتفرم‌ها و اپلیکیشن‌ها پس از قطع اینترنت</h1>
      <address>
        <time datetime="2019-11-20T08:58:00+00:00">20 Nov 2019, 08:58</time>
      </address>
      <p>
        <i>چند روزی که از قطع اینترنت بین‌المللی می‌گذرد، اپلیکیشن‌های بومی هر کدام به نوعی توانسته‌اند گلیم خود را از آب بیرون بکشند و حضورشان در فضای مجازی با استقبال رو به رو شده، اما تعدادی از پلتفرم‌ها که سرپا ماندن‌شان به تراکنش‌های مالی وابسته است بنا به دلایلی با مشکل مواجه شده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«زیرساخت فنی «گپ» برای برقرار نگه‌ داشتن ارتباط کاربران مشکل خاصی نداشت» این را مهدی انجیدنی بنیانگذار این پیام‌رسان می‌گوید. او افزود: بیشترین مشکلی که اکنون با قطعی اینترنت بین‌المللی با آن رو رو هستیم تنظیمات مسیریابی اتصال مشترکین به سرورها و سایت‌های داخل کشور است، قبل از این چهار روز که دسترسی به اینترنت بین‌المللی امکان‌پذیر بود، اگر در مسیریابی اتصال مشترکین به سرورها و سایت‌های داخل کشور مشکلی به وجود می‌آمد، شرکت ارائه دهنده اینترنت مشتری را به سمت درگاه بین الملل می‌فرستاند و پس از مدتی او را به داخل هدایت می‌کرد.</p>
      <p>او با اشاره به این که بسته شدن درگاه اینترنت بین المللی منجر به بروز مشکلاتی شده، گفت: امکان برقراری ارتباط مشترکین داخل کشور به سرورهای داخلی، تعریف ساده شبکه ملی اطلاعات است. اگر این فرآیند درست پیاده سازی شده باشد مشترک باید در هر حالتی به سروری که داخل کشور است متصل شود و وابسته به اتصال سرور نباشد.</p>
      <figure>
        <img src="https://aftabnews.ir/files/fa/news/1398/8/29/361379_396.jpg"/>
      </figure>
      <p>انجیدنی تصریح کرد: طی چند روز گذشته که اتصال کشور به اینترنت بین‌المللی قطع شده، ایراداتی در برخی شرکت‌های ارائه دهنده اینترنت به وجود آمده است که به واسطه این قطعی، سیستم شبکه ملی تست و مشکلات آن دیده شده که بسیاری از این موارد در حال برطرف شدن است و امیدواریم در چند روز آینده کاربران ارتباط پایداری را با پیام‌رسان‌ها تجربه کنند.</p>
      <p>وی خاطرنشان کرد: البته پیام‌رسان‌ها به تنهایی مبتلابه مشکلات این‌چنینی نیستند و اپلیکیشن‌های دیگر نیز با این چالش‌هایی رو به رو شدند. اگر شرکت‌های ارائه دهنده اینترنت برای برطرف کردن این مسائل متمرکز شوند، مردم به راحتی می‌توانند از خدمات سایت‌هایی که سرورهای آن‌ها داخل کشور است استفاده کنند.</p>
      <p>مدیرعامل گپ اشاره کرد: در دنیا هر محتوا و پیامی پس از خروج از رایانه یا تلفن همراه، تا زمان رسیدن به مقصد، مسیریابی (روتینگ) می‌شود به همین دلیل باید تاکید کنم مشکلی که الان با آن مواجه هستیم، ناشی از کمبود زیرساخت در کشور نیست، نیاز ما تنظیمات مسیریابی اتصال مشترکین به سرورها و سایت‌های داخل کشور است که اکنون به شکل صد در صدی در دسترس نیست.</p>
      <p>انجیدنی گفت: تا الان برخی شرکت‌های ارائه کننده اینترنت مدیریت صحیحی برای مسیریابی به سمت سرورهای داخل کشور نداشتند، برخی از این شرکت‌ها گاهی درخواست‌ها را به سمت درگاه بین‌المللی می‌فرستادند و ارتباطات‌شان با آی.ایکس.پی (زیرساخت تبادل پهنای باند بین شرکت‌های ارائه دهنده خدمات اینترنت) درست و کامل نبوده تا مسیریابی درستی داشته باشند.</p>
      <p>وی تصریح کرد: وزارت ارتباطات اکنون یکسری راهکارهای موقت در نظر گرفته و به شکلی خود وزارتخانه نقش درگاه را بازی می‌کند تا پیام را دوباره به درگاه داخل کشور بفرستد به این شکل که پیام تا مرز می‌رود و دوباره به داخل برمی‌گردد این کار به صورت موقت مشکلات را برطرف کرده است.</p>
      <p>به گفته انجیدانی دسترسی به اینترنت بین‌المللی به سه شکل قطع می‌شود، از بین رفتن فیبرها به دلیل بلایای طبیعی مانند سیل و زلزله، تحریم از سوی شرکت‌های ارائه‌دهنده و مسائل داخل کشور، در هر کدام از این سه حالت سرویس‌دهی پروژه‌هایی که داخل کشور هستند نباید با مشکل رو به رو شوند این تعریف ساده شبکه ملی اطلاعات است.</p>
      <p>وی اظهارداشت: قطعی که شاهد آن هستیم، نشان می‌دهد ما در زمینه شبکه ملی اطلاعات نه صفر هستیم نه صد. گام‌هایی در این بین برداشته‌ایم اما بهتر بود قبل از این اتفاق مانند روسیه و چین، چند مرتبه‌ قطعی شبکه را امتحان می‌کردیم تا با تنظیمات مورد نیاز در لایه تنظیمات مسیریابی اتصال مشترکین به سرورها و سایت‌های داخل کشور شاهد هیچ اختلالی نباشیم.</p>
      <p>وی گفت: در زمان زلزله، سیل، بلایای طبیعی و مسائلی از این دست دسترسی به ابزارهای اطلاع‌رسانی، یکی از مسائل مهم است و اگر در چنین شرایطی پیام‌رسان‌های بومی کار نکنند، مشکلات زیادی رقم خواهد خورد، فرض کنید سیلی که امسال رخ داد درگاه اینترنت بین‌المللی را قطع می‌کرد، در این شرایط قطعا اطلاع‌رسانی با چالش‌های زیادی مواجه می شد.</p>
      <p>انجیدنی اظهار داشت: قطعی اینترنت بین‌المللی هشداری بود برای مالکین کسب و کارهای مبتنی بر اینترنت تا سرورهای خود را به داخل کشور منتقل کنند تا اگر شاهد چنین مسائلی بودیم، آن‌ها درگیر مشکلات زیادی نشوند.</p>
      <p>مسیریاب‌های بومی مشکلی ندارند</p>
      <p>حسین بخشایی مدیر استراتژی «نشان» درباره وضعیت این مسیریاب بومی در زمان قطع اینترنت بین‌المللی گفت: با توجه به این که اپلیکیشن نشان، تمام زیرساخت‌های آن مبنی بر دانش بومی است با مشکل خاصی رو به رو نشدیم ما از قبل خودمان را برای روزهای این‌چنینی آماده کرده بودیم.</p>
      <p>وی تصریح کرد: با توجه به در دسترس نبودن نقشه‌های مشابه خارجی، استقبال خوبی از مسیریاب نشان به عمل آمد. نکته مثبت این است حتی افرادی که در گذشته نشان را نمی‌شناختند و از وجود آن اطلاع نداشتند الان با آن آشنا شده‌اند. به همین دلیل کاربران فعال و میزان نصب این اپلیکیشن نسبت به گذشته افزایش چشمگیری داشته است.</p>
      <p>او با اشاره به این‌که نقشه این مسیریاب از ابتدا بومی بوده، خاطرنشان کرد: ما بدون هیچ مشکلی در حال خدمات‌دهی هستیم. استفاده تاکسی‌های اینترنتی نیز طی این مدت بیش از گذشته بوده است.</p>
      <p>اپلیکیشن «بلد» دیگر مسیریاب بومی است که حسین حجازی مدیر توسعه تجاری این اپلیکیشن به این نکته اشاره کرد که آن‌ها نیز در زمان قطع اینترنت بین‌المللی حدود دو ساعت خارج از سرویس بودند و گفت: در ساعت‌های ابتدایی که اینترنت کامل قطع بود، قطعا سرویس‌دهی ما نیز با اختلال رو به رو بود. اما از آن‌جایی که سرورهای ما داخلی است توانستیم این مشکل را بعد از تقریبا دو ساعت برطرف کنیم. سعی داریم با توجه به مشکلاتی که اکنون وجود دارد و نمی‌دانیم چه زمانی برطرف خواهد شد، بهترین سرویس را به کاربران‌ خود بدهیم.</p>
      <p>فروش تخفیفان به طرز فجیعی زمین خورده است</p>
      <p>در بین اپلیکیشن‌هایی که بومی هستند و در شرایط قطع اینترنت بین‌المللی بدون مشکل بنیادی به حیات‌ خود ادامه می‌دهند؛ اما کسب و کارهایی هستند که با مشکلات زیادی رو به رو شدند مانند کسب‌وکارهای حوزه فین‌تک که به گفته مدیرعامل سایت تخفیفان، شرایط بسیار سختی را می‌گذرانند.</p>
      <p>نازنین دانشور گفت: همکاران ما در داخل شرکت نمی‌توانند کارشان را انجام بدهند، فروش ما به طرز فجیعی زمین خورده و اگر این وضعیت تا چند وقت دیگر ادامه پیدا کند ما و همکارانی که جنس کارشان شبیه تخفیفان است، دچار مشکل جدی در گردش مالی‌ خواهیم شد و راهی جز جمع کردن کسب و کارمان نخواهیم داشت.</p>
      <p>وی اشاره کرد: مشتری ما نمی‌تواند به سادگی سایت‌مان را باز کند، حتی اگر موفق به این کار شود درگاه‌های پرداخت دچار مشکل هستند.</p>
      <p>سایت تخفیفان در دسترس است اما بسیاری از تکنولوژی‌هایی که سایت ما مبتنی بر آن کار می‌کند، وابسته به سرویس‌های خارجی است. مثلا به گفته یکی از درگاه‌های اینترنتی که سایت ما با آن کار می‌کند، فقط ۳۰ درصد تراکنش‌ها طی این روزها با موفقیت انجام شده است. مشکلات این‌چنینی حجم تراکنش‌ها و ترافیک اینترنت را به شکل عجیبی پایین آورده است.</p>
      <p>دانشور افزود: بزرگ‌ترین شریک کاری ما «گوگل» است که اکنون به آن دسترسی نداریم. پرسنل بازاریاب و برنامه‌نویس ما بیکار هستند و از روز شنبه به آن‌ها مرخصی اجباری داده‌ایم. عملا کسب و کار ما خوابیده است. ما با چنگ و دندان سعی می‌کنیم فضای کاری‌ خود را بدون تعدیل کردن نیروها، حفظ کنیم اما سفارش‌های ما اکنون به یک دهم رسیده است.</p>
      <p>وی گفت: تنها اتفاقی که الان رخ داده این است که سایت‌ها پایین نیامده‌اند، اما سایت‌هایی مانند تخفیفان در حال حاضر چقدر کارایی دارند؟ سایت ما الان در دسترس است اما نمی‌تواند فعالیت کند و یکی از درگاه‌های ما یک و نیم روز کامل کار نمی‌کرد. قراردادهای عملیاتی با شرکای تجاری را بعد از این همه سال پرینت می‌کنیم و برایشان با پیک می‌فرستیم. به دلیل وضعیت جوی حتی نمی‌توانیم مدارک را برای نقاطی از کشور پیک کنیم. درمانده‌ایم.</p>
    </article>
  </body>
</html>