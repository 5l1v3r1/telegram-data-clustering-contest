<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995561-shymkentte-auruhana-bas-d-r-ger-adam.html"/>
    <meta property="og:site_name" content="zakon.kz"/>
    <meta property="article:published_time" content="2019-11-20T08:33:00+00:00"/>
    <meta property="og:title" content="Шымкентте аурухана бас дәрігері адам органдарын заңсыз алғаны үшін ұсталды"/>
    <meta property="og:description" content="Донор ретінде Өзбекстан, Қырғызстан және Украина азаматтары пайдаланылған."/>
  </head>
  <body>
    <article>
      <h1>Шымкентте аурухана бас дәрігері адам органдарын заңсыз алғаны үшін ұсталды</h1>
      <h2>Донор ретінде Өзбекстан, Қырғызстан және Украина азаматтары пайдаланылған.</h2>
      <address>
        <time datetime="2019-11-20T08:33:00+00:00">20 Nov 2019, 08:33</time>
      </address>
      <p><b>Ағымдағы жылдың 18 қарашасында ІІМ тергеу басқармасы Шымкент қаласындағы №1 қалалық клиникалық ауруханасының бас дәрігері Донбай Абылай Абдужаппарұлын ұстап, қамауға алды,</b> деп хабарлайды <a href="https://kaz.zakon.kz/">Zakon.kz</a> ҚР ІІМ-нің баспасөз қызметіне сілтеме жасап.</p>
      <p>Оған ҚР Қылмыстық кодексінің 264 бабының 2-бөлігі (трансұлттық қылмыстық топқа қатысу) және 116 бабының 3-бөлігі (адам органдарын заңсыз алу) бойынша қылмыстық құқық бұзушылық жасады деген айып тағылуда.</p>
      <p>Сотқа дейінгі тергеу анықтағандай, 2017-2018 жылдары Қазақстан Республикасының аумағында шетел азаматтарының ұйымдастырумен адам ағзаларын трансплантациялаумен айналысқан тұрақты қылмыстық топ құрылған.</p>
      <p>Донор ретінде қиын қаржылық жағдайға байланысты бүйректерін сатуға мәжбүр болған Өзбекстан, Қырғызстан және Украина азаматтары пайдаланылған. Ал сатып алушылар шетелдің ауқатты азаматтары, негізінен Израильдің азаматтары болған.</p>
      <p>Тергеу анықтағандай, Донбай А.А. адам ағзаларын сатуға заңмен тыйым салынғанын біле тұра, қылмыстық топ мүшелерімен алдын ала келісім бойынша ақшалай сыйақы үшін бүйректерді алу және ауыстыру бойынша заңсыз ота жасаған.</p>
      <p>Трансплантолог дәрігер Құттымұратов және қылмыстық топтың тағы бір мүшесі, Қырғызстан азаматшасы Б.Тайсалова бұдан бұрын ұсталып, қамауға алынған.</p>
      <p>Қазір қылмыстық істі сотқа жолдау шаралары жүргізілуде.</p>
    </article>
  </body>
</html>