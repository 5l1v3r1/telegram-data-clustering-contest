<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/591889/%E0%A6%AC%E0%A7%87%E0%A6%9B%E0%A7%87-%E0%A6%AC%E0%A7%87%E0%A6%9B%E0%A7%87-%E0%A6%A8%E0%A6%BF%E0%A6%95%E0%A7%83%E0%A6%B7%E0%A7%8D%E0%A6%9F-%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%93-%E0%A6%89%E0%A7%8E%E0%A6%95%E0%A7%83%E0%A6%B7%E0%A7%8D%E0%A6%9F-%E0%A6%A6%E0%A6%B2%E0%A7%80%E0%A7%9F-%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%A6%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T08:13:00+00:00"/>
    <meta property="og:title" content="বেছে বেছে নিকৃষ্ট ছাত্র ও উৎকৃষ্ট দলীয় কর্মীদের ভিসি করা হয়েছে: ফখরুল"/>
    <meta property="og:description" content="বিএনপি মহাসচিব মির্জা ফখরুল ইসলাম আলমগীর বলেছেন, &amp;lsquo;বিশ্ববিদ্যালয়গুলোতে বেছে বেছে নিকৃষ্ট ছাত্র ও উৎকৃষ্ট দলীয় কর্মীদের ভিসি পদে নিয়োগ দেওয়া হয়েছে। আর সে কারণেই আস্তে আস্তে ঢাকা বিশ্ববিদ্যালয় থেকে শুরু করে প্রত্যেকটা বিশ্ববিদ্যালয়ে প্রতিরোধ গড়ে উঠতে শুরু করেছে। জাহাঙ্গীরনগর..."/>
  </head>
  <body>
    <article>
      <h1>বেছে বেছে নিকৃষ্ট ছাত্র ও উৎকৃষ্ট দলীয় কর্মীদের ভিসি করা হয়েছে: ফখরুল</h1>
      <address><time datetime="2019-11-20T08:13:00+00:00">20 Nov 2019, 08:13</time> by <a rel="author">ঠাকুরগাঁও প্রতিনিধি</a></address>
      <p> </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/20/aa9c8e7f2e147c1cc0cb40840bf62c13-5dd4f767bf007.jpg"/>
        <figcaption>ঠাকুরগাঁওয়ে মির্জা ফখরুল ইসলাম আলমগীর</figcaption>
      </figure>
      <p>বিএনপি মহাসচিব মির্জা ফখরুল ইসলাম আলমগীর বলেছেন, ‘বিশ্ববিদ্যালয়গুলোতে বেছে বেছে নিকৃষ্ট ছাত্র ও উৎকৃষ্ট দলীয় কর্মীদের ভিসি পদে নিয়োগ দেওয়া হয়েছে। আর সে কারণেই আস্তে আস্তে ঢাকা বিশ্ববিদ্যালয় থেকে শুরু করে প্রত্যেকটা বিশ্ববিদ্যালয়ে প্রতিরোধ গড়ে উঠতে শুরু করেছে। জাহাঙ্গীরনগর বিশ্ববিদ্যালয়ের ভিসি’র বিরুদ্ধে যে অভিযোগ এসেছে, এর জন্য ছাত্রলীগের প্রেসিডেন্ট-সেক্রেটারিকে অপসারণ করা হলো। অথচ ওই একই অভিযোগে অভিযুক্ত ভিসি বহাল তবিয়তে বসে আছে। তবে আস্তে আস্তে প্রতিরোধ গড়ে উঠছে এবং গণঅভ্যুত্থানের মধ্য দিয়েই এ সরকারকে বিদায় নিতে হবে বলে আমার বিশ্বাস।’<br/><br/><br/><br/><br/><br/><br/><br/><br/><br/><br/><br/><br/><br/>বুধবার (২০ নভেম্বর) ঠাকুরগাঁওয়ের তাঁতিপাড়ায় নিজ বাসভবনে সাংবাদিকদের সঙ্গে আলাপকালে তিনি এসব কথা বলেন। এ সময় জেলা বিএনপি’র সাধারণ সম্পাদক মির্জা ফয়সাল আমীন, সদর উপজেলা বিএনপি’র সাধারণ সম্পাদক আব্দুল হামিদ, জেলা যুবদল সভাপতি মহিবুল্লা চৌধুরী, আবু নুরসহ বিএনপি নেতারা এবং সাংবাদিকরা উপস্থিত ছিলেন।<br/>বিএনপির এই নেতা বলেন, ‘সড়ক পরিবহন নিয়ে সরকার সম্প্রতি যে আইনটি করেছে, তা বাস্তবসম্মত নয়। সে কারণেই পরিবহন সেক্টরে ধর্মঘটসহ নানা নৈরাজ্য চলছে। পরিবহন সেক্টরে কঠোর আইন ও তার প্রয়োগ থাকা উচিত। এই সেক্টর নিয়ে একটি গোষ্ঠী বরাবরই সরকারগুলোকে জিম্মি করে থাকে। এ ব্যাপারে সংশ্লিষ্ট সবার সঙ্গে আলোচনা করে বাস্তবসম্মত আইন প্রণয়ন করা উচিত। তবে এই সরকার জাতীয় ইস্যুগুলোতে কারও সঙ্গে আলোচনা করার প্রয়োজন বোধ না করে বরং নিজেদের সর্বেসর্বা রাজা বলে জ্ঞান করে।’<br/>তিনি বলেন, ‘বাংলাদেশে দুর্ভাগ্যক্রমে ক্ষমতায় টিকে থাকাটাই প্রধান লক্ষ্য হয়ে দাঁড়িয়েছে। আর এটা করতে গিয়ে যতো নীতি নৈতিকতা বহির্ভূত কাজ সব আমরা করে থাকি। ছাত্রদের ব্যবহার করা হয়েছে রাজনৈতিক দলগুলোর নিজস্ব একটা বাহিনী হিসেবে। অথচ অতীতে ’৫২-এর ভাষা আন্দোলন, ’৬৯-এর গণঅভ্যুত্থান, ’৭১-এর স্বাধীনতা যুদ্ধ, ’৯০-এর স্বৈরাচারবিরোধী ছাত্র আন্দোলনই ছিল মূল নেতৃত্বের ভূমিকায়। তাই আজ ছাত্রদেরও এই বিষয়টি মাথায় রেখে এগিয়ে আসার আহ্বান জানাই।’<br/>খালেদা জিয়ার মুক্তির বিষয়টিতে সাংবাদিকদের প্রশ্নের উত্তরে বিএনপি মহাসচিব বলেন, ‘সরকার খালেদা জিয়াকে প্রাপ্য মুক্তি থেকে বঞ্চিত করে নিজেদেরই ক্ষতি করছে। এই ব্যর্থ রাষ্ট্রে যখন জাতীয় সমস্যাগুলো প্রকট হয়ে উঠেছে, তখন গণতন্ত্রমনা জনসাধারণের প্রতিনিধি হিসেবে খালেদা জিয়া এটা কাটিয়ে উঠতে ভূমিকা রাখতে পারতেন।’</p>
      <footer>/এফএস/এমএমজে/</footer>
    </article>
  </body>
</html>