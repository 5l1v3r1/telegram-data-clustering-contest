<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/dunya/135361/erdoganin-abd-ziyaretiyle-ilgili-yalan-ortaya-cikti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T08:45:00+00:00"/>
    <meta property="og:title" content="Erdoğan'ın ABD ziyaretiyle ilgili yalan ortaya çıktı"/>
    <meta property="og:description" content="Korkusuz yazarı Can Ataklı, &quot;Amerika’nın, Ermeni Tasarısı’nı kabul etmesi için Senato’ya ihtiyacı yok&quot; diyerek, Erdoğan'ın ABD ziyaretinin tek olumlu sonucunun da bir işe yaramadığını ortaya çıkardı."/>
  </head>
  <body>
    <article>
      <h1>Erdoğan'ın ABD ziyaretiyle ilgili yalan ortaya çıktı</h1>
      <h2>Korkusuz yazarı Can Ataklı, "Amerika’nın, Ermeni Tasarısı’nı kabul etmesi için Senato’ya ihtiyacı yok" diyerek, Erdoğan'ın ABD ziyaretinin tek olumlu sonucunun da bir işe yaramadığını ortaya çıkardı.</h2>
      <address>
        <time datetime="2019-11-20T08:45:00+00:00">20 Nov 2019, 08:45</time>
      </address>
      <p>Korkusuz yazarı <b>Can Ataklı,</b> bugünkü yazısının ilgili bölümünde, ABD'nin 50 eyaletinden 49'unun <b>sözde Ermeni Soykırımı'</b>nı kabul ettiğini yazdı.</p>
      <p>Böylece, AKP'li Cumhurbaşkanı Erdoğan'ın ABD ziyaretinin ardından ABD'li Cumhuriyetçi Senatör Lindsey Graham'ın 1915 Ermeni olaylarının Senato tarafından "soykırım" olarak tanınmasını öngören karar tasarısının oylanmasını engellemesinin anlamı kalmadı.</p>
      <p>
        <i>Can Ataklı'nın yazısından ilgili bölüm şöyle:</i>
      </p>
      <p>Amerika’nın, Ermeni Tasarısı’nı kabul etmesi için Senato’ya ihtiyacı yok<br/>Yandaş tetikçi medya bile Erdoğan’ın, Amerika gezisinin çok kötü olduğunu kabullenmiş durumda.</p>
      <p>Siz bakmayın “Ziyaret çok olumlu geçti, Türkiye tezlerini tüm dünyaya anlatma olanağı buldu” türü haberlere.</p>
      <p>Bunun onda biri bile doğru olsa, yandaş medya “zafer” çığlıkları ile yeri göğü inletirdi.</p>
      <p>Amerika gezisinin zorlama ile olsa da tek olumlu yanının Ermeni Tasarısı’nın Senato’da bloke edilmesi olduğunu söylemiştim ben de.</p>
      <p>Ancak şimdi öğreniyorum ki aslında bu da doğru değilmiş.</p>
      <p>Çünkü büyük ihtimalle Senato kararına bile gerek kalmayacakmış.</p>
      <p>Amerika’nın <b>50 eyaleti</b> var ve bunların her biri aslında bir devlet gibi.</p>
      <p>Bu 50 eyaletten 49’u bugün itibariyle kendi eyalet yönetimlerinin verdiği yetki çerçevesinde, <b>Ermeni soykırı</b>mını resmen kabul etmişler zaten.</p>
      <p>Ermeni soykırımı tasarısını en son Alabama eyaleti bu yılın mart ayında kabul etmiş.</p>
      <p>Şu ana kadar tasarıyı kabul etmeyen tek eyalet Mississippi imiş.</p>
      <p>Eğer Mississippi eyaleti de bu tasarıyı kabul ederse Amerika yasalarına göre tasarı Senato’da kabul edilmek zorundaymış.</p>
      <p>Yani aslında, Senato’yu bloke etmenin yanında, son kalan eyalet Mississippi’nin böyle karar almasını engellemek için de çaba harcamak gerekiyor.</p>
    </article>
  </body>
</html>