<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/bogdanovo-vece-karijere-srbi-na-koti-48-kako-je-prosao-karmelov-debi-393234.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-20T08:38:00+00:00"/>
    <meta property="og:title" content="Bogdanovo veče karijere! Srbi na &quot;koti 48&quot;, kako je prošao Karmelov debi?"/>
    <meta property="og:description" content="Rekord karijere za Bogija, Bjelica odličan, Kingsi se bude. Lebron na još jedan način ušao u istoriju, Melo Entoni na parketu, u novom dresu, posle godinu dana."/>
  </head>
  <body>
    <article>
      <h1>Bogdanovo veče karijere! Srbi na "koti 48", kako je prošao Karmelov debi?</h1>
      <h2>Rekord karijere za Bogija, Bjelica odličan, Kingsi se bude. Lebron na još jedan način ušao u istoriju, Melo Entoni na parketu, u novom dresu, posle godinu dana.</h2>
      <address><time datetime="2019-11-20T08:38:00+00:00">20 Nov 2019, 08:38</time> by <a rel="author">Vladimir Stojanović</a></address>
      <p>Bogdan Bogdanović je onaj stari. Srpski košarkaš je sa 31 poenom i 7 asistencija vodio Kingse do nove pobede, sada su stvari podnošljivije, posle lošeg starta, Sakramento je na 6-7.<br/><br/>U Kaliforniji je pao Feniks, koji gubi dah nakon lošeg starta.<br/><br/>Bogdanović je sasuo rafal od sedam trojki u svojoj rekordnoj večeri i doneo timu pobedu. Sve je izgledalo drugačije nego u prvim danima sezone kada su Sansi rasturili Kingse koji su u tom meču napravili 27 grešaka.<br/><br/>"Moramo bolje da završavamo utakmice, kao da ponekad kažemo sebi pre vremena, 'to je to", rekao je junak meča.<br/><br/>Bogdanović je šutirao 11 od 14, trojke 7 od 9, gosti su kasnili 26 poena, ali su se spustili na jednocifreni minus, no za Bogdanovića nisu imali rešenje. On je postigao 11 poena u poslednjem periodu, na kraju pobeda za Kingse u čiji redovima je bio odličan i Bjelica sa 17 poena, 8 skokova.</p>
      <figure>
        <iframe data-src="https://twitter.com/NBAspain/status/1197054469575331840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kod Feniksa, Buker je brojao do 30, iskopali su preveliku rupu da bi se vratili u utakmicu.<br/><br/><i>"Bogdanović je sve izborio radom, niko mu ništa nije poklonio, on je spreman da svake večeri vodi tim"</i>, kaže legendarni Peđa Stojaković.<br/><br/>U ostalim mečevima, Lejkersi su savladali Oklahomu, a Lebron je postao prvi čovek koji je napravio tripl-dabl protiv svakog tima u ligi. On je ubacio 25 poena, imao 11 skokova, 10 asistencija. "Kralj" je do sada napravio 86 tripl-dablova, iako nikad nije bio posebno zainteresovan za statistiku, ispred njega su Oskar Robertson, Vestbruk, Medžik, kao i pomoćni trener Lejkersa, Džejson Kid.<br/><br/>Oklahoma je odigrala sjajno poluvreme, vodio ih je Šreder, 20 od 30 poena postigao je u prvom delu, ali nisu izdržali u finišu. Kajl Kuzma je povredio oko, Darijus Bazli ga je zakačio laktom, povreda nije naivna.<br/><br/>Bivši igrač Lejkersa, Brendon Ingram je predvodio Pelikanse do pobede protiv Portlanda sa 21 poenom, ali sve je bilo u senci debija Karmela Entonija. Posle godinu dana pojavio se na parketu i u petorci, zarđao je, šut 4 od 14, završio je sa deset poena, napravio pet grešaka. Posao domaćima je bio olakšan, Lilard je propustio prvi meč sezone.<br/><br/>Golden Stejt je stigao do tek treće pobede u sezoni, slavili su u Memfisu, Alek Burks je ubacio 29 poena i imao 8 asistencija, Voriorsi su odigrali dobru odbranu, Morant se ispromašivao, Gudurić na parketu tek nešto više od šest minuta, ostao je bez poena.<br/><br/><b>Memfis - Golden Stejt 95:114</b><br/><b>Nju Orleans - Portland 115:104</b><br/><b>Sakramento - Feniks 120:116</b><br/><b>LA Lejkers - Oklahoma 112:107</b></p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/zvanicno-je-karmelo-entoni-ponovo-u-nba-ligi-393197.html"/>
        <a href="https://www.sportske.net/vest/kosarka/uz-rame-lebronu-kraljevic-luka-u-istoriji-kosarke-393146.html"/>
        <a href="https://www.sportske.net/vest/kosarka/drejk-i-vatreni-navijac-dobili-sampionsko-prstenje-nece-i-igraci-koji-su-branili-boje-toronta-393135.html"/>
        <a href="https://www.sportske.net/vest/kosarka/on-bi-mogao-da-bude-prevaga-u-borbi-za-titulu-gde-ce-trostruki-nba-sampion-393108.html"/>
        <a href="https://www.sportske.net/vest/kosarka/kako-je-pekmen-uterivao-strah-u-kosti-nba-igracima-393104.html"/>
      </related>
    </article>
  </body>
</html>