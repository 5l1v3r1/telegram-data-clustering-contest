<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518882/41-penyokong-bola-ditahan"/>
    <meta property="og:site_name" content="HM Online"/>
    <meta property="article:published_time" content="2019-11-20T08:00:01+00:00"/>
    <meta property="og:title" content="41 penyokong bola ditahan"/>
    <meta property="og:description" content="SERAMAI 27 penyokong Malaysia dan 14 penyokong Indonesia ditahan selepas tamat perlawanan kelayakan Piala Dunia 2022/Piala Asia 2023 di Stadium Nasional, Bukit Jalil, malam tadi."/>
  </head>
  <body>
    <article>
      <h1>41 penyokong bola ditahan</h1>
      <address><time datetime="2019-11-20T08:00:01+00:00">20 Nov 2019, 08:00</time> by <a rel="author">Nurul Hidayah Bahaudin</a></address>
      <p>SERAMAI 27 penyokong Malaysia dan 14 penyokong Indonesia ditahan selepas tamat perlawanan kelayakan Piala Dunia 2022/Piala Asia 2023 di Stadium Nasional, Bukit Jalil, malam tadi.</p>
      <p>Ketua Polis Daerah Cheras Asisten Komisioner Mohamed Mokhsein Mohamed Zon berkata, mereka ditahan bagi tujuan dokumentasi.</p>
      <p>“Polis menahan 41 individu membabitkan 27 penyokong Malaysia dan 14 penyokong Indonesia selepas tamat perlawanan bagi tujuan dokumentasi.</p>
      <p>“Bagaimanapun, semua individu terbabit dibebaskan selepas dokumentasi dilakukan,” katanya dalam kenyataan di Kuala Lumpur, hari ini.</p>
      <p>Terdahulu, sebahagian penyokong Malaysia dipercayai cuba membuat provokasi terhadap penyokong Indonesia dengan berkumpul di hadapan Pintu E yang dikhaskan untuk penyokong negara jiran itu selepas perlawanan tamat.</p>
      <p>Situasi itu menyebabkan sebahagian penyokong Indonesia berada di dalam stadium bagi mengelak konfrontasi dengan penyokong Malaysia yang berada di luar.</p>
      <p>Namun, keadaan berjaya ditenangkan oleh pasukan Unit Simpanan Persekutuan (FRU) yang membuat kawalan di lokasi.</p>
      <p>Dalam perlawanan itu, Malaysia menewaskan Indonesia 2-0 menerusi dua gol oleh Safawi Rasid pada minit ke-30 dan ke-73.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/10/504883/terima-kasih-komathi"/>
        <a href="https://www.hmetro.com.my/mutakhir/2019/02/420045/2-suspek-pecah-rumah-dicekup"/>
        <a href="https://www.hmetro.com.my/mutakhir/2019/11/514540/lelaki-maut-jatuh-bangunan"/>
        <a href="https://www.hmetro.com.my/mutakhir/2019/04/444312/baru-dua-hari-dah-kantoi"/>
        <a href="https://www.hmetro.com.my/mutakhir/2019/10/509334/suspek-samun-ragut-cheras-ditahan"/>
        <a href="https://www.hmetro.com.my/mutakhir/2019/07/474851/akhirnya-kena-tahan-juga"/>
        <a href="https://www.hmetro.com.my/mutakhir/2019/10/503275/tukang-urut-gro-warga-asing-ditahan"/>
        <a href="https://www.hmetro.com.my/utama/2019/08/486345/anak-siapa-kurang-ajar-sangat-ni"/>
      </related>
    </article>
  </body>
</html>