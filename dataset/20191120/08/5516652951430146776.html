<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426143/sthrixh-twn-daneiolhptwn-ths-trapezas-dwdekanhsoy-apo-ton-b-ypshlanth"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T08:35:02+00:00"/>
    <meta property="og:title" content="Στήριξη των δανειοληπτών της Τράπεζας Δωδεκανήσου από τον Β. Υψηλάντη"/>
    <meta property="og:description" content="Με επιστολή του, προς τον πρόεδρο του Επιμελητηρίου Δωδεκανήσου κ. Ιωάννη Πάππου, ο Βουλευτής Δωδεκανήσου Βασίλης Α. Υψηλάντη τονίζει το αμέριστο ενδιαφέρον του για τη λύση των προβλημάτων που προκύπτουν, τόσο για τους μεριδιούχους όσον και για τους δανειολήπτες της πρώην Συνεταιριστικής Τράπεζας Δωδεκανήσου, μετά τη θέση της σε εκκαθάριση."/>
  </head>
  <body>
    <article>
      <h1>Στήριξη των δανειοληπτών της Τράπεζας Δωδεκανήσου από τον Β. Υψηλάντη</h1>
      <address>
        <time datetime="2019-11-20T08:35:02+00:00">20 Nov 2019, 08:35</time>
      </address>
      <p>
        <b>Με επιστολή του, προς τον πρόεδρο του Επιμελητηρίου Δωδεκανήσου κ. Ιωάννη Πάππου, ο Βουλευτής Δωδεκανήσου Βασίλης Α. Υψηλάντη τονίζει το αμέριστο ενδιαφέρον του για τη λύση των προβλημάτων που προκύπτουν, τόσο για τους μεριδιούχους όσον και για τους δανειολήπτες της πρώην Συνεταιριστικής Τράπεζας Δωδεκανήσου, μετά τη θέση της σε εκκαθάριση.</b>
      </p>
      <p>Την επιστολή αυτή την απηύθυνε ο Βασίλης Α. Υψηλάντης μετά την κοινοποίηση, προς αυτόν, της επιστολής του Προέδρου του Επιμελητηρίου Δωδεκανήσου σχετικά με το θέμα στον Πρωθυπουργό.</p>
      <p>Ο βουλευτής Δωδεκανήσου επισημαίνει τη σοβαρότητα των θεμάτων και τονίζει την ανάγκη κοινών ενεργειών.</p>
      <p>Τέλος ζητά συνάντηση με το Επιμελητήριο Δωδεκανήσου για να ενημερώσει για τις πρωτοβουλίες που ήδη έχει αναλάβει και προτίθεται να πράξει προσεχώς για την επίλυση των προβλημάτων που προκύπτουν από την εκκαθάριση της Τράπεζας Δωδεκανήσου.</p>
      <p>Το πλήρες κείμενο της επιστολής Υψηλάντη είναι το ακόλουθο:</p>
      <p>«Αγαπητέ κ. Πρόεδρε</p>
      <p>Σας ευχαριστώ για την κοινοποίηση, προς εμένα της με αριθμό πρωτοκόλλου 1480/Α1/2/11-11-2019, επιστολής σας προς τον πρωθυπουργό κ. Κυριάκο Μητσοτάκη, σχετικά με την αντιμετώπιση των δανειοληπτών (επιχειρηματιών και ιδιωτών) της υπό εκκαθάριση Συνεταιριστικής Τράπεζας Δωδεκανήσου από την υπεύθυνη για την εκκαθάριση εταιρεία.</p>
      <p>Το θέμα το οποίο θίγεται, όπως ίσως γνωρίζετε, αποτελεί για μένα ζήτημα ιδιαιτέρως ευαίσθητο δεδομένου ότι υπήρξα από τους πρωτεργάτες της δημιουργίας της και συντελεστής της καλής της πορείας, για όσο χρονικό διάστημα βρέθηκα στη διοίκησή της, προσέφεροντας ανιδιοτελώς τις υπηρεσίες μου, από τη θέση του γενικού γραμματέα και του αντιπροέδρου του διοικητικού της συμβουλίου, στη συνέχεια του απλού μεριδιούχου, που συνέβαλε στην αύξηση του συνεταιριστικού της κεφαλαίου, αλλά και του βουλευτή που επεδίωξε με συγκεκριμένες ενέργειες την ανεύρεση δρόμων σωτηρίας της.</p>
      <p>Ατυχώς οι εξελίξεις δε μας δικαίωσαν, με αποτέλεσμα η θέση σε εκκαθάριση της Τράπεζας Δωδεκανήσου να δημιουργήσει πλείστα και σοβαρά ζητήματα και στους ανθρώπους που διέθεσαν τεράστια ποσά για την κεφαλαιακή της επάρκεια και που σε κάθε περίπτωση ζητούν τη γρηγορότερη ολοκλήρωση της εκκαθάρισης και της επιστροφής σ’ αυτούς των ποσών που κατέβαλαν αλλά και στους δανειολήπτες που ξαφνικά βρέθηκαν σε χειρότερη μοίρα από εκείνους των συστημικών τραπεζών.</p>
      <p>Αντιστοίχως συστημικό είναι και για την περιοχή μας το πρόβλημα και ως τέτοιο πρέπει να αντιμετωπιστεί. Με την έννοια αυτή χρήσιμο είναι να επιδιώκεται η συνεννόηση, για κοινές ενέργειες, όλων εκείνων που έχουν τη δυνατότητα θετικής συνεισφοράς, όπως είναι και οι κοινοβουλευτικοί εκπρόσωποι του νομού μας, πολύ δε περισσότερο εκείνων που έχουν γνώσεις στο θέμα.</p>
      <p>Προσωπικά, κ. Πρόεδρε, είμαι στη διάθεση του Επιμελητηρίου Δωδεκανήσου, σε οτιδήποτε κρίνετε ότι μπορεί να είναι καθοριστικό στην καλύτερη αντιμετώπιση του τεράστιου αυτού προβλήματος. Με την ευκαιρία, ζητώ τον καθορισμό συνάντησης μαζί σας, αλλά και με όποιον άλλον κρίνετε αναγκαίο, για τη συζήτηση του θέματος, αλλά και για να σας ενημερώσω για τις πρωτοβουλίες που προσωπικά έχω αναλάβει προς επιδίωξη του κοινού σκοπού.</p>
      <p>Με εκτίμηση</p>
      <p>Βασίλειος Νικόλαος Α. Υψηλάντης</p>
      <p>Βουλευτής Δωδεκανήσου»</p>
    </article>
  </body>
</html>