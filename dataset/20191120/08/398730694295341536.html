<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/kindberg-har-overklagat-vill-frikannas/"/>
    <meta property="og:site_name" content="DN.SE"/>
    <meta property="article:published_time" content="2019-11-20T08:49:31+00:00"/>
    <meta property="og:title" content="Kindberg har överklagat – vill frikännas"/>
    <meta property="og:description" content="Östersunds FK:s tidigare ordförande Daniel Kindberg har nu överklagat den fällande domen för grov ekonomisk brottslighet. Yrkar på att åtalet ogillas."/>
  </head>
  <body>
    <article>
      <h1>Kindberg har överklagat – vill frikännas</h1>
      <address><time datetime="2019-11-20T08:49:31+00:00">20 Nov 2019, 08:49</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Östersunds FK:s tidigare ordförande Daniel Kindberg har nu överklagat den fällande domen för grov ekonomisk brottslighet. Ångermanlands tingsrätt <a href="https://www.dn.se/sport/fotboll/daniel-kindberg-doms-till-tre-ars-fangelse/">dömde honom till tre års fängelse</a> och näringsförbud i fem år.</b>
      </p>
      <p>I överklagan yrkar Kindberg att hovrätten ska ogilla åtalet mot honom i sin helhet. Han yrkar också att skadeståndsanspråken ska ogillas och även beslutet om näringsförbud.</p>
      <p>Om hovrätten inte friar honom helt från anklagelserna yrkar han att hovrätten ska mildra straffet.</p>
      <p><b>I överklagandet anger Kindberg</b>, via sin advokat Olle Kullinger, flera skäl som de anser skulle motivera en friande dom. Bland annat anförs i överklagandet att tingsrätten gjort en felaktig bevisvärdering, dömt utöver åklagarens gärningsbeskrivning och inte redovisat eller bedömt Daniel Kindbergs invändningar gällande skadestånd till Fältjägaren och Östersundshem.</p>
      <p>Överklagan kommer att kompletteras, skriver Olle Kullinger, men han begär anstånd med detta till den 20 december med hänvisning till hög arbetsbelastning och att ”arbetet med överklagandet blir mer omfattande än normalt”.</p>
      <p><b>Kindberg dömdes</b> av Ångermanlands tingsrätt för två fall av trolöshet mot huvudman, ett fall av grov trolöshet mot huvudman, två fall av medhjälp till grov trolöshet mot huvudman, grovt bokföringsbrott och medhjälp till grovt bokföringsbrott. </p>
      <p>Han dömdes också att, solidariskt med de två andra nu dömda männen, betala skadestånd till Peabföretaget Fältjägaren och Östersundshem på omkring 13 miljoner kronor.</p>
      <p>
        <a href="https://www.dn.se/sport/fotboll/live-1330-daniel-kindberg-kommenterar-domen/">Läs mer: Daniel Kindberg kommenterar domen: En rättsskandal</a>
      </p>
    </article>
  </body>
</html>