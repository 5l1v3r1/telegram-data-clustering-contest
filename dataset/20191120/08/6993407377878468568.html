<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-naftogaz-ceo-svidchytyme-u-spravi-shchodo-dzhuliani/30282243.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T08:49:33+00:00"/>
    <meta property="og:title" content="Співробітник «Нафтогазу» свідчитиме у розслідуванні щодо адвоката Трампа"/>
    <meta property="og:description" content="Федеральні прокурори США планують провести співбесіду з одним із високопосадовців української компанії «Нафтогаз» Андрієм Фаворовим у межах розслідування ділових операцій особистого адвоката президент"/>
  </head>
  <body>
    <article>
      <h1>Співробітник «Нафтогазу» свідчитиме у розслідуванні щодо адвоката Трампа</h1>
      <address>
        <time datetime="2019-11-20T08:49:33+00:00">20 Nov 2019, 08:49</time>
      </address>
      <p>Федеральні прокурори США планують провести співбесіду з одним із високопосадовців української компанії «Нафтогаз» Андрієм Фаворовим у межах розслідування ділових операцій особистого адвоката президента США Дональда Трампа Руді Джуліані та двох його бізнес-партнерів за кордоном.</p>
      <p>Адвокат Фаворова 19 листопада підтвердив агенції AP, що Фаворов, який має громадянство як України, так і США, має добровільно зустрітися з прокурорами.</p>
      <p>Фаворов з листопада 2018 року очолює підрозділ «Нафтогазу», який відповідає за видобуток природного газу та оптовий і роздрібний продаж газу.</p>
      <p>Адвокат Ланні Брюер відмовився сказати, коли або де буде опитаний Фаворов.</p>
      <p>Міністерство юстиції розслідує можливі порушення фінансування агітаційних кампаній та нереєстрації іноземним агентом з боку Джуліані.</p>
      <p>Близьких соратників Джуліані, Лева Парнаса та Ігоря Фрумана, звинувачують у незаконному лобііюванні та інших порушеннях. Ці двоє та Джуліані брали участь у зустрічах із чинними та колишніми українськими чиновниками з питання про розслідування діяльності колишнього віцепрезидента Джо Байдена та його сина Гантера в Україні.</p>
      <p>У березні Парнас та Фруман звернулися до Фаворова на енергетичній конференції в Техасі, щоб запропонувати партнерство в галузі експорту американського зрідженого газу в Україну. Вони також обговорювали можливість усунення з посади керівника «Нафтогазу» Андрія Коболєва та заміни його на Фаворова.</p>
      <p>Джуліані заперечує свою участь у зусиллях двох підозрюваних щодо газової угоди в Україні.</p>
      <p>До приходу в «Нафтогаз» Фаворов був керуючим партнером та директором компанії «Енергетичні ресурси України». Він є випускником університету Джорджтаун у Вашингтоні, а в 2010–2014 роках працював комерційним директором енергетичного холдингу DTEK, що належить мільярдеру Рінату Ахметову.</p>
    </article>
  </body>
</html>