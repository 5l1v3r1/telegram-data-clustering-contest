<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elektrickevozy.cz/clanky/co-vsechno-ocekavame-od-tesla-cybertrucku"/>
    <meta property="og:site_name" content="ElektrickeVozy.cz"/>
    <meta property="article:published_time" content="2019-11-20T08:08:13+00:00"/>
    <meta property="og:title" content="Co všechno očekáváme od Tesla Cybertrucku?"/>
    <meta property="og:description" content="Oficiální odhalení Tesla Cybertrucku již doslova klepe na dveře. Na co všechno se můžeme těšit a co lze očekávat?"/>
  </head>
  <body>
    <article>
      <h1>Co všechno očekáváme od Tesla Cybertrucku?</h1>
      <address><time datetime="2019-11-20T08:08:13+00:00">20 Nov 2019, 08:08</time> by <a rel="author">Samuel Novotný</a></address>
      <p>
        <b>Oficiální odhalení Tesla Cybertrucku již doslova klepe na dveře. Na co všechno se můžeme těšit a co lze očekávat?</b>
      </p>
      <figure>
        <img src="https://elektrickevozy.cz/wp-content/uploads/2019/11/tesla-cybertruck-invitation.jpg"/>
      </figure>
      <p>Tip: <a href="https://elektrickevozy.cz/clanky/elon-musk-tvrdi-ze-cybertruck-bude-nejlepsi-produkt-tesly">Elon Musk tvrdí, že Cybertruck bude nejlepší produkt Tesly</a></p>
      <p>Toto je oficiální pozvánka na odhalení nového vozidla americké automobilky <a href="http://eletrickevozy.cz/stitky/tesla">Tesla</a>, na její vysoce očekávaný pickup, který nese jméno Cybertruck. V tomto článku si zrekapitulujeme, co již o Cybertrucku víme a dále si řekneme, co od něj nejspíš můžeme očekávat.</p>
      <p>Můžeme si být téměř stoprocentně jistí, že se nové vozidlo Tesly bude jmenovat Cybertruck. Nasvědčuje tomu logo, které bylo zajištěno ochrannou a obchodní známkou, anebo například i fakt, že když poskládáte písmenka ze zveřejněného obrázku „CYBRTRK“, tak vám vznikne jednoduchý piktogram pickupu.</p>
      <figure>
        <img src="https://elektrickevozy.cz/wp-content/uploads/2019/11/cybertruck-logo-design.jpg"/>
      </figure>
      <p>Dle Elona Muska má být tažná kapacita Cybertrucku až 136 077 kg. Zatím ovšem nevíme, jak moc velký dopad bude mít na dojezd elektromobilu jeho zátěž. Pokud jste viděli video, kde byla <a href="https://elektrickevozy.cz/clanky/jak-dopadl-model-x-pri-tahani-privesu">Tesla Model X podrobena zátěžovým testům při tahání nákladu</a>, tak víte, že její dojezd při tahání přívěsu drasticky klesl. Ovšem pokud se George Bower trefil, tak by mohl Cybertruck mít baterie s kapacitou 200 kWh, což by mohlo nejspíš problém vyřešit. Baterie s touto kapacitou by měly stačit na delší vyjížďky a to i s nákladem například v podobě přívěsu,</p>
      <figure>
        <iframe data-src="https://twitter.com/elonmusk/status/1011788218734391296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Elon Musk dále již prozradil, že pickup bude mít dojezd téměř 650 km na jedno nabití, lepší a logicky i dražší verze bude disponovat dojezdem více jak 800 km. Každopádně podle různých fám by mohl být Cybertruck první Teslou, která bude mít baterie s životností více jak 1 500 000 km. Mohly by tyto odolnější baterie s větší životností také nabízet větší hustotu energie?</p>
      <figure>
        <iframe data-src="https://twitter.com/elonmusk/status/1011835761182666752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Musk také řekl, že Cybertruck bude dostupný v konfiguraci dual motor s pohonem všech kol a se „šíleným točivým momentem“. Poté přišla společnost Rivian se svým pickupem R1T a řekla, že bude mít čtyři motory. Pochybujeme, že Musk v sobě uhasí soutěživého ducha, a že se Tesla nebude snažit alespoň o vyrovnání sil. Když už je řeč o R1T, tak Rivian prohlásil, že jeho pickup bude mít na rozdíl od Cybertrucku dobu zrychlení z 0 na 100 pod 3 sekundy, anebo bude mít výkon větší jak 700 koní.</p>
      <figure>
        <iframe data-src="https://twitter.com/elonmusk/status/1011678031801249793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Doufejme, že nám zítřejší odhalení Cybertrucku poskytne odpovědi na otázky, které chceme, a že nám vyjasní různé nejasnosti a to i za tu cenu, že by měla výroba začít až za uherský rok.</p>
      <footer>Zdroj: <a href="https://insideevs.com/news/383197/tesla-pickup-truck-reveal-cybertruck-performance/">insideevs.com</a></footer>
    </article>
  </body>
</html>