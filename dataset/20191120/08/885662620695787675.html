<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125604/i-mahi-ton-prosforon-enopsei-black-friday"/>
    <meta property="og:site_name" content="Insider"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Η μάχη των προσφορών ενόψει Black Friday"/>
    <meta property="og:description" content="Η αγορά φέτος κινείται από πολύ νωρίς σε ρυθμούς Black Friday."/>
  </head>
  <body>
    <article>
      <h1>Η μάχη των προσφορών ενόψει Black Friday</h1>
      <h2>Η αγορά φέτος κινείται από πολύ νωρίς σε ρυθμούς Black Friday.</h2>
      <address><time datetime="2019-11-20T08:00:00+00:00">20 Nov 2019, 08:00</time> by <a rel="author">Ρομίνα Νικηφόρου</a></address>
      <p>Μικρές και μεγάλες επιχειρήσεις μετρούν πλέον αντίστροφα για τη<b> Black Friday,</b> στις 29 Νοεμβρίου.</p>
      <p>Αν και απέχουμε σχεδόν 10 μέρες από τη …μαύρη Παρασκευή, η αγορά φέτος κινείται από πολύ νωρίς σε ρυθμούς προσφορών.</p>
      <p>Οι μεγάλες αλυσίδες <b>ηλεκτρικών και ηλεκτρονικών ειδών</b> που παραδοσιακά τα τελευταία χρόνια συμμετέχουν στη<b> Black Friday</b>, εδώ και αρκετές μέρες έχουν ειδικά banner στα online καταστήματά τους, όπου οι καταναλωτές μπορούν να συμπληρώσουν τα στοιχεία τους ώστε να ενημερωθούν νωρίτερα με<b> newsletter </b>για τις προσφορές στα προϊόντα που τους ενδιαφέρουν.</p>
      <p>Οι επιχειρήσεις μέσα από τις ηλεκτρονικές σελίδες τους μάλιστα, προτρέπουν τους<a href="https://www.insider.gr/epiheiriseis/emporio/125320/black-friday-ti-na-prosexoyn-oi-katanalotes"> καταναλωτές να κάνουν <b>έρευνα αγοράς</b> </a>αρκετές μέρες πριν, να φτιάξουν λίστα με τα προϊόντα που θέλουν να αγοράσουν και να καθορίσουν συγκεκριμένο μπάτζετ. Το τελευταίο δεκαήμερο έχουν κάνει την εμφάνισή τους στις ιστοσελίδες και<b> χρονόμετρα</b> που μετρούν αντίστροφά μέχρι τη μεγάλη μέρα των προσφορών, ενώ ήδη προβάλλονται τα πρώτα διαφημιστικά σποτ των εταιρειών.</p>
      <p>Στελέχη της αγοράς αναφέρουν πως αρκετές αλυσίδες θα προχωρήσουν σε γενναίες εκπτώσεις που θα φτάσουν σε ορισμένα προϊόντα έως <b>και το 70%</b>.</p>
      <p>Η μάχη στον συγκεκριμένο κλάδο αναμένεται ιδιαίτερα σκληρή καθώς πλέον διαμορφώνονται νέα δεδομένα μετά τη συμφωνία <b>Public – MediaMarkt </b>αλλά και την είσοδο του<b> Πλαισίου</b> στις λευκές συσκευές. Άλλωστε αυτές τις ημέρες, πριν και μετά τη Black Friday, σύμφωνα με πληροφορίες, πραγματοποιείται πάνω από το <b>10% του τζίρου </b>στον κλάδο.</p>
      <p>Σημαντικό μερίδιο στον τζίρο της συγκεκριμένης μέρας, διεκδικούν και οι εταιρείες ένδυσης καθώς σύμφωνα με τα περσινά στοιχεία τα ρούχα βρέθηκαν στην <a href="https://www.insider.gr/epiheiriseis/emporio/125518/pos-psonizoyn-oi-ellines-ti-black-friday">κορυφή των προτιμήσεων των καταναλωτών</a> που προχώρησαν σε αγορές. Αντίστοιχα και οι <b>εταιρείες καλλυντικών</b> και αρωμάτων ρίχνονται στη μάχη του ανταγωνισμού, όπως επίσης κι εκείνες των επίπλων και των οικιακών συσκευών.</p>
      <p>Πηγές της αγοράς αναφέρουν παράλληλα ότι φέτος, ίσως περισσότερο από κάθε χρονιά, θα υπάρχουν πολλές προσφορές και σε διάφορες υπηρεσίες όπως γυμναστήρια, κομμωτήρια, ασφάλειες, φροντιστηριακά μαθήματα κ.α.</p>
      <p>Αξίζει να σημειωθεί ότι ορισμένα καταστήματα έχουν προχωρήσει σε προσφορές ήδη από το τέλος των ενδιάμεσων εκπτώσεων στις 15 Νοεμβρίου. Ενδεικτικό είναι μάλιστα ότι κάποιες από αυτές «βάφτισαν» αυτή την παρατεταμένη περίοδο προσφορών ως<b> «Black month» ή «Βlack Νovember»,</b> προετοιμάζοντας τους καταναλωτές ενόψει της «Μαύρης Παρασκευής».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125518/pos-psonizoyn-oi-ellines-ti-black-friday"/>
        <a href="https://www.insider.gr/epiheiriseis/emporio/125499/antistrofi-metrisi-gia-ti-black-friday-arhisan-oi-protes-prosfores"/>
        <a href="https://www.insider.gr/epiheiriseis/emporio/125377/apogoiteysan-oi-endiameses-ekptoseis-megales-prosdokies-gia-ti-black"/>
      </related>
    </article>
  </body>
</html>