<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/huawei-mate-30-pro-sbarca-in-europa-prima-tappa-in-spagna/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-20T08:24:00+00:00"/>
    <meta property="og:title" content="Huawei Mate 30 Pro sbarca in Europa: prima tappa in Spagna | MobileLabs"/>
    <meta property="og:description" content="Huawei Mate 30 Pro è arrivato in Spagna. Lo smartphone è disponibile in quantità limitate e nella sola configurazione con 8 GB di RAM e 256 GB di memoria interna."/>
  </head>
  <body>
    <article>
      <h1>Huawei Mate 30 Pro sbarca in Europa: prima tappa in Spagna | MobileLabs</h1>
      <address>
        <time datetime="2019-11-20T08:24:00+00:00">20 Nov 2019, 08:24</time>
      </address>
      <p><b>Huawei Mate 30 Pro sbarca finalmente in Europa</b>. La prima vittima illustre del <a href="https://www.tomshw.it/smartphone/huawei-ancora-proroga-gli-usa-concedono-altri-90-giorni/">ban imposto dagli Stati Uniti</a> è ufficialmente disponibile presso Huawei Space Store di Madrid, in Spagna. Il top di gamma, però, <b>arriva in quantità limitate</b> e solo nella configurazione con 8 Gigabyte di RAM e 256 Gigabyte di memoria interna. Una scelta sensata da parte del produttore di Shenzhen dato che la mancanza di servizi e applicazioni Google potrebbe rappresentare un freno per le vendite.</p>
      <p>Il dispositivo è venduto a <b>1.099 euro</b> (prezzo annunciato al momento della presentazione europea) nella colorazione Space Silver. In fase d’acquisto, Huawei offre <b>un buono sconto di 200 euro</b> da consumare presso il proprio Store. <a href="https://www.youtube.com/watch?v=NdFOUezuD0k&amp;t=130s">La mancanza di tutta la suite di Big-G</a> rende questo smartphone un prodotto non adatto a tutti. È possibile raggirare il problema affidandosi agli apk, ma parliamo di un’operazione per la quale diventa necessaria una conoscenza approfondita delle procedure per evitare di mettere a rischio la propria privacy e sicurezza.</p>
      <figure>
        <img src="https://www.tomshw.it/images/images/2019/11/mate-30-pro-spagna-64079.768x432.jpg"/>
      </figure>
      <p>Al di là di questo “difetto”, parliamo comunque di <b>uno smartphone di alto livello</b> con caratteristiche tecniche da vero top di gamma. Nella nostra recensione, lo abbiamo definito come “<b><i>un piccolo capolavoro tecnico</i></b>”. La parte frontale è dominata da un display da 6,53 pollici con un angolo di curvatura ai bordi di 88°. Non è presente nessun tasto fisico.</p>
      <p>Sul retro, invece, trova spazio <b>un modulo fotografico rotondo composto da quattro sensori:</b> principale da 40 Megapixel con obiettivo f/1.6 e stabilizzazione ottica dell’immagine; il secondario sempre da 40 Megapixel ultra grandangolare f/1.8; il teleobiettivo da 8 Megapixel che abilita un zoom ottico 3X (ibrido 5X, digitale 30X); il sensore ToF 3D per la profondità di campo. Frontalmente, due fotocamere: 24 MP + ToF. Il cuore pulsante è rappresentato dall’ultimo processore di Huawei, Kirin 990. Sotto la scocca una batteria da 4.500 mAh con ricarica rapida a 40W.</p>
      <figure>
        <img src="https://www.tomshw.it/images/images/2019/10/huawei-mate-30-pro-59159.768x432.jpg"/>
      </figure>
      <p>Insomma, è chiaro che ci troviamo davanti a un vero e proprio top di gamma che – purtroppo – è stato investito dalla vicenda che vede contrapposti gli Stati Uniti e Huawei. Una situazione che si protrae da maggio scorso e che potrebbe – salvo un’ulteriore proroga – trovare una risoluzione il prossimo 16 febbraio. <b>Non ci sono per il momento informazioni sulla disponibilità in Italia</b>, ma l’arrivo in terra spagnola presuppone che Mate 30 Pro abbia un biglietto in tasca anche per il Bel Paese.</p>
      <blockquote>Huawei P30 Pro è disponibile all’acquisto su Amazon a <b>635 euro</b>. Lo trovate a <a href="https://toms.it/9dOqU">questo link.</a></blockquote>
    </article>
  </body>
</html>