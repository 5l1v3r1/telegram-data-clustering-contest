<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zerkal-pro-movchannya-bankovoji-mozhlivo-vsi-rozrahovuvali-shcho-mi-prograjemo-u-gaazi-i-bude-prostishe-641129.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T08:58:16+00:00"/>
    <meta property="og:title" content="Зеркаль про мовчання Банкової: Можливо, всі розраховували, що ми програємо у Гаазі і «буде простіше»"/>
    <meta property="og:description" content="На початку листопада Міжнародний суд ООН постановив, що буде розглядати позов України проти Росії про порушення міжнародних конвенцій"/>
  </head>
  <body>
    <article>
      <h1>Зеркаль про мовчання Банкової: Можливо, всі розраховували, що ми програємо у Гаазі і «буде простіше»</h1>
      <address>
        <time datetime="2019-11-20T08:58:16+00:00">20 Nov 2019, 08:58</time>
      </address>
      <h4>На початку листопада Міжнародний суд ООН постановив, що буде розглядати позов України проти Росії про порушення міжнародних конвенцій</h4>
      <p>Заступниця міністра закордонних справ Олена Зеркаль висловила свої припущення щодо причин відсутності публічної реакції Офісу Зеленського на перемогу України у справі проти Росії в Гаазі.</p>
      <p>Про це вона розповіла в <a href="https://www.youtube.com/watch?v=--9pxkHVvAg&amp;feature=youtu.be&amp;fbclid=IwAR0zaARfTH8tFKoDO2cJLF82VGDGz_WK2XnslQUTaADdRPxs-SDyyRPuUlA">інтерв’ю</a> Bihus.Info. </p>
      <p>«Я думаю, що тоді були всі дуже зайняті розведенням, важливо було зберігати якийсь спокій, щоб все було quiet», - припустила вона і додала: «Можливо, я помиляюся. Я не знаю, це ж оціночне судження. Можливо, це неважливо. Можливо, вони вважають, що є більш нагальні питання. Можливо, я викликаю якусь негативну реакцію. Це також можливо… Можливо, всі розраховували на те, що ми програємо і буде все простіше».</p>
      <p>Нагадаємо, на початку листопада Міжнародний суд ООН постановив, що буде розглядати позов України проти Росії про порушення міжнародних конвенцій (фінансування Росією тероризму і порушення прав людини на Донбасі і в Криму). Усі заперечення Москви на відсутність юрисдикції були відхилені.</p>
      <p>Зеркаль повідомила, що помічник президента Андрій Єрмак непублічно привітав її з цією перемогою.</p>
      <p>Вона також нагадала, що, судячи з публічних заяв, Офіс президента та міністр закордонних справ намагаються реалізувати «запит суспільства на мир». У зв’язку з чим дипломатка не бачить себе в подальшому в команді МЗС.</p>
      <p>«Я розумію, що з точки зору «ми будемо дружити з Росією», то я не той персонаж, який про дружбу. Я все ж таки файтер… Я представляю позицію, яка відмінна від бачення росіян».</p>
      <p>Вона розповіла, що останнім часом займалася в МЗС тільки судами і була відсторонена від інших процесів. І висловила сподівання, що влада не зупинить суди з Росією.</p>
      <figure>
        <iframe src="https://www.youtube.com/embed/--9pxkHVvAg" width="580" height="390" data-service="Youtube" scrolling="no"/>
      </figure>
      <p>Також <a href="https://glavcom.ua/news/zerkal-poyasnila-shcho-chekaje-na-rosiyu-u-razi-ostatochnogo-prograshu-u-sudi-oon-641077.html">Зеркаль пояснила, що чекає на Росію</a> у разі остаточного програшу у суді ООН. </p>
      <p>Раніше Олена <a href="https://glavcom.ua/news/zerkal-mozhe-nastupnogo-tizhnya-piti-z-mzs-641034.html">Зеркаль повідомила, що планує завершити свою роботу в Міністерстві закордонних справ. </a>На її думку, вона разом з командою виконала всі поставлені перед нею завдання.</p>
      <p>Нагадаємо, 21 травня президент Володимир Зеленський підписав указ про призначення Зеркаль заступником глави Адміністрації президента. Пізніше <a href="https://glavcom.ua/news/z-saytu-prezidenta-znik-ukaz-pro-priznachennya-zerkal-595605.html">указ Зеленського зник з сайту</a> глави держави.</p>
      <p>Пізніше <a href="https://glavcom.ua/news/smishna-kadrova-politika-za-pivdobi-zelenskiy-skasuvav-sviy-ukaz-pro-priznachennya-zerkal-595682.html">президент скасував указ про призначення Зеркаль</a> заступником глави Адміністрації президента України. Потім Зеленський призначив Вадима Пристайка заступником глави Адміністрації президента.</p>
      <related>
        <a href="https://glavcom.ua/news/stalo-vidomo-hto-zaminit-zerkal-u-mizhnarodnih-sudah-639432.html"/>
        <a href="https://glavcom.ua/video/yak-ukrajina-vigrala-u-mizhnarodnomu-sudi-oon-translyaciya-zasidannya-638741.html"/>
        <a href="https://glavcom.ua/news/sprava-ukrajina-proti-rosiji-sud-u-gaazi-stav-na-bik-kijeva-638739.html"/>
      </related>
    </article>
  </body>
</html>