<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/sporco-cibi-mal-conservati-blitz-dei-nas-pieve-di-soligo-chiuso-negozio-di-alimentari-219579"/>
    <meta property="og:site_name" content="Oggi Treviso"/>
    <meta property="article:published_time" content="2019-11-20T08:00:38+00:00"/>
    <meta property="og:title" content="Sporco e cibi mal conservati, blitz dei Nas a Pieve di Soligo: chiuso il negozio di alimentari"/>
    <meta property="og:description" content="PIEVE DI SOLIGO – Lavello privo di acqua potabile, presenza di ragnatele e di sporcizia, alimenti in cattivo stato di conservazione, bombola a gpl collegata ad un fornelletto a gas da esterni e molto altro."/>
  </head>
  <body>
    <article>
      <h1>Sporco e cibi mal conservati, blitz dei Nas a Pieve di Soligo: chiuso il negozio di alimentari</h1>
      <h2>I locali sono stati dichiarati “privi dei requisiti minimi sanitari e strutturali a garanzia della salute pubblica” dopo il sopralluogo dei Nas</h2>
      <address><time datetime="2019-11-20T08:00:38+00:00">20 Nov 2019, 08:00</time> by <a rel="author" href="http://oggitreviso.it/archivio/news/giornalista/285" target="_blank">Claudia Borsoi</a></address>
      <p><b>PIEVE DI SOLIGO</b> – Lavello privo di acqua potabile, presenza di ragnatele e di sporcizia, alimenti in cattivo stato di conservazione, bombola a gpl collegata ad un fornelletto a gas da esterni e molto altro. Il verbale redatto dai carabinieri del Nas, dopo il sopralluogo del 6 novembre, certifica che i locali sono “privi dei requisiti minimi sanitari e strutturali a garanzia della salute pubblica”.<br/><br/> <br/><br/>Per questo il sindaco <b>Stefano Soldan</b>, con apposita ordinanza, ha fatto chiudere e mettere i sigilli al negozio di alimentari con annessa rosticceria di via Chisini. Qui, oltre a vendere generi alimentari, venivano anche cucinate e vendute pietanze varie e pizza.<br/><br/> <br/><br/>Il proprietario bengalese emigrato a Londra non è da tempo reperibile e il dipendente porta avanti l’attività senza i requisiti previsti. Oltre ai carabinieri, al sopralluogo hanno partecipato i vigili del fuoco e l’Ulss 2. Già una verifica eseguita nel febbraio 2016 dal servizio igiene dell’azienda sanitaria aveva rilevato “criticità igienico-sanitarie” che dall’ispezione di dieci giorni fa non “risultano ancora sanate”.<br/><br/> <br/><br/>E a marzo il sindaco Soldan aveva firmato un’ordinanza che imponeva la rimozione della bombola dall’interno del negozio per motivi di sicurezza, ma il 6 novembre la bombola è stata trovata ancora al suo posto dai vigili del fuoco. Da qui la decisione di far chiudere il negozio: anche l’Ulss 2 ha confermato le “gravi non conformità igienico sanitarie” e disposto “la sospensione delle attività fino al ripristino delle condizioni igienico sanitarie mediante una serie di interventi dettagliatamente precisati”.</p>
    </article>
  </body>
</html>