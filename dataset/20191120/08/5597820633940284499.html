<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/bermontiades-jelgavas-atbrivosanas-kaujas-rekonstrukcija-bus-skatama-tiesraide.a338974/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T08:04:00+00:00"/>
    <meta property="og:title" content="Bermontiādes Jelgavas atbrīvošanas kaujas rekonstrukcija būs skatāma tiešraidē"/>
    <meta property="og:description" content="Jelgavā sestdien, 23. novembrī, tiks atzīmēta Bermontiādes simtā gadadiena. Svinīgā pasākuma laikā notiks arī Jelgavas atbrīvošanas kaujas rekonstrukcijas uzvedums &quot;Bermontādes pēdējā kauja&quot;, ko plkst. 13.30 varēs vērot tiešraidē portālā LSM.lv un sabiedrisko mediju atskaņotājā &quot;replay.lv&quot;, bet LTV1 ēterā – plkst.15, liecina LTV informācija."/>
  </head>
  <body>
    <article>
      <h1>Bermontiādes Jelgavas atbrīvošanas kaujas rekonstrukcija būs skatāma tiešraidē</h1>
      <address><time datetime="2019-11-20T08:04:00+00:00">20 Nov 2019, 08:04</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Jelgavā sestdien, 23. novembrī, tiks atzīmēta Bermontiādes simtā gadadiena. Svinīgā pasākuma laikā notiks arī<b> </b>Jelgavas atbrīvošanas kaujas rekonstrukcijas uzvedums "Bermontādes pēdējā kauja", ko plkst. 13.30 varēs vērot tiešraidē portālā LSM.lv un sabiedrisko mediju atskaņotājā "replay.lv", bet LTV1 ēterā – plkst.15, liecina LTV informācija.</b>
      </p>
      <p>Jelgavas atbrīvošanas kaujas rekonstrukcijas uzvedums "Bermontādes pēdējā kauja" notiks Jelgavas pils teritorijā un būs veidots kā teatralizēts uzvedums ar kauju imitāciju un aktieru līdzdalību. Tieši cīņas Jelgavā pirms 100 gadiem kļuva par Bermontiādes beigām, iezīmējot cilvēku varonību un pašaizliedzību. Uzveduma režisors ir Normunds Pucis, kurš kopā ar vēsturnieku dr. hist Jāni Šiliņu ir arī uzveduma scenārija autors, liecina Jelgavas <a href="http://kultura.jelgava.lv/event/kaujas-rekonstrukcija-bermontiades-pedeja-kauja-jelgavas-atbrivosanai-100">pilsētas mājaslapā </a>pieejamā informācija.</p>
      <hr/>
      <p>Seko arī LSM.lv seriālam , kas stāsta par notikumiem Latvijā un reģionā pirms 100 gadiem. Tā ir daļa no mūsdienīgas hronoloģiskas notikumu rekonstrukcijas 1917.,1918. un 1919. gadā, kas ļāva dibināt neatkarīgu Latvijas valsti. Projekta diskusijas platforma ir "Facebook" grupa "<a href="https://www.facebook.com/groups/dzivavesture/">Dzīvā vēsture</a>". </p>
      <p>Projekta vēsturnieki Jānis Šiliņš un Kārlis Sils.</p>
      <hr/>
      <p>Jelgavas pils priekšā skatītājiem būs iespējams vērot kaujas rekonstrukciju, kurā tiks izmantoti autentiski Neatkarības kara ieroči –  šautenes, ložmetēji, lielgabali un vācu bruņumašīna. Uzveduma laikā tiks lietota salūta munīcija un pirotehnika, imitējot reālas kaujas šāvienus un sprādzienus. Uzveduma emocionālo dimensiju papildinās speciāli skaņu efekti un mūzika, norāda pašvaldībā.</p>
      <p>Savukārt plkst. 16 LTV1 un "replay.lv" tiešraidē būs vērojama muzikālā poēma <a href="https://www.lsm.lv/raksts/kultura/muzika/pirmais-ieskats-zalites-un-lusena-kopdarba-ka-abeldarzs-ir-briviba.a335431/">"Kā ābeļdārzs ir brīvība"</a>. Māras Zālītes un Jāņa Lūsēna jaundarbs Reiņa Suhanova režijā ir veltījums latviešu tautas brīvības sapņiem un cīņai par Latvijas valsti, it īpaši notikumiem ap Jelgavu. Uzvara pār Bermontu Jelgavā un tās apkārtnē 1919. gada 21. novembrī bija faktisks Brīvības cīņu noslēgums. Neatkarības karš prasīja daudz upuru, tomēr vainagojās ar uzvaru – jaunā Latvijas valsts bija izcīnīta, aizstāvēta un noturēta.</p>
      <p>Muzikālajā poēmā piedalās Artūrs Skrastiņš, Ilze Ķuzule-Skrastiņa, Daumants Kalniņš, Zigfrīds Muktupāvels, Kristīne Zadovska, Andris Ērglis, mūziķi – Jānis Lūsēns, Harijs Gūtmanis, Evija Mundeciema, Marita Karpa, Latvīte Cirse, Jānis Ozoliņš, Jānis Lūsēns juniors. Muzikālās poēmas skanējumu kuplinās meiteņu koris "Spīgo", vīru koris "Frachori" un jauktais koris "Balti" diriģenta Valda Butāna vadībā.</p>
      <p> Pārraidēs no Jelgavas ar LTV  pirmā kanāla skatītājiem kopā būs žurnālisti Gundars Rēders un Karīna Rubene.</p>
      <related>
        <h4>Saistītie raksti</h4>
        <a href="https://www.lsm.lv/raksts/arpus-etera/arpus-etera/ltv-atklata-vestule-neplp-priekssedetajas-vietnieks-manipule-ar-informaciju-un-nepienacigi-parstav-ltv-intereses.a338987/"/>
        <a href="https://www.lsm.lv/raksts/kultura/kino-foto-un-tv/ltv-filma-maras-puse-piedzivo-pirmizradi-tukuma.a338684/"/>
        <a href="https://www.lsm.lv/raksts/dzive--stils/cilvekstasti/astra-lacplesa-meita-papins-vienmer-bijis-karavirs.a338641/"/>
        <a href="https://www.lsm.lv/raksts/kultura/kino-foto-un-tv/filma-maras-puse-atklas-nezinamo-par-labi-zinamo-dzejnieci-maru-zaliti.a338553/"/>
        <a href="https://www.lsm.lv/raksts/dzive--stils/tehnologijas-un-zinatne/sabiedriskie-mediji-ar-16-saturu-izmegina-ari-tiktok-platformu.a338436/"/>
        <a href="https://www.lsm.lv/raksts/dzive--stils/vesture/lv99plus-lielgabalu-dardi-trauce-liepajnieku-naktsmieru-bermontiesu-uzbrukums-liepajai-neveiksmigs.a338492/"/>
        <a href="https://www.lsm.lv/raksts/zinas/latvija/jelgavas-skoleni-pirms-valsts-svetkiem-iestude-uzvedumu-par-laikmetu-un-varonibu.a338454/"/>
        <a href="https://www.lsm.lv/raksts/dzive--stils/vesture/piemirsta-uzvaras-diena-aprit-100-gadi-kops-bermontiesu-sakaves-pie-liepajas.a338344/"/>
      </related>
    </article>
  </body>
</html>