<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057763_megint-atirnak-a-valasztasi-torvenyt"/>
    <meta property="og:site_name" content="Népszava"/>
    <meta property="article:published_time" content="2019-11-20T08:31:00+00:00"/>
    <meta property="og:title" content="Megint átírnák a választási törvényt"/>
    <meta property="og:description" content="Az önkormányzati eredmény intő jelként szolgál a kormánynak."/>
  </head>
  <body>
    <article>
      <h1>Megint átírnák a választási törvényt</h1>
      <address><time datetime="2019-11-20T08:31:00+00:00">20 Nov 2019, 08:31</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Az önkormányzati eredmény intő jelként szolgál a kormánynak.</b>
      </p>
      <p>Érdekes, hogy a Blikk dobta fel a témát, és bár a lap névtelen forrásra hivatkozik, de a cikkben kormánypárti és független szakember is alátámasztja a választási törvény módosításának lehetőségét.</p>
      <p>A bulvárlap úgy tudja, a tervek szerint csak pártok és egyéni jelöltek indulhatnának az önkormányzati választáson, tehát innen kizárnák a civilszervezeteket – a parlamenti választáson ilyen szervezetek a jelenlegi szabályok szerint sem indíthatnak jelöltet.  Hozzáteszik: a kormány újra előveheti a választási regisztráció kérdését is, vagyis azt, hogy csak azok szavazhassanak, akik korábban már direkt kérték a névjegyzékbe vételüket. Ez a Borkai-botrány után vált ismét kérdéssé, az ötletet hét éve az Alkotmánybíróság egyszer már elkaszálta.</p>
      <p>A Blikk kiemeli: az alkotmánybírák közül Stumpf István volt a választási regisztráció egyik legnagyobb ellenzője, de az ő mandátuma már lejárt.</p>
      <p>A harmadik módosítási a lap szerint a győzteskompenzáció eltörlése lenne. Ezzel arra az esetre készülnének, amit megtapasztaltak az önkormányzati választásokon: hogy az ellenzék képes egyetlen jelölt mögé beállni - és ha az nyer, akkor bizony túlnyeri magát.</p>
      <p>László Róbert, a független Political Capital választási szakértője szerint a választási rendszer sosem életbiztosítás, ha változnak az erőviszonyok, másnak kedvezhetnek a korábban felállított szabályok. "A választási rendszer mindig is hatalmi eszköz volt, amit a kormányon lévők igyekeznek kihasználni. Most kétharmados többség van, ráadásul a választókerületek felülvizsgálata ebben a ciklusban esedékes, ezért ennek apropóján egyéb változtatásokat is eszközölhetnek" – tette hozzá a szakértő.</p>
      <p>Kiszelly Zoltán, a kormányközeli Századvég politológusa úgy nyilatkozott a Blikknek, hogy időnként felül kell vizsgálni a választási rendszert, de legkésőbb egy évvel a választás előtt illik ezt megejteni.  </p>
    </article>
  </body>
</html>