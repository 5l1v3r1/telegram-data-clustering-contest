<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426150/enisxysh-ston-aso-gia-ton-arh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T08:23:45+00:00"/>
    <meta property="og:title" content="Ενίσχυση στον άσο για τον Άρη"/>
    <meta property="og:description" content="Ο Βασίλης Κυριακίδης είναι ο νέος τερματοφύλακας του Άρη Αρχαγγέλου ο οποίος θα πλαισιώσει τους Βαρέλη και Καραγιάννη στο ρόστερ της ομάδας. Πρόκειται για 30χρονο παίκτη ο οποίος αγωνίζονταν στο παρελθόν σε αρκετές ομάδες της Βορείου Ελλάδας στο τοπικό πρωτάθλημα. Είναι εκπαιδευτικός και στο νησί μας ήρθε για επαγγελματικούς λόγους αλλά είναι πανέτοιμος να τα συνδυάσει και τα δύο."/>
  </head>
  <body>
    <article>
      <h1>Ενίσχυση στον άσο για τον Άρη</h1>
      <h2>Ο Άρης Αρχαγγέλου απέκτησε τον Βασίλη Κυριακίδη και έτσι ο Γιώργος Σάββενας έχει μια ακόμα επιλογή ενόψει της συνέχειας του πρωταθλήματος</h2>
      <address>
        <time datetime="2019-11-20T08:23:45+00:00">20 Nov 2019, 08:23</time>
      </address>
      <p>
        <b>Ο Βασίλης Κυριακίδης είναι ο νέος τερματοφύλακας του Άρη Αρχαγγέλου ο οποίος θα πλαισιώσει τους Βαρέλη και Καραγιάννη στο ρόστερ της ομάδας. Πρόκειται για 30χρονο παίκτη ο οποίος αγωνίζονταν στο παρελθόν σε αρκετές ομάδες της Βορείου Ελλάδας στο τοπικό πρωτάθλημα. Είναι εκπαιδευτικός και στο νησί μας ήρθε για επαγγελματικούς λόγους αλλά είναι πανέτοιμος να τα συνδυάσει και τα δύο.</b>
      </p>
      <p>Αξίζει να σημειωθεί ότι για την απόκτησή του ενδιαφέρθηκε, σύμφωνα με πληροφορίες, και ο ΑΕΡΑ χωρίς όμως να προχωρήσει κάτι και ο έμπειρος τερματοφύλακας επέλεξε τελικά την ομάδα του Αρχαγγέλου. Σύμφωνα με όσα έγιναν γνωστά, το δελτίο του είναι έτοιμο οπότε έχει άμεσα δικαίωμα συμμετοχής αν το κρίνει ο προπονητής του Γιώργος Σάββενας</p>
      <p><b>Απόλυτα έτοιμος ο Αμανατίδης</b><br/>Ενισχυμένος και με τον Χρήστο Αμανατίδη, όπως όλα δείχνουν, από το ξεκίνημα, θα «κατέβει» ο Άρης στο εντός έδρας παιχνίδι της ερχόμενης αγωνιστικής με τον Αστέρα Παστίδας. Ο έμπειρος επιθετικός που μπήκε σαν αλλαγή στο παιχνίδι του περασμένου Σαββάτου με τον ΑΕΡΑ, ξεπέρασε πλήρως το πρόβλημα τραυματισμού του και τέθηκε εκ νέου στη διάθεση του τεχνικού Γιώργου Σάββενα. Οι «κιτρινόμαυροι» καλούνται να δώσουν ένα πολύ δύσκολο παιχνίδι απέναντι στην πιο φορμαρισμένη ίσως ομάδα του πρωταθλήματος που εξακολουθεί μάλιστα να είναι και η μοναδική αήττητη.</p>
    </article>
  </body>
</html>