<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191120/damrak-opent-met-verlies-2/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T08:10:16+00:00"/>
    <meta property="og:title" content="Damrak over breed front omlaag"/>
    <meta property="og:description" content="AMSTERDAM (ANP) - De aandelenbeurs in Amsterdam ging woensdag over een breed front omlaag. Ook de andere Europese beurzen stonden in het rood. De handelsvrees laaide weer op nadat president Donald Trump dreigde de importtarieven op Chinese goederen te verhogen als Washington en Peking geen handelsdeal weten te bereiken."/>
  </head>
  <body>
    <article>
      <h1>Damrak over breed front omlaag</h1>
      <address><time datetime="2019-11-20T08:10:16+00:00">20 Nov 2019, 08:10</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De aandelenbeurs in Amsterdam ging woensdag over een breed front omlaag. Ook de andere Europese beurzen stonden in het rood. De handelsvrees laaide weer op nadat president Donald Trump dreigde de importtarieven op Chinese goederen te verhogen als Washington en Peking geen handelsdeal weten te bereiken.</b>
      </p>
      <p>De AEX-index op Beursplein 5 noteerde in de ochtendhandel 0,5 procent lager op 593,94 punten. De MidKap zakte 0,7 procent tot 882,32 punten. De beurzen in Londen, Parijs en Frankfurt verloren tot 0,6 procent.</p>
      <p>Grootste dalers bij de hoofdfondsen op het Damrak waren staalconcern ArcelorMittal, ABN AMRO en verzekeraar Aegon met verliezen van meer dan 2 procent. Biotechnoloog Galapagos voerde de stijgers aan met een winst van 1,1 procent. Betaalbedrijf Adyen won 0,9 procent na een adviesverhoging door Bank of America.</p>
      <p>In de MidKap sloot advies- en ingenieursbureau Arcadis de rij met een min van 2,9 procent. Navigatiebedrijf TomTom ging aan kop met een plus van 0,3 procent. Boskalis daalde 0,1 procent. De maritiem dienstverlener en baggeraar heeft meerdere contracten voor zwaar zeetransport in de wacht gesleept.</p>
      <p>Bij de kleinere bedrijven was Kiadis Pharma (plus 25 procent) een opvallende stijger. Het biotechbedrijf laat sinds de aankondiging van vorige week om te stoppen met de ontwikkeling van zijn belangrijkste medicijn grote koersschommelingen zien. Avantium won 0,4 procent op de lokale markt. Het chemiebedrijf gaat een samenwerking aan met het Japanse Nikki-Universal.</p>
      <p>Wirecard zakte bijna 7 procent in Frankfurt. Volgens de Duitse krant Handelsblatt is de jaarrekening van de Singaporese dochter van de Duitse betalingsverwerker over 2017 niet goedgekeurd door accountantsbureau EY. Wirecard werd eerder in Singapore in verband gebracht met boekhoudfraude. In Stockholm verloor Swedbank ruim 3 procent. De door witwaskwesties geplaagde Zweedse bank heeft mogelijk ook Amerikaanse sancties tegen Rusland overtreden.</p>
      <p>De euro was 1,1059 dollar waard tegen 1,1081 dollar een dag eerder. Een vat Amerikaanse olie daalde 0,8 procent in prijs tot 54,76 dollar. Brentolie kostte 0,9 procent minder op 60,35 dollar per vat.</p>
    </article>
  </body>
</html>