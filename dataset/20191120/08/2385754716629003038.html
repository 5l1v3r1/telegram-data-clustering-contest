<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598228/pafosapeilise-dikastiton-ediokse-logo-aprepous-emfanisis-tha-tis-kano-kako"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T08:59:00+00:00"/>
    <meta property="og:title" content="Πάφος:Απείλησε Δικαστή–Τον έδιωξε λόγω απρεπούς εμφάνισης – «Θα της κάνω κακό»"/>
    <meta property="og:description" content="Υπό κράτηση τέθηκε 40χρονος για υπόθεση παρέμβασης σε δικαστική διαδικασία, απειλής, ενοχλητικών και απειλητικών τηλεφωνημάτων στην Πάφο. Σύμφωνα με την..."/>
  </head>
  <body>
    <article>
      <h1>Πάφος:Απείλησε Δικαστή–Τον έδιωξε λόγω απρεπούς εμφάνισης – «Θα της κάνω κακό»</h1>
      <address><time datetime="2019-11-20T08:59:00+00:00">20 Nov 2019, 08:59</time> by <a rel="author">SigmaLive</a></address>
      <p>Υπό κράτηση τέθηκε 40χρονος για υπόθεση παρέμβασης σε δικαστική διαδικασία, απειλής, ενοχλητικών και απειλητικών τηλεφωνημάτων στην Πάφο.</p>
      <p>Σύμφωνα με την Αστυνομία, καταγγέλθηκε χτες από λειτουργό του Επαρχιακού Δικαστηρίου Πάφου ότι τηλεφώνησε στον αριθμό του Δικαστηρίου ένα πρόσωπο και ζητούσε επανειλημμένα να μιλήσει με μια Δικαστή του Επαρχιακού Δικαστηρίου Πάφου.</p>
      <p>Ο συγκεκριμένος ήθελε να διαμαρτυρηθεί γιατί χτες η σύζυγός του μετέβη στο Επαρχιακό Δικαστήριο Πάφου για υπόθεσή της και η Δικαστής της ζήτησε να αποχωρήσει από την αίθουσα του Δικαστηρίου λόγω απρεπούς εμφάνισης.</p>
      <p>Ο συγκεκριμένος μάλιστα, απείλησε την Δικαστή μέσω της λειτουργού του Δικαστηρίου Πάφου ότι θα της «κάνει κακό» διότι προσέβαλε τη γυναίκα του.</p>
      <p>Από περαιτέρω εξετάσεις της Αστυνομίας και σε έρευνα που ακολούθησε εντοπίστηκε το κινητό τηλέφωνο και η κάρτα sim, με την οποία ο συγκεκριμένος τηλεφώνησε στο Δικαστήριο και απείλησε.</p>
      <p>Όπως διαφάνηκε πρόκειται για 40χρονο, ο οποίος συνελήφθη στη Λεμεσό και τέθηκε υπό κράτηση.</p>
      <p>Ανακρινόμενος ο 40χρονος παραδέχτηκε τη διάπραξη των αδικημάτων.</p>
      <p>Οι εξετάσεις συνεχίζονται από την αστυνομική διεύθυνση Πάφου.</p>
      <p>Πηγή: ΚΥΠΕ</p>
    </article>
  </body>
</html>