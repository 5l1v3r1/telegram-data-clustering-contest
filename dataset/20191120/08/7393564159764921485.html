<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2578691/v-ukraini-pocav-diati-zakon-pro-perevezenna-ditej-u-avtokrislah-so-potribno-znati"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-20T08:01:00+00:00"/>
    <meta property="og:title" content="В Україні почав діяти закон про перевезення дітей у автокріслах: що потрібно знати"/>
    <meta property="og:description" content="Із 20 листопада водіїв штрафуватимуть за відсутність автокрісел для перевезення дітей"/>
  </head>
  <body>
    <article>
      <h1>В Україні почав діяти закон про перевезення дітей у автокріслах: що потрібно знати</h1>
      <address><time datetime="2019-11-20T08:01:00+00:00">20 Nov 2019, 08:01</time> by <a rel="author">Євгенія Пласконь</a></address>
      <p>
        <i>20 листопада набрав чинності </i>
        <i>Закон України №1150, яким встановлено штрафи за порушення правил перевезення дітей, а саме - без автокрісел.</i>
      </p>
      <p>Як повідомляє кореспондент сайту 032.ua, напередодні текст закону опублікували на сайті "Голосу України", і вже на наступний день після публікації він офіційно вступає в дію.</p>
      <p>Так, закон вносить зміни до статті 121 Кодексу України про адміністративні правопорушення та встановлює штрафи за порушення правил перевезення дітей. Якщо водій вперше перевозить дитину до 12 років без автокрісла, змушений буде заплатити 30 неоподатковуваних мінімумів доходів громадян, тобто 510 гривень. Якщо з його зловлять на цьому порушенні повторно упродовж року, то доведеться заплатити 50 неоподатковуваних мінімумів доходів громадян, тобто 850 гривень.</p>
      <p>В автокріслах, відповідно до пункту 21.11 ПДР, потрібно перевозити дітей, які не досягнули 12-річного віку та зріст яких менше 145 см. При цьому, за відсутність автокрісел та перевезення дітей без них штрафуватимуть водія автівки, а не батьків дитини чи компанію-перевізника, якщо мова йде про таксі.</p>
      <p>Зазначимо, що практика перевезень дітей у автокріслах є поширеною у Євросоюзі: там це практикують близько 20 років. І розмір штрафів за відсутність автокрісла в Україні один із найнижчих (приблизно 18 євро), тоді як у Німеччині за це доведеться заплатити 60 євро, у Чехії - 78 євро, у Греції - цілих 350 євро, а у Естонії - майже 400 євро.</p>
      <p>Фахівці рекомендують встановлювати дитяче автокрісло посередині заднього сидіння в автомобілі, бо воно найбезпечніше. Вибирати автокрісло слід з урахуванням розмірів та форм дитини, зручності кріплень та комфорту для маленького пасажира. Так, автокрісла групи 0 підійдуть дітям, вагою до 10 кг і новонародженим, вони облаштовані системою isofix; автокрісла групи 1 підходять дітям від 1 року та вагою до 18 років, вони мають п'ятиточкові ремені; автокрісла групи 2 - 3 підходять дітям, вагою до 25 - 36 кг та розраховані на 3 - 12-річних пасажирів, мають штатний ремінь безпеки; є також "бустери" - сидіння, висотою 10 - 15 сантиметрів з підлокітниками, тож дитина може сидіти майже як дорослий пасажир, пристебнувшись ременями безпеки.</p>
      <p>Додамо, що з початку 2019 року і до вересня поліцейські зареєстрували в Україні 3552 дорожньо-транспортних пригод за участю дітей, у яких постраждало 3392 дитини, а 126 малят загинуло.</p>
      <p>Нагадаємо, львів'янин просить владу міста встановити <a href="https://www.032.ua/news/2563408/u-lvovi-prosat-vstanoviti-remeni-bezpeki-dla-ditej-u-gromadskomu-transporti">ремені безпеки</a> для дітей у громадському транспорті. На дорогах Львова та області також побільшає пристроїв для вимірювання швидкості автомобілів <a href="https://www.032.ua/news/2577533/na-dorogah-lvova-ta-oblasti-vstanovlat-se-4-pristroi-trucam">TruCAM</a>.</p>
    </article>
  </body>
</html>