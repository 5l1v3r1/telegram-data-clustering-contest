<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598222/xoris-ksekatharo-nikiti-to-debate-metaksy-tzonson-kai-kormpin"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T08:22:00+00:00"/>
    <meta property="og:title" content="Χωρίς ξεκάθαρο νικητή το debate μεταξύ Τζόνσον και Κόρμπιν"/>
    <meta property="og:description" content="Στην υλοποίηση του Brexit έδωσε ο Μπόρις Τζόνσον τη μεγαλύτερη έμφαση κατά τις τοποθετήσεις του στο πρώτο προεκλογικό debate στη Βρετανία το βράδυ της..."/>
  </head>
  <body>
    <article>
      <h1>Χωρίς ξεκάθαρο νικητή το debate μεταξύ Τζόνσον και Κόρμπιν</h1>
      <address><time datetime="2019-11-20T08:22:00+00:00">20 Nov 2019, 08:22</time> by <a rel="author">SigmaLive</a></address>
      <p><b>Στην υλοποίηση του Brexit έδωσε ο Μπόρις Τζόνσον τη μεγαλύτερη έμφαση κατά τις τοποθετήσεις του στο πρώτο προεκλογικό debate στη Βρετανία το βράδυ της Τρίτης, ενώ ο Τζέρεμι Κόρμπιν επικεντρώθηκε περισσότερο στα σχέδιά του για τη χρηματοδότηση του εθνικού συστήματος υγείας NHS, τον τερματισμό της λιτότητας και την αντιμετώπιση της κλιματικής αλλαγής.<br/></b> <br/>Από την κατά διαστήματα τεταμένη τηλεοπτική αναμέτρηση στον τηλεοπτικό σταθμό ITV δεν προέκυψε καθαρός νικητής, σύμφωνα με τις πρώτες εκτιμήσεις αναλυτών.<br/> <br/>Ο πρωθυπουργός υπερασπίστηκε τη συμφωνία του Brexit που έκλεισε με τους Ευρωπαίους λέγοντας ότι θα θέσει τέρμα στο αδιέξοδο και θα επιτρέψει στη χώρα να προχωρήσει προς τα εμπρός, σε αντίθεση με τη μεγαλύτερη καθυστέρηση που θα επιφέρει η στάση του κ. Κόρμπιν.<br/> <br/>Ο κ. Τζόνσον ρώτησε πολλές φορές αν οι Εργατικοί θα στήριζαν την έξοδο από την ΕΕ με μια νέα συμφωνία ή την παραμονή στην ΕΕ στο δεύτερο δημοψήφισμα που έχει πει ότι θα διεξήγαγε ως πρωθυπουργός ο Τζέρεμι Κόρμπιν.<br/> <br/>Ο ηγέτης των Εργατικών απέφυγε να δώσει σαφή απάντηση, προκαλώντας το ειρωνικό γέλιο μελών του ακροατηρίου όταν είπε πως η θέση του αναφορικά με το Brexit είναι «ξεκάθαρη».<br/> <br/>Ο κ. Κόρμπιν απέρριψε δε τη διαβεβαίωση του Μπόρις Τζόνσον ότι θα μπορέσει να κλείσει μια εμπορική συμφωνία με την ΕΕ πριν από το τέλος της μεταβατικής περιόδου στα τέλη του 2020.<br/> <br/>Αντίστοιχα, το γέλιο του ακροατηρίου προκάλεσε η δήλωση του κ. Τζόνσον ότι «η αλήθεια έχει σημασία στην πολιτική» και η προτροπή του προς τους πολίτες να αναλογιστούν πως ο ίδιος στην πορεία του ως πολιτικός έχει κάνει όσα έχει πει ότι θα έκανε.<br/> <br/>Ο κ. Κόρμπιν απέρριψε, εξάλλου, ως «ανοησίες» τον ισχυρισμό του κ. Τζόνσον ότι ως κυβέρνηση οι Εργατικοί θα συναινούσαν στο αίτημα για δεύτερο δημοψήφισμα ανεξαρτησίας της Σκωτίας, ώστε να εξασφαλίσουν τη στήριξη του Εθνικού Κόμματος Σκωτίας.<br/> <br/>Αντίστοιχα, ο κ. Τζόνσον χαρακτήρισε «εφεύρημα» και «τελείως αναληθές» το επιχείρημα των Εργατικών ότι η κυβέρνησή του θα «ξεπουλούσε» το NHS σε αμερικανικές επιχειρήσεις. «Δεν υπάρχει καμία τέτοια περίπτωση», είπε ο πρωθυπουργός.<br/> <br/>Σε ερώτημα για το κατά πόσο η μοναρχία εκπληρώνει το ρόλο της σωστά, ο Τζέρεμι Κόρμπιν απάντησε ότι «επιδέχεται βελτίωση», ενώ ο Μπόρις Τζόνσον σχολίασε ότι «ο θεσμός της μοναρχίας είναι υπεράνω μομφής». Αμφότεροι απέφυγαν να πάρουν σαφή θέση ως προς τις κατηγορίες σε βάρος του πρίγκιπα Άντριου για τη σχέση του με τον παιδεραστή Τζέφρι Έπστιν, συμφωνώντας ότι προτεραιότητα πρέπει να είναι τα θύματα.<br/> <br/>Οι δύο πολιτικοί ηγέτες αντάλλαξαν χειραψία κατά τη διάρκεια του debate μετά από προτροπή της συντονίστριας δημοσιογράφου Τζούλι Έτσινγκχαμ εν είδει δέσμευσης για έναν ευγενέστερο πολιτικό λόγο μετά από τις εκλογές.<br/> <br/>Στην πρώτη γρήγορη δημοσκόπηση που διενεργήθηκε για το Sky News, νικητή βρήκε τον Μπόρις Τζόνσον το 51% των ερωτηθέντων και τον Τζέρεμι Κόρμπιν το 49%.<br/> <br/>Πηγή: skai.gr</p>
    </article>
  </body>
</html>