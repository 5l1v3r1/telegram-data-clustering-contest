<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forbloffet-over-johaug---helt-utrolig/71735418"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T08:47:46+00:00"/>
    <meta property="og:title" content="Forbløffet over Johaug: - Helt utrolig"/>
    <meta property="og:description" content="Therese Johaug avslutter 2019 som Europas 14. beste 10 000-meterløper. Didrik Tønseth mener løpsteknikken til Johaug er så dårlig at forbedringspotensialet hennes er skremmende stort."/>
  </head>
  <body>
    <article>
      <h1>Forbløffet over Johaug: - Helt utrolig</h1>
      <h2>Therese Johaug avslutter 2019 som Europas 14. beste 10 000-meterløper. Didrik Tønseth mener løpsteknikken til Johaug er så dårlig at forbedringspotensialet hennes er skremmende stort.</h2>
      <address><time datetime="2019-11-20T08:47:46+00:00">20 Nov 2019, 08:47</time> by <a rel="author">Øyvind Godø</a></address>
      <p>Therese Johaug løp i august inn til NM-gull på 10 000 meter på friidrettsarenaen. Vinnertida var 32.20.86.</p>
      <p>
        <b>Bare 13 europeiske kvinner har løpt raskere enn Johaug i 2019 - med verdensener Sifan Hassan, Yasemin Can, Susan Krumins og Lonah Chemtai Salpeter i spissen.</b>
      </p>
      <p>Meraf Bahta vant for øvrig EM-bronsen i Berlin i fjor på tiden 32.19.34, altså drøye sekundet raskere enn Johaugs vinnerløp i NM.</p>
      <p>At Johaug er så nærme europatoppen på 10 000 meter i friidrettssammenheng, forbløffer Didrik Tønseth, som i likhet med Johaug har vunnet NM-gull med løpesko under beina, i tillegg til VM- og OL-gull i langrenn.</p>
      <p>Det er imidlertid ikke Johaugs tid i seg selv - altså tiden som bare er sekundet bak EM-bronsen i Berlin og den 14. raskeste i Europa i år - som imponerer Tønseth mest.</p>
      <h3>- Helt utrolig</h3>
      <p>Måten Johaug løp på inn til NM-gullet og tiden 32.20,86, er det som forundrer trønderen mest.</p>
      <p>
        <b>- Hvordan Therese klarer å springe så raskt uten løpsteknikk, er helt utrolig. Det er det som er prestasjonen. Det er egentlig ikke NM-gullet i seg selv som er imponerende, men at hun klarer å gjøre det med så dårlig løpsteknikk, sier Didrik Tønseth til Dagbladet.</b>
      </p>
      <p>Han ser et enormt forbedringspotensial i Johaug på løpsarenaen, om hun utvikler løpsteknikken.</p>
      <p>
        <b>- Therese springer raskt, men hun har jo ikke løpsteknikk. Hvis hun forbedrer teknikken, kan det gå så vanvittig mye fortere, mener trønderen.</b>
      </p>
      <p>- Det NM-løpet er ikke en veldig bra tid, men hun sprang alene, hun hadde en altfor hard åpning og hun springer på hælene. Therese springer jo bare på hælen. Alle andre løper på tåa. Det er det en god grunn til, påpeker han.</p>
      <h3>- Klør i fingrene</h3>
      <p>At Johaug er så nærme Europa-toppen - tross svak løpsteknikk og bom på løpsopplegget i NM - forteller en historie om et makspotensial som får Friidretts-Norge til å måpe.</p>
      <p>
        <b>- Det er nok mange friidrettstrenere som klør i fingrene etter å trene Therese. Jeg tror det er mye å hente for henne. Ekstremt mye. Kapasiteten kan ikke bli så mye bedre, men arbeidsøkonomien og teknikken kan bli mye bedre, mener Tønseth.</b>
      </p>
      <figure>
        <img src="https://dbstatic.no/71832210.jpg?imageId=71832210&amp;width=1024&amp;height=615"/>
        <figcaption><b>UTROLIG:</b> Didrik Tønseth mener Therese Johaugs prestasjoner - tross dårlig løpsteknikk - er helt utrolig. Han tror potensialet hennes som løper er enormt. Foto: Bjørn Langsem / Dagbladet Vis mer</figcaption>
      </figure>
      <p>Få vet mer om hva som skal til for å lykkes på langdistanseløping enn legendariske Ingrid Kristiansen. Hun ble blant annet verdensmester på 10 000 meter i 1987, satte totalt fem verdensrekorder på bane og herjet sammen med Grete Waitz som maratonløper.</p>
      <h3>- Kan holde til EM-medalje</h3>
      <p>Kristiansen, som selv var en strålende langrennsløper, ser ingen begrensninger for Johaug om hun vil teste ut potensialet sitt som løper.</p>
      <p>
        <b>- Det er ikke mye som skal til for at hun springer en god del fortere. Det skal ikke så mye til for at hun løper ett minutt raskere, altså rundt 31.30. Det kan holde til EM-medalje, men det er så mange faktorer som avgjør hva som holder til medalje, sier Ingrid Kristiansen til Dagbladet.</b>
      </p>
      <figure>
        <img src="https://dbstatic.no/71833456.jpg?imageId=71833456&amp;x=0&amp;y=25.678496868476&amp;cropw=100&amp;croph=40.501043841336&amp;width=324&amp;height=195"/>
        <figcaption><b>INGEN BEGRENSNINGER:</b> Løpsdronning Ingrid Kristiansen tror Therese Johaug kan løpe like raskt som henne, med rett veiledning og riktig arbeid over flere år. Foto NTB / SCANPIX Vis mer</figcaption>
      </figure>
      <p>31.30, som Kristiansen tror Johaug kan oppnå allerede neste år, er altså 49 sekunder raskere enn hva Bahtas tid var da hun vant EM-bronsen på 10 000 meter i Berlin i fjor. Det er også 13 sekunder raskere enn gulløpet til Lonah Chemtai Salpeter.</p>
      <p>Verdensener Sifan Hassan nøyde seg for øvrig med 5000-meteren der, hvor medaljetidene var uvanlig svake, slik som i blant skjer i lureløp i mesterskap.</p>
      <p>I 2016 gikk det en del raskere. Der vant Karoline Bjerkeli Grøvdal EM-bronse på distansen på tiden 31.23, mens Yasemin Can vant gullet på 31.12.</p>
      <h3>Kristiansen: - Johaug kan bli like god som meg</h3>
      <p>Ingrid Kristiansen tror imidlertid at Johaug kan løpe enda raskere enn dette igjen, men da må hun justere satsingen i noen år.</p>
      <p>
        <b>- Skal Therese løpe enda raskere enn 31.30, trenger vi mer tid. Da må det mer spesifikk trening til over et lengre tidsperspektiv. Men det er skummelt å gå over til så monoton trening plutselig, for en som er vant til å trene så variert som langrennsløper, sier Kristiansen til Dagbladet.</b>
      </p>
      <p>- Det er ingen grunn til at ikke Therese kan springe like raskt som meg eller fortere. Men det er ikke gjort over natta. Da trenger hun et par-tre år. Ingenting hadde vært morsommere enn om jeg kunne hjelpe henne til det. Det er for dumt at mine rekorder skal stå der år etter år, sier 63-åringen.</p>
      <h3>Oppfordres til banetrening</h3>
      <p>Kvinnelandslagstrener Ole Morten Iversen gir forrige sesongs verdensener i langrenn grønt lys til både å løpe 10 000 meter i friidretts-EM i Paris og justere treningen noe med større andel baneøkter.</p>
      <p>
        <b>- Om Therese skal løpe i friidretts-EM, bør hun løpe flere spesifikke baneøkter. Men det betyr ikke at hun blir en dårligere langrennsløper. Variasjon er bra og et spennende supplement i treningen, sier Ole Morten Iversen til Dagbladet.</b>
      </p>
      <p>- Jeg ser ikke noen motsetning mellom at hun kjører noen ekstra baneøkter og være best i langrenn. Tvert imot. Variasjon og noe annerledes i treningen er bare bra. Det er viktig å finne nye ting i treningshverdagen. Om man alltid følger samme oppskrift, stopper utviklingen.</p>
      <figure>
        <img src="https://dbstatic.no/71832192.jpg?imageId=71832192&amp;width=1024&amp;height=615"/>
        <figcaption><b>UNIK:</b> Kapasiteten til Therese Johaug er helt ekstraordinær, men ikke alle kvalitetene hennes imponerer like mye. Foto: Bjørn Langsem / Dagbladet Vis mer</figcaption>
      </figure>
      <h3>- Det trigger Therese</h3>
      <p>Iversen oppfordrer flere av langrennsløperne til å delta i løpskonkurranser.</p>
      <p>
        <b>- Løpingen trigger Therese. Jeg synes flere langrennsløpere kunne stilt opp i terrengløp, selv om mange av dem ville fått juling mot spesialistene, sier landslagstreneren.</b>
      </p>
      <p>
        <i>- Hvilke andre av dine elever kunne ha hevdet seg i norgestoppen her?</i>
      </p>
      <p>
        <b>- Jeg tror det er flere på landslaget vårt som kunne ha kjempet om topplasseringer i NM i terrengløp. Heidi Weng er en veldig god løper. Ingvild Flugstad Østberg og Astrid Uhrenholdt Jacobsen er også det. De fleste er det.</b>
      </p>
      <p>Iversen er på ingen måte overrasket over at Johaug har blitt norgesmester både på 10 000 meter på friidrettsarenaen og i terrengløp.</p>
      <p>
        <b>- Jeg har sett Therese springe før. Jeg er ikke overrasket. Hun har en løpskropp og en vanvittig motor. Men hun har ikke løpsteknikk. Det sier litt om bredden i toppen i norsk friidrett. Det er relativt tynt. Steget opp til høyt internasjonalt nivå, er langt, mener langrennstreneren.</b>
      </p>
      <p>- At Therese vinner NM-gull - når den beste (Karoline Bjerkeli Grøvdal) ikke stiller opp - overrasker meg på ingen måte. Så lenge det er snakk om aerobutholdenhet, er langrennsløpere blant de aller beste. Og Therese er et særtilfelle.</p>
      <h3>Johaugs drøm</h3>
      <p>Det samme er også Didrik Tønseth på herresiden.</p>
      <p>
        <b>- Didrik trener mye løping, springer en del på fast underlag og på bane. Det må nok en del spesialtrening for å nå fram i friidrett. Det er ikke nok med motor og et dårlig steg. Det er umulig å bli best i både langrenn og løping, sier Iversen.</b>
      </p>
      <p>Der Tønseth gjerne vil delta i EM i terrengløp i slutten av november, sikter Johaug seg inn mot 10 000 meter under friidretts-EM i Paris i august 2020, på samme arena som Karsten Warholm, Jakob Ingebrigtsen og co.</p>
      <p>
        <b>- Jeg har veldig lyst, jeg har det, men klart jeg skal være i form. Jeg har ikke lyst å reise dit om jeg ikke er i god nok form, sier Johaug.</b>
      </p>
      <p>- De rundt meg synes det er veldig artig at jeg prøver meg i andre idretter, men det skal ikke gå ut over langrennstreninga. Det er jeg veldig bevisst på. Men å ha noe annet å tenke på motivasjonsmessig er veldig godt for meg med tanke på at jeg har vært med så lenge i «gamet»</p>
      <p>Denne helga åpner Johaug og norgeseliten sesongen på Beitostølen i kjent stil. Fredagens sprint etterfølges av 10/15 kilometer klassisk lørdag og 10/15 kilometer fristil søndag.</p>
    </article>
  </body>
</html>