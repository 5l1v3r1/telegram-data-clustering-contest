<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/e-se-smalling-restasse-in-prestito-un-anno-in-piu/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-20T08:24:29+00:00"/>
    <meta property="og:title" content="E se Smalling restasse in prestito un anno in più?"/>
    <meta property="og:description" content="Idea alternativa, visto che lo United continua a chiedere 20 milioni di euro. Il difensore:"/>
  </head>
  <body>
    <article>
      <h1>E se Smalling restasse in prestito un anno in più?</h1>
      <h2>Idea alternativa, visto che lo United continua a chiedere 20 milioni di euro. Il difensore: “Fonseca è fantastico”</h2>
      <address><time datetime="2019-11-20T08:24:29+00:00">20 Nov 2019, 08:24</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>E se alla fine Chris <b>Smalling</b> <b>rimanesse</b> in <b>prestito</b>? È la possibilità di cui parleranno in questi giorni la <b>Roma</b> e l’<b>agente</b> del difensore inglese, che dovrebbe fare una capatina dalle parti dell’Eur insieme all’intermediario che sta trattando l’eventuale permanenza di Smalling in giallorosso. Già, perché il <b>Manchester United continua a volere 20 milioni</b> di euro ma a quelle cifre <b>la Roma non può proprio arrivare</b>. Allora – scrive Andrea Pugliese su ‘La Gazzetta dello Sport’ – la soluzione di riserva sarebbe il <b>rinnovo del prestito</b>, ovviamente <b>oneroso</b> (quello attuale costa ai giallorossi <b>3 milioni</b> di euro). Con una postilla, però, visto che Smalling ha il contratto in <b>scadenza</b> nel <b>2022</b> e rinnovare il prestito vorrebbe dire portarlo quasi “a scadenza”, nel giugno <b>2021</b>. Un’ipotesi che difficilmente lo United prenderà in considerazione ed allora<b> il prestito potrebbe arrivare solo con un eventuale allungamento del contratto attuale con i Red Devils</b>, magari di un anno, fino al 2023.</p>
      <p>Intanto ieri <b>Smalling</b> si è divertito un po’ chiacchierando con i tifosi giallorossi sugli schermi di Roma Tv. Tante domande, a cui il difensore ha risposto rigorosamente in inglese. Ed a chi gli ha chiesto come stesse andando con l’<b>italiano</b>, il difensore ha replicato così:<i> “Sto imparando</i> (in italiano, <i>ndr</i>).<i> Cercherò di farlo il più in fretta possibile. Il cibo? Mi è sempre piaciuta la <b>carbonara</b>, ora ogni tanto la mangio ma vegana”</i>. Poi il calcio giocato<i>: “È stato bello essere il <b>primo marcatore inglese nella storia della Roma</b>. <b>Fonseca è fantastico</b>, sta cercando di creare una squadra completa. <b>Dzeko</b>? In Inghilterra abbiamo giocato contro molte volte. Ora che ci alleniamo contro è una cosa positiva per entrambi, perché miglioriamo tutti e due”.</i></p>
    </article>
  </body>
</html>