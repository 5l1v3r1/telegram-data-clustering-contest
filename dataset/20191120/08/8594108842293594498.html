<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/consumer-reports-japonske-auta-su-najspolahlivejsie/264683"/>
    <meta property="og:site_name" content="touchIT"/>
    <meta property="article:published_time" content="2019-11-20T08:47:24+00:00"/>
    <meta property="og:title" content="Consumer Reports: Japonské autá sú najspoľahlivejšie "/>
    <meta property="og:description" content="Prvé miesto v rebríčku najspoľahlivejších značiek automobilov patrí značke Lexus. Zostavila ho americká spotrebiteľská organizácia Consumer Reports. Dominantnosť japonských výrobcov sa odzrkadľuje aj"/>
  </head>
  <body>
    <article>
      <h1>Consumer Reports: Japonské autá sú najspoľahlivejšie </h1>
      <address><time datetime="2019-11-20T08:47:24+00:00">20 Nov 2019, 08:47</time> by <a rel="author">redakcia touchIT</a></address>
      <p>
        <b>
          <b>Prvé miesto v rebríčku najspoľahlivejších značiek automobilov patrí značke Lexus.</b>
        </b>
      </p>
      <p>Zostavila ho americká spotrebiteľská organizácia Consumer Reports. Dominantnosť japonských výrobcov sa odzrkadľuje aj v zozname áut s najmenšou mierou poruchovosti – každý z uvedených výrobcov v ňom má troch reprezentantov.</p>
      <h3>Lexus na vrchole</h3>
      <p>V rebríčku spoľahlivosti  Consumer Reports na rok 2020 sa Lexus umiestnil na prvom mieste s výsledkom 81 zo 100 možných bodov. Za najspoľahlivejšie auto japonského producenta vozidiel prémiovej triedy bol vyhlásený kompaktný sedan IS. Modely značky Lexus sa umiestnili aj na samostatnom zozname 10 najspoľahlivejších automobilov, ktorú zostavila americká spotrebiteľská organizácia.  Štvrté miesto obsadil  SUV GX, ktorý získal 91 bodov. Siedme miesto s výsledkom  89 bodov pripadlo Lexusu NX a na 10. pozícii sa umiestnil  model GS, ktorý získal 87 bodov.</p>
      <p>Ide o ďalšie ocenenie za spoľahlivosť udelené značke Lexus v tomto roku. Vo februári zvíťazil japonský producent v prieskume  U.S. Vehicle Dependability Study 2019 zorganizovanom americkou analytickou spoločnosťou  J.D. Power. V polovici roka sa Lexus umiestnil na prvom mieste  rebríčka  spoľahlivosti britského motoristického časopisu What Car?</p>
      <h3>Japonský stupienok víťazov</h3>
      <p>Vynikajúci výsledok v hodnotení spoľahlivosti organizácie Consumer Reports získala aj Toyota, ktorá patrí rovnakému koncernu ako Lexus. Japonskému producentovi obľúbených áut priznali 77 bodov, čím sa značka umiestnila na treťom mieste. Lexus a Toyotu na stupienkoch víťazov rozdelila Mazda, ktorá tiež získala 77 bodov a skončila na druhom mieste.  Za najspoľahlivejšiu Toyotu bola vyhlásená Corolla Hatchback, v prípade  Mazdy je najmenej poruchový kabriolet  MX-5.</p>
      <h3>Mazda MX-5 a Toyota Prius</h3>
      <p>Obe značky majú svojich zástupcov aj na zozname 10 najspoľahlivejších modelov automobilov, ktorú zostavila organizácia Consumer Reports. V prípade Toyoty sú to tri modely – hybridné Prius Prime (v Európe známy ako  Prius Plug-in) a Prius, ako aj terénny 4Runner. Toyota Prius Prime obsadila druhé miesto v zozname s výsledkom 94 bodov a na treťom sa umiestnil  Prius, ktorému bolo udelených 92 bodov. Toyota 4Runner získala výsledok 87, čo jej zabezpečilo ôsme miesto.</p>
      <p>Aj značku Mazda reprezentujú tri autá. MX-5 sa umiestnilo na prvom mieste s výsledkom 95 bodov, šieste miesto patrí CX-3 s výsledkom  89, a deviate miesto pripadlo vďaka výsledku  87 bodov modelu  CX-9. Jediným automobilom v rebríčku, ktorý nepochádza od japonského výrobcu, je kórejský  Hyundai Kona.</p>
      <h3>Zo 420-tisíc automobilov</h3>
      <p>V prvej desiatke tohtoročného rebríčka sa umiestnila ešte jedna japonská značka – Subaru, ktorá obsadila siedme miesto. Ázijskú reprezentáciu dopĺňajú: piaty Genesis, šiesty Hyundai a  KIA, ktorej pripadlo deviate miesto. V hornej časti tabuľky sa umiestnili ešte dve značky z Európy – Porsche tesne za stupienkom víťazov  a Mini, ktoré obsadilo 10. miesto.</p>
      <p>Do amerického rebríčka bolo zaradených celkom 30 výrobcov áut.  Aby bola daná značka zahrnutá do hodnotenia, potrebujú analytici organizácie Consumer Reports dostatok údajov o najmenej dvoch modeloch, ktoré vyrába. Preto v rebríčku chýbajú značky ako napríklad Fiat alebo Land Rover. Tohtoročné hodnotenie bolo založené na údajoch o  420-tisíckach automobilov.</p>
      <h3>10 najspoľahlivejších značiek</h3>
      <ol>
        <li>Lexus</li>
        <li>Mazda</li>
        <li>Toyota</li>
        <li>Porsche</li>
        <li>Genesis</li>
        <li>Hyundai</li>
        <li>Subaru</li>
        <li>Dodge</li>
        <li>KIA</li>
        <li>Mini</li>
      </ol>
      <related>
        <h4>Súvisiace články</h4>
        <a href="https://touchit.sk/seat-predstavil-e-scooter/264690"/>
        <a href="https://touchit.sk/asus-je-taiwanska-najhodnotnejsia-medzinarodna-znacka-za-rok-2019/264686"/>
        <a href="https://touchit.sk/nove-mini-john-cooper-works-gp/264635"/>
      </related>
    </article>
  </body>
</html>