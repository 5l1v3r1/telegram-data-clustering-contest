<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109200-Zapochvat-proverki-za-bezopasnostta-na-produktite-za-Koleda"/>
    <meta property="og:site_name" content="Канал 3"/>
    <meta property="article:published_time" content="2019-11-20T08:32:00+00:00"/>
    <meta property="og:title" content="Започват проверки за безопасността на продуктите за Коледа"/>
    <meta property="og:description" content="При проверките ще се следи за наличие на маркировка за съответствие"/>
  </head>
  <body>
    <article>
      <h1>Започват проверки за безопасността на продуктите за Коледа</h1>
      <h2>При проверките ще се следи за наличие на маркировка за съответствие</h2>
      <address>
        <time datetime="2019-11-20T08:32:00+00:00">20 Nov 2019, 08:32</time>
      </address>
      <p>
        <b>По традиция вече за осма поредна година Държавната агенция за метрологичен и технически надзор (ДАМТН) организира национална кампания „Безопасна Коледа“. Тази година, кампанията ще бъде мащабна и ще стартира на 20 ноември, информира dariknews. </b>
      </p>
      <p>Акцентът на проверките ще е безопасността на най-търсените продукти по време на коледните и новогодишните празници – играчки, електрически светлинни гирлянди и пиротехнически изделия.</p>
      <p>По време на кампанията инспекторите на ДАМТН ще извършат съвместни проверки в градовете на територията на цялата страна. Ще се проверяват търговски обекти, в които са съсредоточени големи потребителски потоци и се разпространяват детски играчки, светлинни гирлянди и пиротехнически изделия.</p>
      <p>При проверките ще се следи за наличие на маркировка за съответствие, инструкция за употреба, формални и видими несъответствия при играчките, които могат да се установят по време на проверката. Ще се обръща внимание и за наличие на обявени технически параметри, позволяващи безопасна употреба на светлинните гирлянди.</p>
      <p>При миналогодишната кампания „Безопасна Коледа“ са били проверени общо 609 играчки от различни категории, марки и модели. Несъответствия са установени при 235 от тях. Без маркировка за съответствие са били 88 играчки. При 9 броя са установени несъответствия на съществени изисквания (видими несъответствия), 117 са били с инструкции за употреба, не съответстващи по обем и съдържание на изготвените от производителите, без обявено наименование и адрес на отговорния икономическия оператор са били 207 играчки.</p>
      <p>Проверени са и 639 различни по вид и модел електрически светлинни гирлянди: LED гирлянди, гирлянди с нажежаема жичка, светещи въжета/херметични гирлянди и др. По време на проверката в търговските обекти са установени несъответствия при 246 вида продукти. Най-често констатираното несъответствие е липса на инструкция за употреба на български език, което е установено при 118 вида гирлянди. Открити са 21 вида електрически гирлянди без СЕ маркировка за съответствие. 62 вида гирлянди са били с видими несъответствия, а при 136 вида продукти са открити други несъответствия.</p>
      <p>Извършена е проверка на 309 пиротехнически изделия от категория F1, F2, F3, F4 и сценични пиротехнически изделия от категории Т1 и Т2. От тях 291 са отговаряли на съответствията, при 51 са открити несъответствия. В това число 16 са били без маркировка за съответствие, а 13 са били без инструкция за употреба на български език.</p>
      <p>Анализът на резултатите от проведената кампания „Безопасна Коледа“ в предходната 2018 година показа, че във временно разкрити търговски обекти, в предпразничния период на пазара се разпространяват несъответстващи играчки и светлинни гирлянди от нисък ценови клас. Те са били и с неясен произход. На основание на анализа на тези факти, ще се проведе и кампанията „Безопасна Коледа 2019“.</p>
      <related>
        <h4>Още по темата</h4>
        <a href="http://kanal3.bg/news/bulgaria/society/95895-Detskite-igrachki-tip-%20dzele%20-sa-opasni-za-zdraveto-na-decata"/>
        <a href="http://kanal3.bg/news/bulgaria/society/85625-Blizo-polovinata-ot-prodavanite-u-nas-detski-igrachki-sa-opasni"/>
        <a href="http://kanal3.bg/news/bulgaria/crime/76476-12-godishni-ograbiha-detska-gradina-v-Montansko%252C-zadignaha-hrana-i-igrachki"/>
      </related>
    </article>
  </body>
</html>