<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/cez-se-dohodl-s-australany-za-870-milionu-ziska-cast-firmy-s/r~4ac1bf020b7211eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T08:52:10+00:00"/>
    <meta property="og:title" content="ČEZ se dohodl s Australany. Za 870 milionů získá půl firmy na těžbu lithia na Cínovci"/>
    <meta property="og:description" content="Lithium je považováno za kov budoucnosti, v Česku jsou podle odhadů asi tři procenta světových zdrojů lithia - naprostá většina na Cínovci."/>
  </head>
  <body>
    <article>
      <h1>ČEZ se dohodl s Australany. Za 870 milionů získá půl firmy na těžbu lithia na Cínovci</h1>
      <address>
        <time datetime="2019-11-20T08:52:10+00:00">20 Nov 2019, 08:52</time>
      </address>
      <p>V případě dokončení dohody získá ČEZ za 34,06 milionu eur (870,4 milionu Kč) podíl 51 procent ve firmě Geodet, české dceřiné společnosti EMH, která vlastní práva na těžbu. Oznámila to EMH v prohlášení.</p>
      <p>Před dokončením dohody se musí ještě uskutečnit hloubková kontrola, tzv. due diligence, a věc musí schválit akcionáři.</p>
      <p>Související</p>
      <h3>Policie zasahuje v centrále státního podniku Diamo. Kvůli těžbě lithia, tvrdí server</h3>
      <figure>
        <img src="https://cdn.xsd.cz/resize/d8f6868da4ba393bae99ce5ea7032350_resize=240,135_.jpg?hash=b4cf11562f4d6e3d2cb555571deae289"/>
      </figure>
      <p>"Jsme velmi potěšeni, že jsme uzavřeli další fázi jednání s ČEZ o budoucím vývoji projektu Cínovec," uvedl v prohlášení výkonný ředitel EMH Keith Coughlan. "Díky kombinaci technické prozíravosti, historických těžařských zkušeností, silné rozvahy a zapojení do rychle rostoucího evropského bateriového průmyslu je ČEZ ideálním partnerem pro firmu," dodal.</p>
      <p>ČEZ v prohlášení upozornil, že v současnosti se velká část lithia využívá pro baterie do elektromobilů. Vzhledem k očekávanému růstu počtu elektromobilů a baterií by poptávka po lithiu měla do roku 2025 vzrůst trojnásobně. Rozvoj elektromobility je důležitý pro energetické společnosti, a má proto místo i ve strategii ČEZ, uvedla firma.</p>
      <p>"Klíčovou roli u elektromobilů hrají baterie, proto máme zájem být přítomni u rozvoje tohoto nového odvětví. Pokud se u nás nachází potenciálně významné evropské ložisko lithia, což je klíčový prvek baterií nejen v elektromobilitě, ale i v ukládání elektřiny obecně, pak je pro nás zajímavé se tím zabývat," stojí v prohlášení. ČEZ upozornil, že zatím se jedná pouze o průzkum, je podle něj ale logické využít znalostí těžební dceřiné společnosti Severočeské doly.</p>
      <p>Související</p>
      <h3>Postavte továrny na baterie, dostanete miliardy eur, vyzývá EU. Snaží se dohnat Asii</h3>
      <figure>
        <img src="https://cdn.xsd.cz/resize/098bd2fda65333a6805c0a835bb11044_resize=240,135_.jpg?hash=df9087ebf4f95e5a1593c7b0b895ebaa"/>
      </figure>
      <p>ČEZ, ve kterém vlastní 70 procent stát, avizoval, že má zájem o těžbu lithia, už letos v červenci. Tehdy uvedl, že EMH půjčí dva miliony eur a do konce roku se rozhodne, zda do ní vstoupí.</p>
      <p>Lithium je považováno za kov budoucnosti, v Česku jsou podle odhadů asi tři procenta světových zdrojů lithia - naprostá většina na Cínovci a malé množství ve Slavkovském lese. Ložisko u Cínovce je největší v Evropě.</p>
      <p>Analytici však již dříve varovali, že je těžba lithia zpolitizovaná. Lithium bylo jedním z hlavním témat sněmovních voleb v roce 2017 a vyvolalo spory v tehdejší vládě ČSSD, ANO a KDU-ČSL. V minulosti vláda uvažovala o tom, že by stát vstoupil do EMH prostřednictvím státního podniku Diamo.</p>
      <p>V EMH má menšinový podíl skupina Krupa Global Investments (KGI) slovenského podnikatele Pavola Krúpy.</p>
    </article>
  </body>
</html>