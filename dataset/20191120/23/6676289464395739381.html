<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/donald-tusk-presedinte-ppe-326571.html"/>
    <meta property="og:site_name" content="Observator"/>
    <meta property="article:published_time" content="2019-11-20T23:59:00+00:00"/>
    <meta property="og:title" content="Donald Tusk a fost ales președinte al Partidului Popular European"/>
    <meta property="og:description" content="Donald Tusk, președintele încă în exercițiu al Consiliului European, a fost ales miercuri seară Președinte al Partidului Popular European. Decizia a fost luată la Congresul PPE de la Zagreb, unde participă și Klaus Iohannis."/>
  </head>
  <body>
    <article>
      <h1>Donald Tusk a fost ales președinte al Partidului Popular European</h1>
      <address><time datetime="2019-11-20T23:59:00+00:00">20 Nov 2019, 23:59</time> by <a rel="author">Cristian Totestean</a></address>
      <p>
        <b>
          <b>Donald Tusk, președintele încă în exercițiu al Consiliului European, a fost ales miercuri seară Președinte al Partidului Popular European. Decizia a fost luată la Congresul PPE de la Zagreb, în Croația, unde participă și Klaus Iohannis.</b>
        </b>
      </p>
      <p>Noul lider al popularilor europeni a fost ales cu 491 de voturi pentru, adică 93% dintre voturile valabil exprimate. Au fost și 37 de voturi împotrivă.</p>
      <p>Donald Tusk își va prelua mandatul la șefia PPE la 1 decembrie 2019. El a fost susținut pentru această poziție inclusiv de predecesorul său, Joseph Daul. </p>
      <p>În vârstă de 62 de ani, Donald Tusk a fost premier al Poloniei, iar din 2014 a devenit Președinte al Consiliului European, funcție pe care a ocupat-o timp de două mandate.</p>
      <h3>Primul est-european la șefia PPE</h3>
      <p>PPE este cel mai important grup politic european, iar Tusk devine primul est-european care ajunge la conducere.</p>
      <p>Mandatul liderului popularilor europeni este de 3 ani, dar poate fi prelungit și pe termen nedeterminat.</p>
      <h3>Reacția lui Klaus Iohannis</h3>
      <p>Congresul Partidului Popular European de la Zagreb se desfășoară miercuri și joi. La lucrări participă și Președintele Klaus Iohannis și Premierul Ludovic Orban.</p>
      <p>După alegerea lui Tusk, Președintele României l-a felicitat, într-un mesaj pe Twitter.</p>
      <blockquote>”Felicitări, Donald Tusk, la alegerea ca preşedinte al PPE. Sub conducerea dumneavoastră, PPE va continua să joace un rol decisiv în modelarea viitorului proiectului UE”, a scris Iohannis.</blockquote>
      <p>Președintele român a spus că îl cunoaște bine pe Donald Tusk și că alegerea sa este ”un semnal bun”.</p>
      <p>Sursa: News.ro</p>
    </article>
  </body>
</html>