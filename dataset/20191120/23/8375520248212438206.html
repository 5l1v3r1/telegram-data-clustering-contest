<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/derzhsekretar-ssha-hoche-piti-z-posadi-shchob-vzyati-uchast-u-viborah-do-senatu-641313.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T23:21:31+00:00"/>
    <meta property="og:title" content="Держсекретар США Помпео хоче піти з посади"/>
    <meta property="og:description" content="Помпео планує балотуватися в Сенат у 2020 році від штату Канзасу"/>
  </head>
  <body>
    <article>
      <h1>Держсекретар США Помпео хоче піти з посади</h1>
      <address>
        <time datetime="2019-11-20T23:21:31+00:00">20 Nov 2019, 23:21</time>
      </address>
      <h4>Помпео планує балотуватися в Сенат у 2020 році від штату Канзасу</h4>
      <p>Державний секретар США Майк Помпео планує піти у відставку для участі у виборах до Сенату від штату Канзас на виборах у 2020 році.</p>
      <p>Про це повідомляє видання Time із посиланням на три джерела в Республіканській партії.</p>
      <p>Раніше Помпео планував залишитися на посаді державного секретаря до весни 2020 року. Зазначається, що останні події у справі імпічменту Дональда Трампа погіршили його стосунки з президентом США. Начебто Помпео недостатньо захищає Трампа у справі щодо імпічменту та не контролює своїх працівників у Держдепі, які свідчили проти президента США.</p>
      <p>Працівники Державного департаменту відмовилися публічно коментувати можливу відставку їхнього керівника. Джерело, близьке до Помпео, запевнило, що він реалізує зовнішню політику США, якою її визначає Трамп. «Будь-хто, хто говорить інше, помиляється», — цитує джерело видання.</p>
      <p>Джерела журналу стверджують, що Помпео розповів їм про плани балотуватися в Сенат у 2020 році від штату Канзасу.</p>
      <p>Стаття вийшла до того, як Гордон Сондланд, посол США в ЄС, заявив, що Помпео знав про вимоги Трампа про те, щоб Україна розпочала розслідування про начебто втручання у вибори в США 2016 року на користь Демократичної партії та компанії Burisma, де певний час працював син Джо Байдена — одного з головних конкурентів Трампа на прийдешніх виборах 2020 року.</p>
      <p>На слуханнях у Конгресі у справі імпічменту Трампа посол сказав, що державний секретар був включений у розсилку електронних повідомлень, де обговорювалися згадані розслідування й необхідність для України зробити публічну заяву із зобов’язаннями їх провести. Це було умовою для організації спершу дзвінка, а згодом — зустрічі президентів України та США в Білому домі.</p>
    </article>
  </body>
</html>