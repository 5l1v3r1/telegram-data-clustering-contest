<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/21/7232591/"/>
    <meta property="og:site_name" content="Українська правда"/>
    <meta property="article:published_time" content="2019-11-20T23:09:26+00:00"/>
    <meta property="og:title" content="Зеленський не хотів би, щоб Коломойський &quot;рішав&quot; у зовнішній політиці "/>
    <meta property="og:description" content="Президент Володимир Зеленський заявив, що це його пріоритет як очільника держави відповідати за міжнародний вектор України, а не олігарха Ігоря Коломойського."/>
  </head>
  <body>
    <article>
      <h1>Зеленський не хотів би, щоб Коломойський "рішав" у зовнішній політиці </h1>
      <address>
        <time datetime="2019-11-20T23:09:26+00:00">20 Nov 2019, 23:09</time>
      </address>
      <p>Президент Володимир Зеленський заявив, що це його пріоритет як очільника держави відповідати за міжнародний вектор України, а не олігарха Ігоря Коломойського.</p>
      <p><b>Джерело:</b> брифінг президента в Очакові</p>
      <p><b>Пряма мова:</b> "Я хотів би, щоб я як президент думав про міжнародні відносини і вектор України все ж таки, а не будь-який бізнесмен. Мені здається що це правильно. Я, уряд, суспільство, це рішення все ж таки державне", – відповів Зеленський на запитання журналіста щодо заяв Коломойського про "розворот в сторону Росії".</p>
      <p><b>Деталі:</b> Раніше президент не коментував інтерв’ю олігарха для The New York Times. Через декілька днів після його публікації на сторінці речниці Зеленського Юлії Мендель з’явилось <a href="https://www.pravda.com.ua/news/2019/11/15/7232069/">повідомлення</a> про те, що Коломойський не має повноважень говорити від імені Офісу президента. </p>
      <p><b>Що передувало:</b> Тиждень тому в <a href="https://www.nytimes.com/2019/11/13/world/europe/ukraine-ihor-kolomoisky-russia.html?fbclid=IwAR0deK4pOVybyBx8ohwqTEduiTFPT_OatK4a44BFwEt-Fc_H7WDXcWIRgL4">інтерв'ю</a> The New York Times <a href="https://www.pravda.com.ua/news/2019/11/13/7231838/">Коломойський</a> заявив, що Україні пора відмовитися від Заходу і налагоджувати відносини з Росією.</p>
      <p>За його словами, відновлення зв'язків з Росією стало необхідним для економічного виживання України. Він вважає, що рана війни заживе.</p>
      <p>"Дайте їй п'ять, 10 років, і кров буде забута", – сказав Коломойський.</p>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/21/7232594/"/>
        <a href="https://www.pravda.com.ua/news/2019/11/21/7232590/"/>
        <a href="https://www.pravda.com.ua/news/2019/11/21/7232589/"/>
      </related>
    </article>
  </body>
</html>