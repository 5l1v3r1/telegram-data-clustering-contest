<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/priroda/sucho-pruhonice-stromy-stezka-sucha_1911202340_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T23:40:00+00:00"/>
    <meta property="og:title" content="V Dendrologické zahradě v Průhonicích vysadili stromy, které odolají suchu ve městech"/>
    <meta property="og:description" content="Vědci z Výzkumného ústavu Silva Taroucy založili takzvanou Stezku sucha. Uvidíte na ní stromy, které snesou i sucho v městském prostředí."/>
  </head>
  <body>
    <article>
      <h1>V Dendrologické zahradě v Průhonicích vysadili stromy, které odolají suchu ve městech</h1>
      <address><time datetime="2019-11-20T23:40:00+00:00">20 Nov 2019, 23:40</time> by <a rel="author">Marek Kuchařík, Daniel Mrázek</a></address>
      <p>
        <b>Vědci z Výzkumného ústavu Silva Taroucy založili takzvanou Stezku sucha. Uvidíte na ní stromy pro budoucnost - stromy, které snesou i sucho v městském prostředí.</b>
      </p>
      <p>„Je to výběr dřevin hlavně pro městskou zeleň,“ popisuje Zdeněk Kiesenbauer z Výzkumného ústavu Silva Taroucy pro krajinu a okrasné zahradnictví.</p>
      <figure>
        <audio src="https://www.irozhlas.cz/sites/default/files/audios/c35b6674d6075e6bb1793bad601e82be.mp3"/>
        <figcaption>Vědci hledají dřeviny, které ve městech odolají suchu</figcaption>
      </figure>
      <p>„Pokud totiž budeme mít klimatické problémy, a už dneska je máme ve městech, tak musíme hledat vhodné dřeviny. Ideální by byly kaktusy, ale s nadsázkou je třeba říct, že tato Ambroň západní nemá ke kaktusům zase tak daleko,“ směje se Kiesenbauer.</p>
      <p>V Průhonicích mají mladé dřeviny, které pocházejí z přední Asie, střední Číny, ale i dalších lokalit, a jsou určeny pro budoucí Stezku sucha.</p>
      <p>Zhruba šedesát druhů dřevin je zde v současnosti vysazeno jako mladá sadba, vzrostlé keře uvidíte v Dendrologické zahradě už příští rok v létě, stromům to bude trvat asi 15 let. Jednotlivé druhy stromů se odlišují tvarem korun a především se liší podzimním zbarvením. Ze všech ovšem vyroste pěkný strom, který dává stín.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/sucho-2019-v-cr-teplota-v-praze-pocasi-praha-klima-klimaticka-zmena-v-cr_1907260700_ako"/>
      </related>
      <p>Vědci budou na stromech sledovat především jejich zdravotní stav, ale také vývoj - jak rychle porostou. Primární bude reakce stromů na škůdce a choroby a také jejich vztah ke klimatu.</p>
      <p>Řada dřevin totiž může mít problémy například s pozdními mrazy. Vědci tedy musejí vyloučit dřeviny, u kterých by takové podmínky byly rizikové.</p>
      <p>Bude je také zajímat, jaká invazní rizika stromy znamenají, ale také to, jestli budou dělat v ulicích velký nepořádek kvůli svým velkým listům nebo plodům.</p>
      <p>Vysazování tradičních druhů stromů v ulicích je ale důležité už dnes. Nadace Partnerství chce v rámci projektu <a href="https://www.sazimebudoucnost.cz/">Sázíme budoucnost</a> vysadit 10 milionů stromů. Zapojit se do něj můžete i vy, projekt je dotačně podpořen ministerstvem životního prostředí.</p>
      <related>
        <h4>Související články</h4>
        <a href="https://www.irozhlas.cz/zpravy-svet/farmari-indie-sebevrazdy-klimaticke-zmeny_1911140702_eku"/>
        <a href="https://www.irozhlas.cz/zpravy-domov/sucho-ministerstvo-zemedelstvi-nejvyssi-kontrolni-urad_1911040849_kro"/>
        <a href="https://www.irozhlas.cz/ekonomika/med-pocasi-vcelstvo-zdrazeni_1910311255_pj"/>
      </related>
    </article>
  </body>
</html>