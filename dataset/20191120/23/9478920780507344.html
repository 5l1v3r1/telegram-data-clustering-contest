<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/ert-protaseis/wayward-pines-nea-exairetiki-seira-mystirioy-kai-epistimonikis-fantasias-stin-ert1/"/>
    <meta property="og:site_name" content="ert.gr"/>
    <meta property="article:published_time" content="2019-11-20T23:30:52+00:00"/>
    <meta property="og:title" content="«Wayward Pines» – Νέα εξαιρετική σειρά μυστηρίου και επιστημονικής φαντασίας στην ΕΡΤ1"/>
    <meta property="og:description" content="Το τέταρτο επεισόδιο της νέας σειράς θρίλερ, μυστηρίου και επιστημονικής φαντασίας «Wayward Pines», παραγωγής ΗΠΑ 2015-2016, έχουν την ευκαιρία να παρακολουθήσουν οι τηλεθεατές της ΕΡΤ1, την Πέμπτη 21 Νοεμβρίου 2019, στις 23:15."/>
  </head>
  <body>
    <article>
      <h1>«Wayward Pines» – Νέα εξαιρετική σειρά μυστηρίου και επιστημονικής φαντασίας στην ΕΡΤ1</h1>
      <address><time datetime="2019-11-20T23:30:52+00:00">20 Nov 2019, 23:30</time> by <a rel="author">Γραφείο Τύπου ΕΡΤ</a></address>
      <p>Το τέταρτο επεισόδιο της νέας σειράς θρίλερ, μυστηρίου και επιστημονικής φαντασίας <b>«Wayward Pines»,</b> παραγωγής ΗΠΑ 2015-2016, έχουν την ευκαιρία να παρακολουθήσουν οι τηλεθεατές της <b>ΕΡΤ1,</b> την <b>Πέμπτη 21 Νοεμβρίου 2019,</b> στις <b>23:15.</b></p>
      <figure>
        <img src="https://press.ert.gr/wp-content/uploads/2019/11/19_WP-1.jpg"/>
      </figure>
      <p>Η σειρά, που βασίζεται στην επιτυχημένη τριλογία βιβλίων <b>«Wayward Pines» του Μπλέικ Κράουτς,</b> θα μεταδίδεται από<b> Δευτέρα έως και Πέμπτη </b>στην<b> ΕΡΤ1,</b> στις <b>23:15.</b></p>
      <p><b>Σκηνοθεσία:</b> Μ. Νάιτ Σιάμαλαν, Σάρλοτ Σίλινγκ, Ζαλ Μπατμάνγκλι, Τζέιμς Φόλεϊ, Στιβ Σιλ, Τιμ Χάντερ, Τζεφ Τ. Τόμας, Νίμροντ Άνταλ.</p>
      <p><b>Σενάριο:</b> Τσαντ Χοτζ.</p>
      <p><b>Παραγωγή: </b>Μ. Νάιτ Σιάμαλαν, Ρον Φρενς, Τσαντ Χοτζ.</p>
      <p><b>Πρωταγωνιστούν: </b>Ματ Ντίλον (μυστικός πράκτορας Ίθαν Μπερκ)<b>, </b>Κάρλα Γκουτζίνο (Κέιτ Χιούσον, μία από τους μυστικούς πράκτορες που λείπουν και πρώην ερωμένη του Ίθαν)<b>, </b>Τόμπι Τζόουνς (δρ Τζένκινς, ψυχίατρος στο νοσοκομείο του Wayward Pines)<b>, </b>Σάνιν Σόσαμον (Τερέζα Μπερκ, σύζυγος του Ίθαν)<b>, </b>Ριντ Ντάιμον (Χάρολντ Μπάλινγκερ,  κατασκευαστής παιχνιδιών), Tιμ Γκρίφιν (Άνταμ Χάσλερ, προϊστάμενος του Ίθαν)<b>, </b>Tσάρλι Τέιχαν (Μπεν Μπερκ, γιος του Ίθαν και της Τερέζα)<b>, </b>Τζούλιετ Λιούις (Μπέβερλι, μπαργούμαν που γίνεται φίλη με τον Ίθαν)<b>, </b>Μελίσα Λίο (Παμ, νοσοκόμα στο νοσοκομείο Wayward Pines), Τέρενς Χάουαρντ (σερίφης Άρνολντ Ποπ).</p>
      <figure>
        <img src="https://press.ert.gr/wp-content/uploads/2019/11/WAYWARD-PINES-Ep.-1-4_result.jpg"/>
      </figure>
      <p><b>Υπόθεση:</b> Ο <b>Ματ Ντίλον</b> υποδύεται έναν μυστικό πράκτορα που έχει αναλάβει την αποστολή να εντοπίσει δύο ομοσπονδιακούς πράκτορες που αγνοούνται σε μια μυστηριώδη πόλη. Όσο προχωρά η έρευνά του, τα ερωτήματα που προκύπτουν πληθαίνουν. Σε κάθε του ερώτημα, όμως, η απάντηση είναι πάντα η ίδια ερώτηση: Τι συμβαίνει στην πόλη;</p>
      <figure>
        <img src="https://press.ert.gr/wp-content/uploads/2019/11/WAYWARD-PINES-Ep.-1-9_result.jpg"/>
      </figure>
      <p>Στον <b>πρώτο κύκλο της σειράς,</b>  ο Ίθαν Μπερκ (Ματ Ντίλον), πράκτορας των Αμερικανικών Μυστικών Υπηρεσιών, ερευνά την εξαφάνιση δύο συναδέλφων του πρακτόρων στη μυστηριώδη κωμόπολη Wayward Pines στο Αϊντάχο.</p>
      <p>O Ίθαν συνέρχεται από ένα ατύχημα, στο νοσοκομείο της πόλης, χωρίς τα προσωπικά του αντικείμενα, χωρίς τη δυνατότητα να έρθει σε επαφή με τον έξω κόσμο αλλά και να φύγει.</p>
      <p>Βρίσκει τον έναν από τους πράκτορες νεκρό και τον άλλον, την πρώην ερωμένη του Κέιτ Χιούσον (Κάρλα Γκουτζίνο), η οποία έχει εγκατασταθεί στη φαινομενικά ειδυλλιακή πόλη.</p>
      <figure>
        <img src="https://press.ert.gr/wp-content/uploads/2019/11/WAYWARD-PINES-Ep.-1-8_result.jpg"/>
      </figure>
      <p>Στην πραγματικότητα, οι κάτοικοι βρίσκονται παγιδευμένοι στη μικρή πόλη Wayward Pines, περικυκλωμένοι από ψηλό φράχτη και ηλεκτροφόρα συρματοπλέγματα, αναγκασμένοι να ακολουθούν τους κανόνες που υπαγορεύει ο αυστηρός σερίφης Άρνολντ Ποπ (Τέρενς Χάουαρντ).</p>
      <h4>
        <u>Ημερομηνία μετάδοσης: Πέμπτη 21 Νοεμβρίου 2019, στις 23:15</u>
      </h4>
      <figure>
        <img src="https://press.ert.gr/wp-content/uploads/2019/11/WAYWARD-PINES-Ep.-4-5.jpg"/>
      </figure>
      <p><b>(Α΄ Κύκλος) – Επεισόδιο 4ο.</b> Ο Ίθαν εξηγεί όλα όσα γνωρίζει σχετικά με το Wayward Pines στην Τερέζα και συμφωνούν να παραστήσουν την «ευτυχισμένη οικογένεια» μέχρι να ολοκληρώσει την έρευνά του ο Ίθαν. Ο Ίθαν μαθαίνει από τον δήμαρχο Μπραντ Φίσερ ότι ορίστηκε ως ο νέος σερίφης. Ο Ίθαν κάνει ότι συμμορφώνεται και συνεχίζει την έρευνά του. Βρίσκει κάποιους κρυμμένους φακέλους σχετικά με τους κατοίκους της πόλης, που περιέχουν πληροφορίες για την προηγούμενη ζωή τους.</p>
      <p>Ο Μπεν γίνεται δεκτός στην Ακαδημία του Wayward Pines και τον καλωσορίζει η διευθύντρια Μέγκαν Φίσερ, σύζυγος του δημάρχου, που όπως μαθαίνει ο Ίθαν ήταν υπνοθεραπεύτρια.</p>
      <p>Η νοσηλεύτρια Παμ και ο Ίθαν έρχονται αντιμέτωποι πάνω από τον «αντάρτη» κτηματομεσίτη Πίτερ Μακ Κολ. Μια μυστηριώδης φωνή στο τηλέφωνο του λέει ότι ο Πίτερ πρέπει να εκτελεστεί. Αντί γι’ αυτό, ο Ίθαν πηγαίνει τον άνθρωπο στον περιμετρικό τοίχο  με την ελπίδα να καταφέρει να τον κρύψει κάπου. Ο Πίτερ τού δείχνει την πλαγιά, ως το μοναδικό σημείο που μπορεί να αποδράσει κάποιος. Γνωρίζοντας ότι ο Ίθαν είναι  υποχρεωμένος να υπακούσει στην εντολή που έχει λάβει και προκειμένου να κερδίσει χρόνο για να διαλευκάνει το μυστήριο του Wayward Pines, ο Πίτερ αυτοκτονεί, κάνοντάς το να φανεί σαν να τον έσπρωξε ο Ίθαν στον ηλεκτροφόρο τοίχο.</p>
      <p>Αργότερα, ο Ίθαν αρχίζει να σκαρφαλώνει στο βράχο, προκειμένου να καταφέρει να δραπετεύσει και να φέρει βοήθεια, ενώ μια περίεργη φιγούρα τον περιμένει στην άλλη πλευρά του φράκτη.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/radiotileorasi/politismos-radiotileorasi/technes-radiotileorasi/to-neo-teychos-tis-radiotileorasis-kykloforei-39/"/>
        <a href="https://www.ert.gr/radiotileorasi/politismos-radiotileorasi/technes-radiotileorasi/to-neo-teychos-tis-radiotileorasis-kykloforei-tin-paraskeyi-6-septemvrioy/"/>
        <a href="https://www.ert.gr/ert-protaseis/kai-mono-tin-alitheia-stin-ert1/"/>
        <a href="https://www.ert.gr/ert-protaseis/tileorasi-ert-protaseis/diasimotita-stin-ert1/"/>
        <a href="https://www.ert.gr/ert-protaseis/kai-mono-tin-alitheia-stin-ert2/"/>
        <a href="https://www.ert.gr/ert-protaseis/ert1-capital-2-2/"/>
      </related>
    </article>
  </body>
</html>