<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/20/h-akropoli-sto-mple-tis-unicef-gia-ta-paidia"/>
    <meta property="og:site_name" content="euronews"/>
    <meta property="article:published_time" content="2019-11-20T23:43:18+00:00"/>
    <meta property="og:title" content="Η Ακρόπολη στο μπλε της UNICEF για τα παιδιά"/>
    <meta property="og:description" content="Στόχος η ευαισθητοποίηση του κοινού για τα δικαιώματα του παιδιού."/>
  </head>
  <body>
    <article>
      <h1>Η Ακρόπολη στο μπλε της UNICEF για τα παιδιά</h1>
      <address><time datetime="2019-11-20T23:43:18+00:00">20 Nov 2019, 23:43</time> by <a rel="author">euronews </a></address>
      <p>Ο Ιερός Βράχος της Ακρόπολης φωταγωγείται με το μπλε χρώμα, επίσημο χρώμα της UNICEF, σήμερα, 20 Νοεμβρίου, στην 30ή επέτειο από την υπογραφή της Σύμβασης των Ηνωμένων Εθνών για τα δικαιώματα του παιδιού.</p>
      <p>Όπως αναφέρει το ΥΠΠΟΑ σε ανακοίνωσή του, «το Υπουργείο Πολιτισμού και Αθλητισμού, υποστηρίζοντας τους σκοπούς της οργάνωσης και το έργο που πραγματοποιεί εδώ και δεκαετίες με ενέργειες, παρεμβάσεις και δράσεις που αφορούν όλες τις πτυχές της προστασίας του παιδιού, ενέκρινε το σχετικό αίτημα της UNICEF. Η Ακρόπολη, απόψε, θα είναι μεταξύ των μνημείων και των σημαντικών κτηρίων σε όλο τον κόσμο, που φωτίζονται μπλε, ώστε να προβάλουν το έργο του οργανισμού και να ευαισθητοποιήσουν το κοινό για τα δικαιώματα του παιδιού. Μεταξύ τους, είναι φέτος, το Ευρωπαϊκό Κοινοβούλιο στις Βρυξέλλες, ο Πύργος της Σαγκάης στην Κίνα, το Πάνθεον στην Γαλλία, η Πέτρα στην Ιορδανία».</p>
      <p>Η Υπουργός Πολιτισμού και Αθλητισμού, Λ. Μενδώνη, με αφορμή την επέτειο, δήλωσε, μεταξύ άλλων, ότι «είναι μία απολύτως δικαιολογημένη δράση, καθώς το μνημείο της Ακρόπολης και ιδιαίτερα ο Παρθενώνας, στο πέρασμα του χρόνου αποτελεί διεθνώς αναγνωρισμένο σύμβολο των παγκόσμιων ιδεών και αξιών που αποτέλεσαν τα θεμέλια πάνω στα οποία δημιουργήθηκε ο Οργανισμός των Ηνωμένων Εθνών. Είναι ένα μνημείο με μεγάλη ενωτική και κινητήρια συμβολική δύναμη, που υπερβαίνει κατά πολύ τα όρια των χρονικών συμφερόντων και των σκοπών. Και ακριβώς γι' αυτό το λόγο, τα μνημεία δεν πρέπει πλέον να επιτρέπεται να είναι κατακερματισμένα και να έχουν τμήματά τους διάσπαρτα και αποκομμένα από το νόμιμο τόπο τους και το ερμηνευτικό τους πλαίσιο».</p>
    </article>
  </body>
</html>