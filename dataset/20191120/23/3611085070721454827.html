<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/ankipans-uzskata-ka-spele-bija-laba-krikunovs-no-indrasa-gaidijis-vairak/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T23:16:09+00:00"/>
    <meta property="og:title" content="Ankipāns uzskata, ka spēle bija laba, Krikunovs no Indraša gaidījis vairāk"/>
    <meta property="og:description" content="Kontinentālās hokeja līgas (KHL) vienība Rīgas “Dinamo” trešdienas zaudētājā spēlē nespēja tikt galā ar pretinieku skaitlisko vairākumu, kas bijis sāpīgs trieciens, pēcspēles preses konferencē teica Latvijas komandas galvenais treneris Ģirts Ankipāns."/>
  </head>
  <body>
    <article>
      <h1>Ankipāns uzskata, ka spēle bija laba, Krikunovs no Indraša gaidījis vairāk</h1>
      <address><time datetime="2019-11-20T23:16:09+00:00">20 Nov 2019, 23:16</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Kontinentālās hokeja līgas (KHL) vienība Rīgas “Dinamo” trešdienas zaudētājā spēlē nespēja tikt galā ar pretinieku skaitlisko vairākumu, kas bijis sāpīgs trieciens, pēcspēles preses konferencē teica Latvijas komandas galvenais treneris Ģirts Ankipāns.</p>
      <p>Jau ziņots, ka Rīgas “Dinamo” trešdien Kontinentālās hokeja līgas (KHL) spēlē nenosargāja pārsvaru noslēdzošajā trešdaļā un papildlaikā piekāpās Maskavas “Dinamo”, piedzīvojot otro neveiksmi pēc kārtas.</p>
      <p>Rīgas “Dinamo” mājās ar rezultātu 3:4 (0:0, 1:2, 2:1, 0:1) papildlaikā zaudēja Maskavas “Dinamo”, kuras rindās spēlēja Miks Indrašis. Rīgas komandā ar vārtiem izcēlās Brendons Makmilans, Miķelis Rēdlihs un Kristaps Sotnieks.</p>
      <p>“Nav patīkami zaudēt šādā veidā, bet kopsummā spēle bija ļoti laba, un mēs ieguvām punktu,” pēc zaudējuma papildlaikā teica Ankipāns. “Protams, varēja būt divi punkti, bet netikām galā ar viņu skaitlisko vairākumu, kas bija diezgan sāpīgi. Jāatzīst, ka pretinieki spēlēja ļoti labi, īpaši tie hokejisti, kuri bija laukumā skaitliskajā vairākumā. Dosimies tālāk, jo izbraukumā mūs gaida trīs svarīgi mači. Galvās jau gatavojamies šīm spēlēm.”</p>
      <p>Speciālists arī atklāja, kas tieši, viņaprāt, bija jāpamaina, lai veiksmīgāk izdotos izturēt skaitlisko mazākumu.</p>
      <p>“Aizsargiem vajadzēja nedaudz citādāk nospēlēt pozīcijas izvēlē. Vienam no viņiem bija jāņem tālais stūris, jo pēc metiena mēs netiekam klāt Vadimam Šipačovam, kurš spēlē aiz vārtiem,” par Maskavas komandas lielisko vairākumu teica Ankipāns. “Šodien tālais leņķis bija jāpaņem aizsargam, bet tuvais jāatstāj vārtsargam, jo divi vārti tika zaudēti ar metienu tālajā vārtu stūrī.”</p>
      <p>Tāpat Ankipāns pieļāva, ka arī turpmākajos mačos sastāvā varētu notikt izmaiņas, jo trešdienas spēlē tādas bija veselas sešas. “Analizēsim jebkuru darbību katru spēli. Pats galvenais, ka esam ļoti vienoti. Domāju, ka nākamajā mačā būs jauni spēlētāji – kāds nogurs, nāks vietā jauns, kurš nomainīs. Spēka spēles notiek katrā duelī un tas nav viegli,” atzīmēja rīdzinieku galvenais treneris.</p>
      <p>Savukārt gandarīts par savas vienības sniegumu bija Vladimirs Krikunovs, kurš neslēpa, ka Maskavas klubs patreiz ir nedaudz paguris, jo nācies aizvadīt daudz spēļu īsā laika posmā.</p>
      <p>“Pirmkārt, es gribētu pateikties mazskaitlīgajai līdzjutēju grupai, kas tika līdz Rīgai, juta mums līdzi un atbalstīja komandu,” komplimentus Maskavas kluba faniem veltīja speciālists. “Mums šī ir piektā spēle ik pēc dienas. Mēs esam nedaudz smagnēji un ne tik labi kustamies, bet puiši visi noskaņojās un cīnījās no sākuma līdz beigām. Viņi iemeta vārtus jau pašās spēles beigās, neapstājoties līdz pēdējai spēles sekundei.”</p>
      <p>“Tas arī izšķīra rezultātu. Un pēdējā līnijā labi nospēlēja vārtsargs Ivans Bočarovs.”</p>
      <p>Pieredzes bagātajam trenerim arī tika vaicāts, kā viņš vērtē latviešu uzbrucēja Mika Indraša sniegumu, kurš pirms nepilnām divām nedēļām bija ieradies Latvijā, lai pārstāvētu valstsvienību Četru nāciju kausā.</p>
      <p>“Diemžēl neviens pēc šīs pauzes nav kļuvis labāks. Šodien viņš bija labi noskaņojies spēlei, centās un droši vien ļoti gribēja iemest vārtus,” Indraša spēli raksturoja Krikunovs. “Šodien spēlēja arī trijatā pret četriem papildlaikā, taču parasti viņš spēlē labāk.”</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas “Dinamo”, Čerepovecas “Severstal” un “Sochi”, šobrīd ar 23 punktiem 30 spēlēs ieņemot pirmspēdējo vietu visā līgā. Maskavas “Dinamo” ar 39 punktiem 30 cīņās ir otrajā pozīcijā Rietumu konferencē.</p>
      <p>Abas komandas KHL savā starpā spēkojušās 42 reizes, 20 mačos uzvarot rīdziniekiem un 22 reizes – maskaviešiem. Šosezon komandas reizi jau tikušās, Maskavā ar 4:1 uzvaru svinot mājiniekiem. Indrašis nespēlēja, bet vienīgo ripu Rīgas “Dinamo” labā iemeta Daniels Bērziņš.</p>
      <p>Rīgas “Dinamo” iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi “play-off” spēlēja arī 2013./14.gada sezonā. Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
    </article>
  </body>
</html>