<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/meieram-un-peineram-uzvaras-uleb-eirokausa-speles/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T23:35:05+00:00"/>
    <meta property="og:title" content="Meieram un Peineram uzvaras ULEB Eirokausa spēlēs"/>
    <meta property="og:description" content="Latvijas basketbola izlases spēlētāja Mārtiņa Meiera pārstāvētā Melnkalnes vienība “Budučnost VOLI” trešdien ULEB Eirokausa turnīrā izcīnīja otro panākumu astoņās spēlēs, kamēr latviešu basketbolists izcēlās ar diviem punktiem."/>
  </head>
  <body>
    <article>
      <h1>Meieram un Peineram uzvaras ULEB Eirokausa spēlēs</h1>
      <address><time datetime="2019-11-20T23:35:05+00:00">20 Nov 2019, 23:35</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Latvijas basketbola izlases spēlētāja<b> Mārtiņa Meiera</b> pārstāvētā Melnkalnes vienība “Budučnost VOLI” trešdien ULEB Eirokausa turnīrā izcīnīja otro panākumu astoņās spēlēs, kamēr latviešu basketbolists izcēlās ar diviem punktiem.</p>
      <p>D apakšgrupas mačā Melnkalnes vienība “Budučnost VOLI” viesos ar rezultātu 78:61 (18:18, 23:12, 28:16, 9:15) uzvarēja Gdiņas “Arka Asseco” no Polijas.</p>
      <p>Meiers laukumā pabija astoņas minūtes un 42 sekundes, kuru laikā grozā raidīja vienu no diviem divpunktu metieniem un nopelnīja trīs personīgās piezīmes. Latvietis spēli noslēdza ar negatīvu efektivitāti -1.</p>
      <p>Rezultatīvākais uzvarētāju rindās ar 17 punktiem bija Džastins Kobs, bet pretējā laukuma pusē 11 punkti Leitonam Hamondam. Melnkalnes vienība ar divām uzvarām astoņās spēlēs D apakšgrupā ieņem pēdējo, sesto vietu.</p>
      <p>Tikmēr B apakšgrupas spēlē Belgradas “Partizan NIS” mājās ar rezultātu 86:81 (23:21, 23:19, 22:17, 18:24) uzvarēja Lietuvas klubu Viļņas “Rytas”, kurā par galvenā trenera Daiņus Adomaiša palīgu strādā Uvis Helmanis.</p>
      <p>Mājinieku rindās <b>Žanis Peiners</b> laukumā pavadīja divas ar pusi minūtes, kuru laikā izcīnīja vienu atlēkušo bumbu, bet punktus neguva. Peiners arī nopelnīja vienu personīgo piezīmi.</p>
      <p>Uzvarētāju labā 17 punktus guva Rade Zagoračs, bet par punktu mazāk iemeta Rašons Tomass. Viļņas komandā 15 punkti Eimanta Bendziusa rēķinā. Belgradas klubs ar sešiem panākumiem astoņos mačos ieņem otro pozīciju B apakšgrupā</p>
      <p>Visbeidzot Badalonas “Joventut” C apakšgrupas spēlē viesos ar rezultātu 86:92 (19:21, 16:25, 19:19, 32:27) piekāpās Stambulas “Darussafaka” no Turcijas.</p>
      <p>Spānijas komandā laukumā nedevās talantīgais <b>Artūrs Žagars</b>, bet rezultatīvākais “Joventut” rindās ar 30 punktiem bija Klemens Prepeličs. Savukārt Stambulas klubā 18 punkti Kartalam Ozmizrakam, bet par punktu mazāk iekrāja Gerijs Brauns.</p>
      <p>Badalonas vienība astoņās spēlēs tikusi pie četriem panākumiem un ieņem trešo vietu C apakšgrupā.</p>
      <p>ULEB Eirokausā 24 komandas ir sadalītas četrās apakšgrupās, bet otro posmu sasniegs katras grupas četras labākās vienības, kamēr tālāk ceturtdaļfinālā iekļūs katras apakšgrupas divas labākās komandas. Izslēgšanas turnīrā ceturtdaļfināli, pusfināli un fināls notiks sērijās līdz divām uzvarām.</p>
    </article>
  </body>
</html>