<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904559/zieke-bologna-trainer-staat-dag-na-ontslag-uit-ziekenhuis-alweer-op-trainingsveld.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T23:18:00+00:00"/>
    <meta property="og:title" content="Zieke Bologna-trainer staat dag na ontslag uit ziekenhuis alweer op trainingsveld"/>
    <meta property="og:description" content="Sinisa Mihajlovic, trainer van Bologna, is woensdag uit het ziekenhuis ontslagen en staat donderdag alweer op het trainingsveld. De Servische oefenmeester was daar sinds 21 oktober omdat hij behandeld moest worden tegen acute leukemie. De Serviër (50) werd voor de derde keer behandeld tegen leukemie. Sinds juli weet Mihajlovic al dat hij aan de ziekte lijdt en vanaf dat moment heeft de trainer van Bologna diverse behandelingen ondergaan. Tussendoor kon hij nog enkele wedstrijden van zijn team coachen, maar de laatste tijd was dat niet meer mogelijk."/>
  </head>
  <body>
    <article>
      <h1>Zieke Bologna-trainer staat dag na ontslag uit ziekenhuis alweer op trainingsveld</h1>
      <address>
        <time datetime="2019-11-20T23:18:00+00:00">20 Nov 2019, 23:18</time>
      </address>
      <p>
        <b>Sinisa Mihajlovic, trainer van Bologna, is woensdag uit het ziekenhuis ontslagen en staat donderdag alweer op het trainingsveld. De Servische oefenmeester was daar sinds 21 oktober omdat hij behandeld moest worden tegen acute leukemie.</b>
      </p>
      <p>De Serviër (50) werd voor de derde keer behandeld tegen leukemie. Sinds juli weet Mihajlovic al dat hij aan de ziekte lijdt en vanaf dat moment heeft de trainer van Bologna diverse behandelingen ondergaan. Tussendoor kon hij nog enkele wedstrijden van zijn team coachen, maar de laatste tijd was dat niet meer mogelijk.</p>
      <p>Donderdag wil Mihajlovic echter 'gewoon' weer op het trainingsveld staan, zo valt te lezen op <a href="https://www.bolognafc.it/domani-allenamento-a-porte-chiuse-21/">de website van Bologna</a>. Het is nog niet duidelijk wanneer de oefenmeester ook weer tijdens een wedstrijd langs de lijn zal staan, maar het kan Mihajlovic zelf in ieder geval niet snel genoeg gaan.</p>
      <p>De Serviër is sinds januari trainer van Bologna en behoedde de ploeg vorig seizoen van degradatie. Op dit moment staat de club, waar met Mitchell Dijks, Stefano Denswil en Jerdy Schouten drie Nederlanders onder contract staan, op de vijftiende plaats in de Italiaanse Serie A.</p>
    </article>
  </body>
</html>