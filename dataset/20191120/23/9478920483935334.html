<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/seres/agg-digkozis-o-panserraikos-mporei-na-ftasei-poly-psila/"/>
    <meta property="og:site_name" content="ert.gr"/>
    <meta property="article:published_time" content="2019-11-20T23:07:05+00:00"/>
    <meta property="og:title" content="Άγγ. Διγκόζης: «Ο Πανσερραϊκός μπορεί να φτάσει πολύ ψηλά»"/>
    <meta property="og:description" content="Μετά από δέκα χρόνια επέστρεψε στις Σέρρες για να πετύχει αυτό που ο Πανσερραϊκός δεν κατάφερε εκείνη τη χρονιά."/>
  </head>
  <body>
    <article>
      <h1>Άγγ. Διγκόζης: «Ο Πανσερραϊκός μπορεί να φτάσει πολύ ψηλά»</h1>
      <address><time datetime="2019-11-20T23:07:05+00:00">20 Nov 2019, 23:07</time> by <a rel="author">Βασίλης Αναστασιάδης</a></address>
      <p>Μετά από δέκα χρόνια επέστρεψε στις Σέρρες για να πετύχει αυτό που ο Πανσερραϊκός δεν κατάφερε εκείνη τη χρονιά.</p>
      <p>Μια σημαδιακή χρονιά (2008-09) για το σύλλογο των «λιονταριών» που αγωνίστηκε μετά από 16 ολόκληρα χρόνια στα μεγάλα σαλόνια του Ελληνικού ποδοσφαίρου. Ο<b> Άγγελος Διγκόζης</b> ήταν μέλος εκείνης της ομάδας που δεν κατάφερε να πετύχει το στόχο της, που ήταν η παραμονή στη Σούπερ Λιγκ. Ο παίκτης που φορούσε το νούμερο «66» εκείνη τη χρονιά επέστρεψε φέτος αλλά με τη φόρμα του προπονητή. Ο Άγγελος Διγκόζης μπορεί να ανέλαβε πλέον την ομάδα στα… «αλώνια» αλλά είναι σίγουρος ότι με την προσπάθεια που γίνεται φέτος τα «λιοντάρια» θα βρεθούν σύντομα ξανά στα «σαλόνια» ενώ δεν διστάζει, κάτι που δεν έκανε ποτέ, να μιλήσει μέχρι και για… Ευρώπη για τα επόμενα χρόνια αν συνεχίσει ο σύλλογος να λειτουργεί έτσι.</p>
      <p>Ο Άγγελος Διγκόζης μίλησε στην αθλητική εκπομπή της <b>ΕΡΤ Σερρών</b> για όλους και για όλα.</p>
      <p>Αναλυτικά ο προπονητής του Πανσερραϊκού μίλησε για:</p>
      <p>
        <b>-Για την ανάληψη της τεχνικής ηγεσίας του Πανσερραϊκού:</b>
      </p>
      <p>«Πρέπει να ευχαριστήσω τη διοίκηση που μου έδωσε το δικαίωμα να προπονώ μια μεγάλη πραγματικά επαρχιακή ομάδα. Το μόνο που μπορώ να πω δημόσια είναι ότι θα προσπαθήσω όλο το ποτήρι που είναι γεμάτο να το πιω. Μέχρι την τελευταία σταγόνα».</p>
      <p>
        <b>-Για το τι συνάντησε στην ομάδα μετά από δέκα χρόνια:</b>
      </p>
      <p>«Οργανωτικά συνάντησα μια ομάδα Σούπερ Λιγκ 1. Αν γίνει και το αθλητικό κέντρο που μου έχουν πει τα παιδιά ότι είναι στις προτεραιότητες τους, τότε ο Πανσερραϊκός δεν θα έχει να ζηλέψει σε τίποτα τον ΟΦΗ και την Ξάνθη. Να σου πω την αλήθεια συνάντησα πολύ καλύτερες συνθήκες που είχα βρει το 2008. Τότε πηγαίναμε με τα αυτοκίνητα μας για προπόνηση στην ομόνοια ενώ τώρα πηγαίνουμε με το ιδιόκτητο λεωφορείο της ομάδας. Οργανωτικά δεν υπάρχει κάτι που να λείπει αυτή τη στιγμή από την ομάδα και δεν το λέω για να χαϊδέψω αυτιά, λέω την αλήθεια».</p>
      <figure>
        <img src="https://www.ert.gr/wp-content/uploads/2019/11/watermarked-%CE%A0%CE%91%CE%9D%CE%A3%CE%95%CE%A1%CE%A1%CE%91%CE%99%CE%9A%CE%9F%CE%A3-11%CE%91%CE%94%CE%91-%CE%9C%CE%95-%CE%98%CE%95%CE%9F%CE%9B%CE%9F%CE%93%CE%9F-1.jpg"/>
      </figure>
      <p>
        <b>-Για το πώς βρήκε αγωνιστικά την ομάδα:</b>
      </p>
      <p>«Τα παιδιά ήταν λίγο στεναχωρημένα με τις δύο ισοπαλίες με Πανδραμαϊκό και Απόλλωνα Παραλιμνίου. Το πρώτο παιχνίδι που κάθισα στην πάγκο στην Αλεξανδρούπολη δυστυχώς για εμάς δεν ήταν νικηφόρο. Είδα κάποια παιχνίδια από τα προηγούμενα, έπρεπε κάτι να αλλάξω, το πρώτο πράγμα που κάναμε με τον <b>Γιάννη Γκιόκα</b>, ο οποίος είναι ένας πολύ καλός συνεργάτης , συνυπήρξαμε στη Δόξα Δράμας, είναι πολύ πιο ώριμος και βέβαια έμπειρος αφού κάθισε σε πάγκο ομάδων Α εθνικής και με βοηθάει πάρα πολύ, ήταν να καθίσουμε να ανταλλάξουμε απόψεις και το πρώτο που κάναμε ήταν να αλλάξουμε σχηματισμό στην ομάδα. Το ότι έχουμε 14 γκολ σε τέσσερα παιχνίδια το πιστώνονται 100% οι ποδοσφαιριστές γιατί ότι κι αν αλλάξεις σε μια ομάδα, αν οι ποδοσφαιριστές δεν έχουν θέληση, όρεξη και διάθεση νομίζω ότι κανένας προπονητής στον κόσμο δεν μπορεί να κάνει τίποτα. Επίσης σε κάποια παιδιά τους δόθηκε η ευκαιρία όπως ο <b>Πολύζος</b>, ο <b>Γιανναράκης</b> που δεν έπαιζαν μέχρι να έρθω στην ομάδα. Τα παιδιά δουλεύανε και αυτό λέω στους ποδοσφαιριστές ότι είναι πολύ σημαντικό για ποδοσφαιριστές που δεν παίζουνε και είναι εκτός αποστολής για μια ομάδα. Είναι πολύ σημαντικοί. Αυτά τα παιδιά δεν έπαιζαν στα προηγούμενα παιχνίδια, είχαν λίγες συμμετοχές και μπήκαν μέσα και τα καταφέρανε.  Όπως και ο <b>Στέφανος Πέτρου</b> που είχε λίγα λεπτά συμμετοχής και τον βάζουμε τώρα σε μια διαφορετική θέση. Τα παιδιά είναι 100% συγκεντρωμένα και για αυτό βγαίνει αυτή η ωραία εικόνα μέσα στο γήπεδο»</p>
      <p>
        <b>-Αν είναι δύσκολη η διαχείριση ενός μεγάλου ρόστερ αφού μέχρι στιγμής από την ομάδα έχουν παίξει στο πρωτάθλημα 24 ποδοσφαιριστές:</b>
      </p>
      <p>«Από την αρχή της χρονιάς έχουν παίξει 24 ποδοσφαιριστές, αν δείτε όμως τα τελευταία τρία τέσσερα παιχνίδια νομίζω ότι έχουνε χρόνο συμμετοχής 15 με 17 ποδοσφαιριστές.  Βέβαια, αυτό δεν σημαίνει ότι δεν υπολογίζουμε τα άλλα παιδιά, απλά επειδή αυτή τη στιγμή είμαστε πάνω σε ένα μοτίβο και πηγαίνει αυτό πάρα πολύ καλά θα συνεχίσουμε, τα άλλα παιδιά δουλεύουν και με την πρώτη ευκαιρία σίγουρα θα τους δοθεί χρόνος συμμετοχής. Το πρώτο πράγμα που είπα στα αποδυτήρια ήταν αυτό, θα αδικήσω κάποιον, αυτό δεν θα γίνει εσκεμμένα αλλά θα προσπαθήσω να είμαι όσο πιο δίκαιος γίνεται με όλους».</p>
      <figure>
        <img src="https://www.ert.gr/wp-content/uploads/2019/11/watermarked-75561497_2979118792101585_5343515481791791104_n-1.jpg"/>
      </figure>
      <p>
        <b>-Για τη διάθεση των παικτών:</b>
      </p>
      <p>«Είναι κάτι πολύ σημαντικό και το διαπιστώσατε αυτό στο παιχνίδι με τη Δόξα Θεολόγου, το σκορ ήταν 5-0, έγιναν γρήγορα τέσσερις αλλαγές και για να πάρουν περισσότερο χρόνο συμμετοχής τα παιδιά, αλλά αυτό που μου άρεσε πραγματικά ήταν ότι τα παιδιά που μπήκαν κράτησαν την ίδια σοβαρότητα και την ίδια συγκέντρωση που είχαν τα παιδιά που ξεκίνησαν το παιχνίδι αν και το σκορ είχε πάρει ήδη διαστάσεις».</p>
      <p>
        <b>-Αν για τους ποδοσφαιριστές είναι κριτήριο η φετινή χρονιά για τις επόμενες σε μεγαλύτερες κατηγορίες:</b>
      </p>
      <p>«Νομίζω ότι ο Πανσερραϊκός έχει πολλούς ποδοσφαιριστές που μπορούν να παίξουν και στη Football league και στη Σούπερ Λιγκ 2 και με δουλειά γιατί όχι και στη Σούπερ Λιγκ 1. Να δούμε και τους πιο μεγάλους, ο <b>Γκούρτσας</b> ήταν στη Σούπερ Λιγκ, ο <b>Καλί</b>, ο <b>Ζέρης</b>. Βλέπουμε τώρα ότι δύο τρεις μεγάλες ομάδες του Ελληνικού ποδοσφαίρου ενδιαφέρονται για τον <b>Αποστολόπουλο</b> που είναι μικρός σε ηλικία. Είναι ο τερματοφύλακας ο <b>Χρήστος Γιαννακίδης</b>, είναι ο <b>Πέτρου</b> και σιγά σιγά έρχονται κι άλλα παιδιά. Νομίζω ότι τα παιδιά αυτά με δουλειά και υπομονή μπορούν να σταθούνε και σε υψηλότερες κατηγορίες».</p>
      <p>
        <b>-Για το ότι ο κόσμος θέλει να δει την ομάδα ψηλά:</b>
      </p>
      <p>«Είναι λογικό αυτό. Ο κόσμος του Πανσερραϊκού έχει ζήσει μεγάλες στιγμές, έχει δει να έρχονται στις Σέρρες μεγάλες ομάδες, έχει δει μεγάλα παιχνίδια και είναι πολύ λογικό να θέλει την ομάδα σε υψηλότερες κατηγορίες. Αυτό δεν το θέλει μόνο ο κόσμος του Πανσερραϊκού. Το Ελληνικό ποδόσφαιρο θέλει τον Πανσερραϊκό σε μεγαλύτερη κατηγορία».</p>
      <figure>
        <img src="https://www.ert.gr/wp-content/uploads/2019/11/watermarked-%CF%80%CE%B5%CF%84%CE%B1%CE%BB%CE%BF-%CE%BA%CE%B5%CE%BD%CF%84%CF%81%CE%B9%CE%BA%CE%AE-1.jpg"/>
      </figure>
      <p>
        <b>-Για τον κόσμο του Πανσερραϊκού. Γιατί ο Σερραίος να επιστρέψει στο γήπεδο;</b>
      </p>
      <p>«Ο Σερραίος πρέπει να έρθει στο γήπεδο για να αγκαλιάσει την προσπάθεια που κάνουν τα παιδιά της διοίκησης. Τα παιδιά κάνουν μια νέα προσπάθεια, έχουν σχέδια, έχουν στόχους για να φτάσουν τον Πανσερραϊκό πάρα πολύ ψηλά. Νομίζω ότι αυτό από μόνο του λέει ότι η προσπάθεια αυτή πρέπει να στηριχτεί. Σίγουρα η ομάδα τα προηγούμενα χρόνια ταλαιπωρήθηκε  αλλά καλό είναι να κοιτάμε το τώρα κι όχι το τι έγινε πριν. Το θέμα είναι ότι αυτή τη στιγμή η ομάδα έχει κάνει βήματα προόδου από πέρυσι και νομίζω ότι θα είναι άδικο να μην στηρίξει ο κόσμος αυτήν την προσπάθεια που κάνουν τα παιδιά της διοίκησης».</p>
      <p>
        <b>-Αν η ομάδα μπορεί να στηριχτεί κάποια στιγμή στα δικά της παιδιά, στα παιδιά από το Νομό Σερρών:</b>
      </p>
      <p>«Φυσικά και μπορεί  αν πάμε χρόνια πίσω να θυμηθούμε ότι ο αείμνηστος <b>Ευγένιος Γκέραρντ</b> ερχόταν στο Νομό, πήγαινε στο Χρυσό, έπαιρνε τον <b>Νίκο Ιορδανίδη</b> και στο πρώτο του παιχνίδι με τον ΟΦΗ να πετυχαίνει δύο γκολ σε ένα 4-0 επί της Καβάλας στην ενδεκάδα της οποίας βρισκόμουν κι εγώ. Να πάμε και στο πιο υψηλό επίπεδο στη Premier League με τον <b>Βάρντι</b>, ένα παιδί που έπαιζε σε μικρές κατηγορίες και δούλευε σε σούπερ μάρκετ και βρέθηκε στη Λέστερ. Φυσικά και υπάρχουν ποδοσφαιριστές στο Νομό που μπορούνε με δουλειά και υπομονή να σταθούνε στην ομάδα σε υψηλό επίπεδο».</p>
      <p>
        <b>-Για τη συνεργασία του με τον υπεύθυνο ακαδημιών του Πανσερραϊκού, Σάκη Αναστασιάδη:</b>
      </p>
      <p>«Είναι πολύ σημαντικό ότι υπάρχει η ακαδημία, εκεί ο Σάκης Αναστασιάδης με το τεχνικό επιτελείο κάνουν πολύ καλή δουλειά και πιστεύω ότι τα επόμενα χρόνια η πρώτη ομάδα θα έχει ποδοσφαιριστές από τις ακαδημίες. Γιατί έχω παρακολουθήσει αρκετές προπονήσεις κι έχω συζητήσει με τον Σάκη Αναστασιάδη πιστεύω ότι κάτι καλό γίνεται εκεί».</p>
      <p>
        <b>-Για το αν πάρουν χρόνο συμμετοχής τα νέα παιδιά που είναι στο ρόστερ:</b>
      </p>
      <p>«Σίγουρα θα πάρουν χρόνο συμμετοχής και το σημαντικό ξαναλέω είναι ότι αν ένας ποδοσφαιριστής θέλει να φτάσει ψηλά και θέλει να κάνει καριέρα, το σίγουρο είναι ότι πρέπει να δουλεύει 24 ώρες το εικοσιτετράωρο».</p>
      <p>
        <b>-Για το αν είναι δικαιολογημένος ο ντόρος που γίνεται για τον Αποστολόπουλο:</b>
      </p>
      <p>«Είναι ένα παιδί χαμηλών τόνων, ένα παιδί που είναι «σφουγγάρι» αλλά να ξέρετε ότι έχει πάρα πολλά καλά στοιχεία και νομίζω ότι μπορεί να φτάσει ψηλά».</p>
      <figure>
        <img src="https://www.ert.gr/wp-content/uploads/2019/11/watermarked-3688974.jpg"/>
      </figure>
      <p>
        <b>-Για το παιχνίδι με το Νέστο Χρυσούπολης και τις δηλώσεις του προπονητή του Νέστου Κυριάκου Κετσιεμενίδη ότι η ομάδα του δεν έχει πίεση, δεν «καίγεται» για το αποτέλεσμα ενώ αυτός που «καίγεται» είναι ο Πανσερραϊκός που θέλει να ανέβει διακαώς:  </b>
      </p>
      <p>«Είναι άποψη του, αυτήν την άποψη έχει κι αυτό πιστεύει. Σεβαστό και κατανοητό. Είναι λογικό να μην έχουν πίεση γιατί, αυτό που θα πω δεν ήθελα να το πω αλλά θα το πω, είναι λογικό να μην έχει πίεση η ομάδα της Χρυσούπολης γιατί και πέρυσι της δόθηκε η δυνατότητα να ανεβεί και δεν ανέβηκε. Για εμάς δεν υπάρχει καμιά πίεση. Απλά είναι ένα παιχνίδι που αν η ομάδα μας φτάσει στη νίκη θα πάρουμε τρεις βαθμούς. Τίποτα παραπάνω».</p>
      <p>
        <b>-Αν το παιχνίδι αυτό είναι έξι βαθμών:</b>
      </p>
      <p>«Το πρωτάθλημα είναι πάρα πολύ μεγάλο κι έχει πολύ δρόμο ακόμα. Δεν είναι να κάνεις ένα σπριντ δέκα μέτρων και να τερματίσεις. Είναι μαραθώνιος οπότε είναι πολύ νωρίς ακόμα. Έτσι και το παιχνίδι με το Νέστο είναι όπως όλα τα άλλα, όπως με την Ένωση Αλεξανδρούπολης, όπως αυτό που ακολουθεί με τον Αετό Οφρυνίου τίποτα παραπάνω, τίποτα παρακάτω. Σίγουρα εμείς ως ομάδα θα πάμε να διεκδικήσουμε τη νίκη. Αυτό κάνουμε με οποιοδήποτε αντίπαλο κι αν παίζουμε γιατί πολύ απλά είμαστε στην ομάδα του Πανσερραϊκού. Ο Πανσερραϊκός σε όλα τα παιχνίδια είναι υποχρεωμένος λόγω ιστορίας να διεκδικεί τη νίκη. Όπως διεκδικήσαμε τη νίκη και με την ομάδα του Βόλου στο κύπελλο, παρόλο που μας χωρίζουνε τρεις κατηγορίες, έτσι θα πάμε και μέσα στη Χρυσούπολη, με το δικό μας πλάνο και θα διεκδικήσουμε τη νίκη. Το θέμα είναι σε κάθε παιχνίδι, αυτό λέω στα παιδιά, να λέμε στο τέλος ότι εμείς κάναμε ότι ήταν δυνατόν για να διεκδικήσουμε τη νίκη. Πρέπει να είμαστε ευχαριστημένοι από την προσπάθεια που κάναμε στα 90 λεπτά, τώρα αν αυτό συνδυάζεται και με αποτέλεσμα και με καλή εμφάνιση τότε είναι το τέλειο».</p>
      <p>
        <b>-Για τους έμπειρους παίκτες που έχει ο Νέστος όπως ο πρώην συμπαίκτης του, Ντενίζ Μπαϊκαρά:</b>
      </p>
      <p>«Ο Νέστος έχει έμπειρους παίκτες αλλά έχει και καλή ομάδα. Είναι ο <b>Μπαϊκαρά</b>, είναι ο <b>Λίτσκας,</b> είναι ο <b>Φραγγούλης</b>, είναι ο <b>Νάκας</b>, ο<b> Μπλίος</b>, η ομάδα έχει παιδιά. Είναι μια πολύ καλή ομάδα που χρειάζεται πολύ μεγάλη προσοχή».</p>
      <p>
        <b>-Για το πόσο σημαντικό είναι να έχει ο Πανσερραϊκός και τη στήριξη του κόσμου:</b>
      </p>
      <p>«Είναι πάρα πολύ σημαντικό ο κόσμος να αγκαλιάσει την ομάδα και να βοηθήσει τους ποδοσφαιριστές έτσι ώστε να έχουμε ακόμα περισσότερες πιθανότητες να φτάσουμε στη νίκη. Η στήριξη του κόσμου είναι ψυχολογική ώθηση προς τους ποδοσφαιριστές να προσπαθήσουν ακόμα περισσότερο να κατακτήσουν τη νίκη».</p>
      <p>
        <b>-Για τις ομάδες που ξεχωρίζει από τον όμιλο για τις πρώτες θέσεις:</b>
      </p>
      <p>«Είμαστε εμείς, αυτό βέβαια δεν το συζητάμε, ο Νέστος Χρυσούπολης, ο Απόλλων Παραλιμνίου και ο Πανδραμαϊκός. Για να είμαι ειλικρινής περίμενα και τον Αετό Οφρυνίου γιατί από πέρυσι είχε δείξει πάρα πολύ καλά στοιχεία. Βλέπετε όμως ότι και οι ομάδες που βρίσκονται από τη μέση και κάτω δεν είναι εύκολοι αντίπαλοι για αυτό και πολλά παιχνίδια είναι στο γκολ».</p>
      <figure>
        <img src="https://www.ert.gr/wp-content/uploads/2019/11/watermarked-3370949.jpg"/>
      </figure>
      <p>
        <b>-Για το αν θα ήθελε στα επόμενα χρόνια να δει τον εαυτό του στον πάγκο του Πανσερραϊκού στη Σούπερ Λιγκ:</b>
      </p>
      <p>«Θα πω κάτι άλλο. Το σκέφτηκα και μάρτυς μου Ο Θεός. Θα ήθελα να καθίσω στον Πανσερραϊκό, να με βοηθήσει Ο Θεός, να με βοηθήσουν τα αποτελέσματα, η διοίκηση, οι ποδοσφαιριστές έτσι ώστε να καθίσω στον πάγκο όταν ο Πανσερραϊκός παίξει ένα Ευρωπαϊκό παιχνίδι. Μπορεί κάποιος να με χαρακτηρίσει γραφικό ή συναισθηματικό ή οτιδήποτε άλλο, αλλά πραγματικά το λέω μέσα από την καρδιά μου και να ξέρετε ότι αυτό που γίνεται αυτή τη στιγμή στον Πανσερραϊκό πιστεύω ότι θα φτάσει το σύλλογο στο επίπεδο που είναι ο ΟΦΗ σήμερα και για αυτό πρέπει ο κόσμος να αγκαλιάσει αυτήν την προσπάθεια και να βοηθήσει την ομάδα όσο περισσότερο μπορεί από την πλευρά του».</p>
      <p>
        <b>-Για την περίπτωση να βρεθεί αντίπαλος στα μπαράζ με την Επισκοπή στην οποία αγωνίζεται ο γιος του, Νίκος:</b>
      </p>
      <p>«Ας κερδίσουμε 3-0 κι ας βάλει μετά κι ένα γκολ ο Νίκος. Εκεί θα είμαστε αντίπαλοι, εκεί δεν έχει συναίσθημα, είναι επαγγελματισμός».</p>
      <figure>
        <img src="https://www.ert.gr/wp-content/uploads/2019/11/3057016.jpg"/>
      </figure>
      <p>
        <b>-Για τις αντιδράσεις του ως ποδοσφαιριστής και το πώς το αντιλαμβάνεται αυτό τώρα:</b>
      </p>
      <p>«Εγώ ως ποδοσφαιριστής, γιατί πραγματικά έβραζε το αίμα μου και δεν μπορούσα να κρατήσω την αλήθεια, πολλές φορές έριχνα μπουνιά στο μαχαίρι. Αυτό νομίζω μόνο κακό μπορεί να κάνει, όχι καλό. Δηλαδή στην ένταση φέρνει μεγαλύτερη ένταση και νεύρα. Αλλά νομίζω ότι με το πέρασμα των χρόνων και μέσα από διάλογο και ηρεμία οι λύσεις που βρίσκονται είναι πολύ πιο καλές και πιο σημαντικές. Αυτό προσπαθώ να περάσω στον γιο μου το Νικόλα αλλά και γενικά στο ποδόσφαιρο. Για αυτό λέω ότι άκουγε περισσότερο την μητέρα του και για αυτό έγινε πολύ καλό παιδί. Αν άκουγε εμένα θα γινόταν… τρελό παιδί».</p>
      <p>
        <b>-Για τη βοήθεια που είχε από τη σύζυγο του όλα αυτά τα χρόνια και το τι πρέπει να κάνει ένας ποδοσφαιριστής:</b>
      </p>
      <p>«Η γυναίκα μου έπαιζε ποδόσφαιρο στη γυναικεία ομάδα της Καβάλας. Καθόμαστε μαζί και βλέπουμε παιχνίδια και ξέρει πολλά από ποδόσφαιρο. Με κάνει κριτική και με βοηθάει. Και ποδοσφαιριστής όταν ήμουν κι έπαιζα και δεν είχα σε κάποιο παιχνίδι καλή απόδοση γιατί ως ποδοσφαιριστής φέρνεις μπροστά τα καλά κι όχι τα άσχημα, όταν μου μιλούσε τσατιζόμουνα, μου έκανε τις παρατηρήσεις και τελικά είχε δίκαιο. Πολλές φορές λέω στους ποδοσφαιριστές ότι εγώ ήμουν τυχερός που είχα τη γυναίκα μου και ήξερε από ποδόσφαιρο, τους λέω όμως να κάνουν σκληρή κριτική στον εαυτό τους για να φτάσουν ψηλά. Αν ένας ποδοσφαιριστής ακούει τους κόλακες, αν λέει ότι κάνει λιγότερα λάθη από κάποιον άλλον νομίζω ότι θα χάσει, όποιος ποδοσφαιριστής το κάνει αυτό».</p>
      <figure>
        <img src="https://www.ert.gr/wp-content/uploads/2019/11/%CE%B3%CE%B9%CE%BF%CF%82-%CE%B4%CE%B9%CE%B3%CE%BA%CE%BF%CE%B6%CE%B7.jpg"/>
        <figcaption>Ο Άγγελος Διγκόζης κυπελλούχος Ελλάδος με τη Λάρισα το 2007 πανηγυρίζει με τον γιο του, Νίκο.</figcaption>
      </figure>
      <p>
        <b>Στην αθλητική εκπομπή της ΕΡΤ Σερρών φιλοξενήθηκε τηλεφωνικά (ως έκπληξη) και ο γιος του Άγγελου Διγκόζη, Νίκος (αγωνίζεται στην Επισκοπή) που είπε για τον πατέρα του:</b>
      </p>
      <p>«Είναι πολύ καλός άνθρωπος, δουλεύει πάρα πολύ, πιστεύω ότι δεν αδικεί τα παιδιά, με έχει βοηθήσει πολύ, κάποιες φορές είναι σκληρός αλλά λέει πάντα την αλήθεια. Το είδωλό μου στο ποδόσφαιρο είναι ο <b>Μέσι</b> και μετά είναι ο πατέρας μου.  Θέλω να κάνω μια καριέρα σαν τον πατέρα μου κι αν μπορέσω ακόμα καλύτερη».</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/seres/e-p-s-serron-to-programma-ton-mikton-omadon/"/>
        <a href="https://www.ert.gr/perifereiakoi-stathmoi/seres/e-p-s-serron-vgainoyn-ta-tria-eisitiria-ton-imitelikon-toy-kypelloy/"/>
        <a href="https://www.ert.gr/perifereiakoi-stathmoi/seres/m-g-s-panserraikos-echase-to-paichnidi-kerdise-tis-entyposeis/"/>
        <a href="https://www.ert.gr/perifereiakoi-stathmoi/seres/ap-paralimnioy-echase-epafi-me-tin-koryfi/"/>
        <a href="https://www.ert.gr/perifereiakoi-stathmoi/seres/panserraikos-kratoyse-eptasfairo-prin-to-ntermpi-me-nesto/"/>
        <a href="https://www.ert.gr/perifereiakoi-stathmoi/seres/matina-sotirioy-me-ti-raketa-tis-katakta-ton-kosmo/"/>
      </related>
    </article>
  </body>
</html>