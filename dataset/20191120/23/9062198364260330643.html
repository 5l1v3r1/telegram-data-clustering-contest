<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382317/nato-genel-sekreteri-stoltenberg-yeni-harekat-alani-uzay"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T23:07:00+00:00"/>
    <meta property="og:title" content="NATO Genel Sekreteri Stoltenberg: Yeni harekat alanı uzay"/>
    <meta property="og:description" content="NATO Genel Sekreteri Jens Stoltenberg, NATO Dışişleri Bakanları toplantısında uzay silahlanmasına dair önemli açıklamalar yaptı."/>
  </head>
  <body>
    <article>
      <h1>NATO Genel Sekreteri Stoltenberg: Yeni harekat alanı uzay</h1>
      <h2>NATO Genel Sekreteri Jens Stoltenberg, NATO Dışişleri Bakanları toplantısında uzay silahlanmasına dair önemli açıklamalar yaptı.</h2>
      <address>
        <time datetime="2019-11-20T23:07:00+00:00">20 Nov 2019, 23:07</time>
      </address>
      <p>NATO Genel Sekreteri Jens Stoltenberg, Brüksel'de gerçekleştirilen NATO Dışişleri Bakanları toplantısının ardından açıklamalarda bulundu.</p>
      <p><b>"Uzayın, hava, kara, deniz ve siberin yanı sıra yeni harekat alanı olmasına karar verdik"</b> ifadelerini kullanan Stoltenberg, tüm müttefiklerin ittifakın ortak güvenlik için vazgeçilmez olduğu konusunda mutabık kaldığını belirtti.</p>
      <p>Uzayın günlük ve askeri hayatta önemli olduğunun altını çizen Stoltenberg, barışçıl amaçlar olduğu kadar saldırganlık için de kullanılabileceğini belirtti.</p>
      <p>Stoltenberg, uyduların saldırıya uğrayabileceğine, bunun da iletişim servislerini altüst edebileceğine dikkati çekti.</p>
      <p><b>"Uzay aynı zamanda ittifakın savunma ve caydırıcılığı için de kilit öneme sahip"</b> diyen Stoltenberg, uzayın istihbarat toplanması ve füzelerin tespit edilmesi gibi alanlarda rol oynadığını vurguladı.</p>
      <p>Stoltenberg uzayda silahlanmaya dair <b>"NATO savunma odaklı bir ittifak. Uzaya silah koyma yönünde bir niyetimiz yok"</b> diye ifade etti.</p>
      <p>Ayrıca <b>"tüm farklılıklarımıza rağmen birlikte daha güçlüyüz"</b> değerlendirmesinde bulunan Stoltenberg, NATO dışişleri bakanlarının ittifakın uyarlanma konusunda önemli kararlar aldığını aktardı.</p>
      <h3>"GÜNDEM TERÖRLE MÜCADELE"</h3>
      <p>Terörle mücadele konusunun da gündemde olduğunu dile getiren Stoltenberg, bakanların NATO'nun terörle mücadelede rolünü geliştirmeyi öngören bir eylem planını kabul ettiğini söyledi.</p>
      <p>Stoltenberg, bu bağlamda müttefiklerin terör faaliyetleri ve yabancı savaşçılara ilişkin istihbarat paylaşımını artıracağını belirtti.</p>
      <p>NATO toplantısında ittifakın enerji güvenliğine ilişkin rolünü de ele aldığını ifade eden Stoltenberg, bu çerçevede durumsal farkındalığın artırılması ve risklerin daha iyi anlaşılmasıyla temel altyapının korunması için çalışmaların yoğunlaştırılması kararı alındığını duyurdu.</p>
      <p>Stoltenberg ayrıca dışişleri bakanlarının son olarak akşam yemeğinde Rusya, Çin ve silahlanma kontrolü gibi konuları ele alacağını kaydetti.</p>
    </article>
  </body>
</html>