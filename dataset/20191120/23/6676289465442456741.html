<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/basescu-dancila-psd-calitate-politica-326574.html"/>
    <meta property="og:site_name" content="Observator"/>
    <meta property="article:published_time" content="2019-11-20T23:43:00+00:00"/>
    <meta property="og:title" content="Băsescu: &quot;Vârful de calitate politică în PSD e Viorica Dăncilă, ceilalţi sunt vai mama lor&quot;"/>
    <meta property="og:description" content="Traian Băsescu a făcut o serie de comentarii ironice la adresa conducerii PSD, într-o emsiune televizată, miercuri seară."/>
  </head>
  <body>
    <article>
      <h1>Băsescu: "Vârful de calitate politică în PSD e Viorica Dăncilă, ceilalţi sunt vai mama lor"</h1>
      <address><time datetime="2019-11-20T23:43:00+00:00">20 Nov 2019, 23:43</time> by <a rel="author">Cristian Totestean</a></address>
      <p>
        <b>
          <b>Traian Băsescu a făcut o serie de comentarii ironice la adresa conducerii PSD, într-o emsiune televizată, miercuri seară. "Se pare că vârful de calitate politică în PSD este Viorica Dăncilă, că ceilalţi sunt vai mama lor", a declarat fostul președinte.</b>
        </b>
      </p>
      <p>Într-o intervenție la România TV, Traian Băsescu a făcut referiri la cel de-al doilea tur al alegerilor prezidențiale, dar și la situația din PSD.</p>
      <blockquote>"Eu cred că liderii PSD trebuie să se uite la câte procente au făcut la europarlamentare, pentru că a fost tot listă naţională şi să se uite câte procente va face doamna Dăncilă duminică şi pe urmă să fugă repede acasă să se uite  oglindă, să vadă ce au făcut ei, ce a făcut femeia asta. (...) Ce să-i spună lui Dăncilă? «Noi am scos 20 la sută, dar tu, pentru că ai ajuns la 40, te radem!» (...) Acum, se pare că vârful de calitate politică în PSD este Viorica Dăncilă, că ceilalţi sunt vai mama lor. Daţi-mi al doilea lider după Dăncilă!", a declarat Băsescu.</blockquote>
      <p>În aceeași intervenție, fostul președinte a lăudat-o pe șefa PSD.</p>
      <blockquote>"Dânsa este singurul candidat al PSD-ului care nu pleacă din postura de favorit la câştigarea alegerilor şi asta i-a dat o amprentă aşa...eroică. Adică duce o bătălie împotriva oricărei impresii, împotriva oricărei evaluări, ceea ce este meritoriu, şi o duce hotărât, indiscutabil. E un candidat care, deşi este catalogat a avea şanse zero, totuşi se bate până la ultimul glonţ, ceea ce arată un caracter puternic", a mai spus Băsescu.</blockquote>
      <p>Fostul șef al statului român a reconfirmat sprijinul său pentru Klaus Iohannis în turul al doilea al alegerilor prezidențiale. A declarat însă că, dacă ar fi fost în locul lui, ar fi participat la o dezbatere electorală unu la unu cu Viorica Dăncilă.</p>
      <blockquote>"Este mai bună decât a lăsat imaginea, e totuşi un om care a stat nouă ani la Bruxelles. (...) În niciun caz Viorica Dăncilă nu este un adversar care să poată fi umilit, spunându-i «eşti prea prost ca să mă întâlnesc cu tine»", a mai spus fostul Președinte.</blockquote>
      <p>Traian Băsescu s-a declarat convins că Klaus Iohannis va câștiga scrutinul prezidențial din 24 noiembrie și va obține al doilea mandat la Cotroceni.</p>
      <p>Sursa: News.ro</p>
    </article>
  </body>
</html>