<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/editorial/2019/11/20/fish-availability-trolling-ban-in-kerala-fisherman-issues.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T23:23:00+00:00"/>
    <meta property="og:title" content="പിടയ്ക്കുന്ന മീൻ പോലെയാണ് മീൻപിടിത്തക്കാരുടെ ചങ്കും"/>
    <meta property="og:description" content="പിടയ്ക്കുന്ന മീൻ പോലെയാണ് ഇപ്പോൾ മീൻപിടിത്തക്കാരുടെ മനസ്സ്. സുരക്ഷിതമല്ലാതാകുന്ന കടലും കരയും അവരെ വല്ലാതെ ആശങ്കപ്പെടുത്തുന്നു. കടലിൽ മുൻപത്തെ പോലെ.fishing. trolling ban. fisherman issues. Malayalam News. Manorama Online.Editorial Column. Newspaper Editorials. Malayala Manorama. Manorama Online"/>
  </head>
  <body>
    <article>
      <h1>പിടയ്ക്കുന്ന മീൻ പോലെയാണ് മീൻപിടിത്തക്കാരുടെ ചങ്കും</h1>
      <address><time datetime="2019-11-20T23:23:00+00:00">20 Nov 2019, 23:23</time> by <a rel="author">ജയചന്ദ്രൻ ഇലങ്കത്ത്</a></address>
      <p>പിടയ്ക്കുന്ന മീൻ പോലെയാണ് ഇപ്പോൾ മീൻപിടിത്തക്കാരുടെ മനസ്സ്. സുരക്ഷിതമല്ലാതാകുന്ന കടലും കരയും അവരെ വല്ലാതെ ആശങ്കപ്പെടുത്തുന്നു. കടലിൽ മുൻപത്തെ പോലെ മീനില്ല, അടിക്കടി ഭാവം മാറുന്ന കടൽ, അങ്ങോട്ടു പോകാൻ മുൻപെങ്ങുമില്ലാത്ത നിയന്ത്രണങ്ങൾ, കരയ്ക്കെത്തിക്കുന്ന മീനിന് </p>
      <p>അധ്വാനത്തിന്റെയത്ര വിലയുമില്ല. ഇന്ന് ലോക മത്സ്യത്തൊഴിലാളി ദിനം. കടലിലും കായലിലും ഉൾനാടൻ ജലാശയങ്ങളിലുമൊക്കെ മുങ്ങിനിവർന്ന് അന്നത്തിനു വക കണ്ടെത്തുന്നവന്റെ പേരിലൊരു ദിനം.</p>
      <p>അത്രയേയുള്ളൂ. പ്രതീക്ഷ മാത്രം തുഴയാക്കി നീങ്ങുന്ന അവന്റെ ജീവിതത്തിന് ഒരു മാറ്റവുമില്ല. കടലിലെ മാറ്റങ്ങൾ കൃത്യമായി വിശദീകരിക്കാൻ ശാസ്ത്രലോകത്തിനു കഴിയുന്നില്ല; പഠനങ്ങൾ പലതുണ്ടെങ്കിലും.</p>
      <p>
        <b>സർക്കാർ ഇടപെടൽ ഫലപ്രദം</b>
      </p>
      <p>ഫിഷറീസ് വകുപ്പിന്റെ ഇടപെടൽ വഴി സമുദ്ര മത്സ്യോൽപാദനത്തിൽ നടപ്പുവർഷം വർധന ഉണ്ടായിട്ടുണ്ട്. 58ഇനം ചെറുമത്സ്യങ്ങളെ പിടിക്കുന്നതു നിയമപരമായി ശിക്ഷാർഹമാക്കി.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/mercy.jpg"/>
        <figcaption>ജെ.മേഴ്സിക്കുട്ടിയമ്മ.</figcaption>
      </figure>
      <p>കടലിലെ മത്സ്യസമ്പത്തു വർധിപ്പിക്കാൻ സീ റാഞ്ചിങ് പദ്ധതി (വിവിധയിനം മത്സ്യക്കുഞ്ഞുങ്ങളെ നിക്ഷേപിക്കൽ) നടപ്പാക്കുന്നു. കൃത്രിമ പാര് നിക്ഷേപിക്കൽ, കൂടുകൃഷി എന്നിവയും നടപ്പാക്കുന്നു.</p>
      <p>എൻജിനുകളുടെ ശേഷി, വലകളുടെ വലുപ്പം, കണ്ണി വലുപ്പം എന്നിവ നിയന്ത്രിക്കാനും നടപടിയായി. കടലിലെ പ്ലാസ്റ്റിക് മാലിന്യം മീൻപിടിത്ത ബോട്ടുകളിൽ കരയിലെത്തിച്ചു ചെറു കഷണങ്ങളാക്കി റോഡുനിർമാണത്തിന് ഉപയോഗിക്കുന്ന ശുചിത്വസാഗരം പദ്ധതി നടപ്പാക്കി.</p>
      <p>കായലുകളിൽ മത്സ്യപ്രജനന കേന്ദ്രങ്ങൾ ആരംഭിച്ചു. മത്സ്യത്തൊഴിലാളികൾക്കു ഭവനനിർമാണ ധനസഹായം 2 ലക്ഷത്തിൽനിന്നു 4 ലക്ഷമാക്കി. ഭൂമി വാങ്ങി വീടു നിർമിക്കുന്ന പദ്ധതിയിലേക്ക് 800 കുടുംബങ്ങളെ തിരഞ്ഞെടുത്തിട്ടുണ്ട്. </p>
      <p>∙ ജെ.മേഴ്സിക്കുട്ടിയമ്മ.  ഫിഷറീസ് മന്ത്രി</p>
      <p>
        <b>‘ഹീറോ’കളെ സീറോ ആക്കുന്നു </b>
      </p>
      <p>പ്രളയ രക്ഷാപ്രവർത്തനത്തിൽ ഏർപ്പെട്ട മത്സ്യത്തൊഴിലാളികളെ ഹീറോ എന്നു വിളിച്ചു. പക്ഷേ, അവരെ ‘സീറോ’ ആക്കുകയാണിപ്പോൾ. കാലാവസ്ഥാ വകുപ്പും ദുരന്തനിവാരണ അതോറിറ്റിയും ചേർന്ന് കടലിൽ പോകുന്നത് ഓരോ ദിവസവും വിലക്കുകയാണ്. മുന്നറിയിപ്പുകൾ വേണം; അനാവശ്യമായി വേണ്ട. കടലിൽ വലിയ മാറ്റങ്ങൾ സംഭവിക്കുന്നു. ഈ സീസണിൽ കിട്ടേണ്ട മത്സ്യക്കൊയ്ത്തു കിട്ടിയില്ല. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/peter.jpg"/>
        <figcaption>ടി.പീറ്റർ</figcaption>
      </figure>
      <p>കാലാവസ്ഥാമാറ്റത്തെ മാത്രം കുറ്റം പറയരുത്. കേന്ദ്ര സമുദ്ര മത്സ്യ ഗവേഷണ സ്ഥാപനം (സിഎംഎഫ്ആർഐ) ഉൾപ്പെടെയുള്ളവ ഗൗരവമായ പഠനം നടത്തണം. പരമ്പരാഗത മത്സ്യത്തൊഴിലാളികൾക്ക് കടലിൽ പോകാൻ ആവശ്യത്തിനു മണ്ണെണ്ണയോ യഥാസമയം സബ്സിഡിയോ കിട്ടുന്നില്ല. </p>
      <p>∙ ടി.പീറ്റർ (ജനറൽ സെക്രട്ടറി, നാഷനൽ ഫിഷ് വർക്കേഴ്സ് ഫോറം)</p>
      <p>
        <b>സർക്കാർവക  ഇരുട്ടടി</b>
      </p>
      <p>കേരള മറൈൻ ഫിഷറീസ് റഗുലേഷൻ ആക്ട് പരിഷ്കരിച്ചതോടെ, മീൻപിടിത്ത ബോട്ടുകളുടെ ലൈസൻസ് ഫീസ് മറ്റു സംസ്ഥാനങ്ങളിൽനിന്നു വ്യത്യസ്തമായി കുത്തനെ കൂട്ടിയത് ഇരുട്ടടിയായി. 20 മീറ്ററിലേറെ നീളമുള്ളതും 250 കുതിരശക്തിക്കു മുകളിലുള്ള എൻജിൻ ഉപയോഗിക്കുന്നതുമായ ബോട്ടുകളെ ഇപ്പോൾ കപ്പലിനു തുല്യമായാണു പരിഗണിക്കുന്നത്.</p>
      <p>ഇവയ്ക്കു 12 നോട്ടിക്കൽ മൈലിനുള്ളിൽ മത്സ്യബന്ധനം നടത്താൻ പാടില്ല. കേരളത്തിലെ 80% യന്ത്രവൽക്ക‍‍‍‌ൃതയാനങ്ങളും ഈ ഗണത്തിൽപെടുന്നവയാണ്. കയറ്റുമതി പ്രാധാന്യമുള്ള കണവ, കിളിമീൻ, ചെമ്മീൻ, വാള തുടങ്ങിയവയെല്ലാം 12 നോട്ടിക്കൽ മൈലിനുള്ളിൽനിന്നാണു പിടിക്കുന്നത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/mathias.jpg"/>
        <figcaption>പീറ്റർ മത്യാസ്</figcaption>
      </figure>
      <p>ഇതു കിട്ടാതാകുന്നതോടെ വൻതോതിൽ വിദേശനാണ്യം നഷ്ടമാകും. അനേകായിരങ്ങൾക്കു പണിയില്ലാതാകും. </p>
      <p>∙ പീറ്റർ മത്യാസ് (പ്രസിഡന്റ്, ഓൾ കേരള ഫിഷിങ് ബോട്ട്  ഓപ്പറേറ്റേഴ്സ് അസോസിയേഷൻ)</p>
      <p>
        <b>കാലാവസ്ഥാമാറ്റം പ്രതിഫലിക്കുന്നു</b>
      </p>
      <p>അമിതമായ മത്സ്യബന്ധനം മാത്രമല്ല, കടലിലെ മാറ്റങ്ങളും മത്സ്യലഭ്യത കുറയാൻ കാരണമായിട്ടുണ്ട്. മീൻകുഞ്ഞുങ്ങൾ പുറത്തുവരുമ്പോൾ അവയ്ക്കു വളരാൻ കടലിൽ പ്ലവങ്ങൾ വേണം. കാലാവസ്ഥയിലും കടലിലും ഉണ്ടാകുന്ന മാറ്റങ്ങൾ ഇത് ഇല്ലാതാക്കുന്നു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/20/sunil.jpg"/>
        <figcaption>ഡോ. കെ.സുനിൽ മുഹമ്മദ്</figcaption>
      </figure>
      <p>മൺസൂൺകാലത്ത് തണുത്ത വെള്ളം മുകളിലോട്ടു വരുമ്പോൾ ധാതുക്കളുടെ സാന്നിധ്യം മൂലം പ്ലവങ്ങൾ ഉണ്ടാകും. ഈ തീറ്റ കിട്ടുന്നതോടെ ചാള (മത്തി) വളരും. ഇപ്പോൾ മൺസൂൺകാലം പോലും മാറി. അങ്ങനെ ചാളയും കുറയുന്നു. അയലയുടെ കാര്യവും അങ്ങനെ തന്നെ. </p>
      <p>∙ ഡോ. കെ.സുനിൽ മുഹമ്മദ്(പ്രിൻസിപ്പൽ സയന്റിസ്റ്റ്,  സിഎംഎഫ്ആർഐ)</p>
      <p>
        <b>കയറ്റുമതി കണക്കാക്കേണ്ട</b>
      </p>
      <p>മറ്റു സംസ്ഥാനങ്ങളിൽ നിന്നുൾപ്പെടെ കൊണ്ടുവരുന്ന മീനുകൾ കൂടി കണക്കിലെടുക്കുന്നതിനാൽ മീൻകയറ്റുമതിയിൽ വളർച്ച രേഖപ്പെടുത്തുന്നുണ്ടെങ്കിലും മത്സ്യോൽപാദനരംഗത്തു കേരളം പിന്നാക്കം പോകുന്നു.</p>
      <p>കടലിൽ പോയി വരാനുള്ള ചെലവു കൂടിയപ്പോൾ മത്സ്യത്തൊഴിലാളിയുടെ വരുമാനം കുറഞ്ഞു. സൂനാമിയും ഓഖിയും പെരുമഴയുമൊക്കെ അനിശ്ചിതത്വത്തിലാക്കിയ തീരങ്ങളിൽ അവരുടെ ജീവിതത്തിനു സുരക്ഷിതത്വവും ഇല്ലാതാകുന്നു.</p>
      <p>
        <b>സങ്കടക്കണക്ക്</b>
      </p>
      <p>കേരളത്തിൽ പ്രതിശീർഷ വരുമാനം 2017-18ൽ- 1,99,101രൂപ</p>
      <p>മത്സ്യത്തൊഴിലാളിയുടേതാകട്ടെ- 1,07,419 രൂപ മാത്രം! </p>
      <p>
        <b>മത്സ്യമേഖലയ്ക്കുള്ള  സംസ്ഥാന ബജറ്റ് വിഹിതം</b>
      </p>
      <p>2016-17             327.31 (തുക കോടിയിൽ)</p>
      <p>2017-18             377.09</p>
      <p>2018-19             409.24</p>
      <p>2019-20            308.40    </p>
      <p>
        <b>കേരളത്തിലെ മത്സ്യത്തൊഴിലാളി ജനസംഖ്യ</b>
      </p>
      <p>2015-16            10,23,796 </p>
      <p>2016-17            10,28,880 </p>
      <p>2017-18            10,34,007 </p>
      <p>2018-19            10,39,175</p>
      <p>എന്നാൽ, സംസ്ഥാനത്തു റജിസ്റ്റർ ചെയ്ത,  മീൻപിടിത്ത -  അനുബന്ധ തൊഴിലുകളിൽ ഏർപ്പെട്ടിരിക്കുന്നവരുടെ എണ്ണം 3,28,124. </p>
      <p>
        <b>39%</b>
      </p>
      <p>കേരളത്തിൽ 2017നെ അപേക്ഷിച്ച് 2018ൽ മത്തിയുടെ ലഭ്യതയിലെ കുറവ് 39%. രാജ്യമാകെ 54% കുറവ് !, കേരളത്തിന്റെ തീരപ്രദേശം 590 കിലോമീറ്റർ.</p>
    </article>
  </body>
</html>