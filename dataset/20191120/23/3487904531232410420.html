<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/etimazan-souper-kompina-tous-epiasan-me-ti-gida-stin-plati"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T23:30:00+00:00"/>
    <meta property="og:title" content="Ετοίμαζαν σούπερ-κομπίνα, τους έπιασαν με τη γίδα στην πλάτη"/>
    <meta property="og:description" content="Απίστευτη μεθόδευση συρρίκνωσης και εξαφάνισης εκατομμυρίων ευρώ από τα ληξιπρόθεσμα θαλασσοδάνεια του Oλυμπιακού - Αρθρογραφεί ο Δ.Μπούζας"/>
  </head>
  <body>
    <article>
      <h1>Ετοίμαζαν σούπερ-κομπίνα, τους έπιασαν με τη γίδα στην πλάτη</h1>
      <h2>Απίστευτη μεθόδευση συρρίκνωσης και εξαφάνισης εκατομμυρίων ευρώ από τα ληξιπρόθεσμα θαλασσοδάνεια του Oλυμπιακού - Αρθρογραφεί ο Δ.Μπούζας</h2>
      <address><time datetime="2019-11-20T23:30:00+00:00">20 Nov 2019, 23:30</time> by <a rel="author">Δημήτρης Μπούζας</a></address>
      <p>Το κυοφορούμενο τεράστιο σκάνδαλο ήρθε στο “φως” από δημοσίευμα Κυριακάτικης έκδοσης πολιτικής εφημερίδας του Λεκανοπεδίου και όπως ήταν επόμενο προκάλεσε πραγματικό σεισμό.</p>
      <p>Συγχρόνως όμως και άκρα του τάφου σιωπή στο Λιμάνι. Το σκάνδαλο μεγατόνων, όπως χαρακτηρίστηκε στο σχετικό ρεπορτάζ, αφορά τη μεθόδευση της διαγραφής πολλών εκατομμυρίων ευρώ από τις ληξιπρόθεσμες οφειλές του σταδίου “Γ. Καραϊσκάκης” στις πιστώτριες τράπεζες, οι οποίες παράνομα τα διατηρούσαν στην “κατάψυξη” προφανώς με εντολές άνωθεν και με διαμεσολαβήσεις επίορκων και υψηλόβαθμων στελεχών τους.</p>
      <p>Από την αθηναϊκή εφημερίδα πήρε τη σκυτάλη η Metrosport για να ανεβάσει πολύ ψηλά το θέμα με δύο “παρεμβάσεις” της. Η μία φιλοξενήθηκε στη δεύτερη σελίδα και η δεύτερη στο καθημερινό σχόλιο αρθρογράφου της με τον τίτλο “Τα αίσχη του Ολυμπιακού συνεχίζονται!”. <br/>Αναδημοσιεύουμε και τις δύο με πρόθεση να σας βάλουμε στο πνεύμα της νέας εντυπωσιακής επιχείρησης των επιτελών της ομάδας, για την οποία θα πρέπει να είμαστε υπερήφανοι όλοι οι Έλληνες, και η οποία έχει στόχο ένα εκπληκτικό τραπεζικό νταραβέρι. Βλέπετε, οι παλιές συνήθειες και κληρονομικές αδυναμίες δύσκολα κόβονται.</p>
      <p>Η Metrosport γράφει: “Σε αποκάλυψη σχεδίου… θεαματικού “κουρέματος”, αν όχι πλήρους διαγραφής οφειλών ύψους 45, 3 εκατ. ευρώ της “Καραϊσκάκης Α.Ε.” από τις πιστώτριες τράπεζες με την κωδική ονομασία «project kick» (στα πρότυπα του... «μοντέλου Nova»), προχώρησε το “Έθνος της Κυριακής”, αλλά, παρά την… ευαισθησία που δείχνει για την… αξιοπιστία και τη… διαφάνεια στο ελληνικό ποδόσφαιρο, η ΠΑΕ Ολυμπιακός τηρεί στάση σιωπής.</p>
      <p>Σύμφωνα με το ρεπορτάζ, επιχειρείται εκποίηση των δανείων του γηπέδου «Γ. Καραϊσκάκης», σε τιμές πολύ χαμηλότερες από την ονομαστική τους αξία, για να κλείσουν οι πιστώτριες τράπεζες την εκκρεμότητα με την έδρα του Ολυμπιακού. Το δημοσίευμα τονίζει ότι αν το αμερικάνικο επενδυτικό fund Fortress, που θα αγοράσει το δάνειο της “Γ. Καραϊσκάκης”, το πουλήσει έναντι πινακίου φακής πίσω στην “Γ. Καραϊσκάκης”, θα πρόκειται για «σκάνδαλο μεγατόνων»... “.</p>
      <p>Η δεύτερη “παρέμβαση” γίνεται στο καθημερινό σχόλιο του Θάνου Μπούζα: “Γήπεδο Καραϊσκάκη: Οταν γκρεμίστηκε το παλιό Καραϊσκάκη η πολιτεία μαζί με τον Ολυμπιακό ανέλαβαν να χτίσουν ένα νέο γήπεδο. Αυτά που ανέλαβε ο Ολυμπιακός του Σωκράτη Κόκκαλη τότε, ήταν να δημιουργήσει ένα στάδιο όπου θα αθλούνταν οι αθλητές του στίβου και να αποπληρώσει ένα δάνειο που έφτανε σχεδόν τα 50 εκ ευρώ. Το πρώτο δεν έγινε ποτέ. Όταν μεταβιβάστηκαν οι μετοχές του Ολυμπιακού σε εταιρία συμφερόντων Μαρινάκη ο τελευταίος ανέλαβε και το δάνειο υπό την έννοια ότι θα το αποπλήρωνε από τα κέρδη χρήσης του σταδίου.</p>
      <p>Η κατάσταση έμεινε στον αέρα και το δάνειο δεν πληρώθηκε ποτέ, ενώ ο Ολυμπιακός καρπώνεται εδώ και 10 χρόνια όλα τα έσοδα χρήσης. Σήμερα λέγεται ότι θα “κουρευτεί” το δάνειο στα 20 εκ. και θα πουληθεί σε ξένη εταιρία από την οποία θα το επαναγοράσει ο Μαρινάκης με ακόμη λιγότερα χρήματα … Αν είναι δυνατόν!”.</p>
      <p>Απλά, νόμιμα και νοικοκυρεμένα πράγματα όπως διαπιστώνετε. Πετάξαμε στο δρόμο σ’ ένα βράδυ τον ελληνικό στίβο και θρονιάσαμε στο σπίτι του τον σύλλογο τού αποκαλούμενου και συγκυβερνήτη της Ελλάδας εκείνη την εποχή προέδρου του, Σωκράτη Κόκκαλη. Στη συνέχεια ανοίξαμε και τους κρουνούς των δανεισμών για να επιταχύνουμε την ανέγερση υπερσύγχρονου ποδοσφαιρικού γηπέδου. Από εκεί και πέρα το χάος και το σκοτάδι. Τα δάνεια με το χρόνο εξελίχθηκαν σε θαλασσοδάνεια και οι καθυστερήσεις, η μία πίσω από την άλλη, δεν ενοχλούσαν κανέναν. Μέχρι τη στιγμή της διαδοχής της ηγεσίας και της μεταβίβασης των μετοχών από τον Σωκράτη Κόκκαλη στον Βαγγέλη Μαρινάκη. Έλα όμως που 50 εκατομμύρια από τις μετοχές που άλλαζαν χέρια ήταν παράνομες! Ιδιοκτήτης τους ήταν ο υπόδικος Λαυρεντιάδης! Εδώ μπερδεύτηκε η υπόθεση και έγινε η αιτία μιας άγριας κόντρας που ξέσπασε ανάμεσα στον Σωκράτη και τον Βαγγέλη. Και η οποία κόντρα συνεχίζεται μέχρι σήμερα και έχει πολλά επεισόδια, τα οποία βέβαια μένουν άγνωστα για ευνόητους λόγους.</p>
      <p>Μέχρι στιγμής λοιπόν έχουμε την ανήθικη έξωση του στίβου, το βρώμικο χρήμα με τις λερωμένες μετοχές και τα όσα παράτυπα, παράνομα και απίστευτα συμβαίνουν στην πορεία και στην εξέλιξη των θαλασσοδανείων. Τα ερυθρόλευκα φέσια είναι τεράστια. Έμειναν στη γωνιά ή σε κάποιο υπόγειο στοιβαγμένα με την ανοχή ή την παρέμβαση, όπως προαναφέραμε, επίορκων θεσμικών (δικαστικών λειτουργών) και ελεγχομένων τραπεζιτών.</p>
      <p>Σαφέστατα και επειδή το πράγμα δεν σήκωνε άλλη καθυστέρηση σε αυτή την περίπτωση, γιατί κάποιοι έντιμοι θα έστελναν στη φυλακή τα λαμόγια που ήταν μπερδεμένα σε αυτή την τραπεζική συνωμοσία με την “κατάψυξη” των χρεών της ομάδας για την οποία - επαναλαμβάνουμε ότι - θα πρέπει να είμαστε υπερήφανοι όλοι οι Έλληνες, στα μουλωχτά στήθηκε η φάμπρικα που ήρθε στο φως και ξεσκέπασε ένα νέο υπό μεθόδευση ερυθρόλευκο σκάνδαλο. Δεν μπορούσε να μείνει άλλο στο σκοτάδι αυτή η ιστορία, υποχρεώθηκαν, προσπάθησαν να την κουκουλώσουν αλλά δυστυχώς συνελήφθησαν με την γίδα στην πλάτη και ξεσκεπάστηκαν. Έτσι, στο ξημέρωμα και στο φως του ήλιου οι περήφανοι εξυγιαντές και τιμητές των πάντων καλούνται πλέον να δώσουν εξηγήσεις στους πανέλληνες από πού αντλούν τόσο θράσος και τόση ισχύ. Εισαγγελείς και κατήγοροι, ποιοι; Οι κατ’ εξακολούθηση κομπιναδόροι;</p>
      <p>*Από την έντυπη έκδοση της Metrosport (20/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/to-stavroudaki-tis-smaragdas"/>
        <a href="http://www.metrosport.gr/article/ta-diskola-gia-ton-fant-sip-archizoun-meta-tis-epitichies"/>
        <a href="http://www.metrosport.gr/article/pos-pistevi-olimpiakos-pos-kivernisi-mpori-na-allaxi-tin-epo"/>
        <a href="http://www.metrosport.gr/article/mpravo-ston-fereira-mono-ofeli-tha-echi-apo-tis-anichtes-proponisis"/>
        <a href="http://www.metrosport.gr/article/tis-kakomiras-teriazi-ston-paok-kiriakos-papadopoulos"/>
        <a href="http://www.metrosport.gr/article/to-didimo-tha-metaniosi-pikra-gia-ti-sigkalipsi-pou-parechi"/>
      </related>
    </article>
  </body>
</html>