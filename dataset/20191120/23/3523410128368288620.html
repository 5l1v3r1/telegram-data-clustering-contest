<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641082/%D8%AA%D8%B9%D8%B7%DB%8C%D9%84%DB%8C-%D8%A7%D8%B1%D8%AF%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D9%85%D9%87%D8%A7%D8%AC%D8%B1%D8%A7%D9%86-%D8%AF%D8%B1-%DB%8C%D9%88%D9%86%D8%A7%D9%86-%D8%A8%D9%87%E2%80%8C%D8%AF%D9%84%DB%8C%D9%84-%D8%B4%D8%B1%D8%A7%DB%8C%D8%B7-%D8%A8%D8%AF-%D8%B2%D9%86%D8%AF%DA%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:12:00+00:00"/>
    <meta property="og:title" content="تعطیلی اردوگاه‌های مهاجران در یونان به‌دلیل شرایط بد زندگی"/>
    <meta property="og:description" content="مقام‌های یونان روز چهارشنبه اعلام کردند که آتن، سه اردوگاه بزرگ مهاجران در جزایر نزدیک ترکیه را تعطیل می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/641082/%D8%AA%D8%B9%D8%B7%DB%8C%D9%84%DB%8C-%D8%A7%D8%B1%D8%AF%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D9%85%D9%87%D8%A7%D8%AC%D8%B1%D8%A7%D9%86-%D8%AF%D8%B1-%DB%8C%D9%88%D9%86%D8%A7%D9%86-%D8%A8%D9%87%E2%80%8C%D8%AF%D9%84%DB%8C%D9%84-%D8%B4%D8%B1%D8%A7%DB%8C%D8%B7-%D8%A8%D8%AF-%D8%B2%D9%86%D8%AF%DA%AF%DB%8C">تعطیلی اردوگاه‌های مهاجران در یونان به‌دلیل شرایط بد زندگی</a>
      </h1>
      <h2>مقام‌های یونان روز چهارشنبه اعلام کردند که آتن، سه اردوگاه بزرگ مهاجران در جزایر نزدیک ترکیه را تعطیل می‌کند.</h2>
      <address><time datetime="2019-11-20T23:12:00+00:00">20 Nov 2019, 23:12</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>در زمان حاضر بیش از ۲۷ هزار نفر در این سه<b> اردوگاه</b> واقع در جزایر «لسبوس»، «خیوس» و «ساموس» در شرایط بسیار بدی زندگی می کنند.</p>
      <p><b>شرایط زندگی</b> افراد ساکن در این اردوگاه ها به حدی وخیم است که گروه های مدافع حقوق بشر و شورای اروپا بارها از آن انتقاد کرده اند. ظرفیت پذیرش در این اردوگاه ها، چهار هزار و ۵۰۰ نفر است.</p>
      <p>دولت محافظه کار جدید یونان که چندی پیش روی کار آمده، قانونی را تصویب کرده است که درخواست پناهندگی برای مهاجران را سخت تر می کند. آتن همچنین وعده داده است که گشت های مرزی خود را افزایش می دهد.</p>
      <p>تصویب این قانون با عنوان "حمایت‌های بین‌ المللی و سایر مقررات" برای اعمال محدودیت ورود مهاجران، موجب خشم بسیاری از گروه‌های حقوق بشری، سازمان‌ های امدادی و احزاب مخالف شد که ادعا می‌کنند این قانون امکان حفاظت از پناهجویان را بشدت محدود خواهد کرد.</p>
      <p>«کاریاکوس میتسوتاکیس» نخست وزیر یونان روز سه شنبه اتحادیه اروپا را متهم کرد که با کشورهای واقع در مرز خارجی این اتحادیه به عنوان پارکینگ مهاجران رفتار می کند.</p>
      <p>از سویی، سازمان بین المللی مهاجرت ماه گذشته اعلام کرد که ظرفیت اردوگاه های مهاجران در یونان در زمان حاضر تکمیل شده و حتی از حد معمول نیز گذشته است.۹۱۰۹</p>
      <p>در جزایر مناطق شرقی دریای اژه یونان حدود ۳۵ هزار مهاجر مستقر هستند. در واقع این بالاترین آمار مهاجران در جزایر یونان پس از امضای توافق نامه میان اتحادیه اروپا و ترکیه در ماه مارس سال ۲۰۱۶ است.</p>
      <p>سازمان های مردم نهاد، کمیسیون مهاجران اتحادیه اروپا و سازمان ملل متحد بارها از یونان خواسته اند که اقداماتی برای بهبود وضع محل های نگهداری پناهجویان انجام دهد؛ زیرا اکثر این گونه مکان ها حتی دارای سیستم گرمایشی و سرمایشی و سرویس های بهداشتی کافی نیستند.</p>
      <p>جنگ های نیابتی آمریکا و برخی کشورهای غربی و عربی در کشورهای سوریه، ‌ افغانستان، عراق، یمن، لیبی و کشورهای دیگر، بسیاری از شهروندان این کشورها را بی خانمان کرد و این افراد مجبور شدند برای نجات جان خود و فرزندانشان، خانه و کاشانه را در زادگاه رها کنند و راهی کشورهای دیگر شوند. شماری از این افراد نیز در مسیر سفرهای زمینی و دریا، جان خود را از دست دادند.</p>
    </article>
  </body>
</html>