<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-women-traveler-11-percent-high-after-free-bus-service-in-delhi-2860742.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T23:09:03+00:00"/>
    <meta property="og:title" content="महिलाओं को रास आया बसों में मुफ्त सफर, इस्तेमाल करने वालों की संख्या बढ़ी"/>
    <meta property="og:description" content="दिल्ली की महिलाओं को बसों में मुफ्त सफर रास आ रहा है। योजना लागू होने के बाद से दिल्ली परिवहन निगम (डीटीसी) की बसों में सफर करने वाली महिलाओं की संख्या में करीब 11 फीसदी की बढ़ोतरी हुई है। 29..."/>
  </head>
  <body>
    <article>
      <h1>महिलाओं को रास आया बसों में मुफ्त सफर, इस्तेमाल करने वालों की संख्या बढ़ी</h1>
      <address><time datetime="2019-11-20T23:09:03+00:00">20 Nov 2019, 23:09</time> by <a rel="author">वरिष्ठ संवाददाता,नई दिल्ली</a></address>
      <p>दिल्ली की महिलाओं को बसों में मुफ्त सफर रास आ रहा है। योजना लागू होने के बाद से दिल्ली परिवहन निगम (डीटीसी) की बसों में सफर करने वाली महिलाओं की संख्या में करीब 11 फीसदी की बढ़ोतरी हुई है।</p>
      <p>29 अक्तूबर को जब यह योजना लागू की गई थी, उस समय दिल्ली की बसों में सफर करने वालों में कुल 33 फीसदी महिला यात्री होती थीं, अब यह संख्या 44.40 फीसदी तक पहुंच गई है। इसी प्रकार क्लस्टर बसों में भी महिला यात्रियों के सफर करने के आंकड़े 33 फीसदी से बढ़कर 41 फीसदी हो गए हैं। दिल्ली परिवहन निगम द्वारा जारी ये आंकड़े 19 नवंबर तक के हैं।</p>
      <p>
        <a href="https://www.livehindustan.com/national/story-delhi-metro-technology-pink-line-and-magenta-line-now-driverless-2860741.html">
          <b>पिंक-मजेंटा लाइन पर बिना ड्राइवर चलेगी मेट्रो, जानिए कितनी खास है ये तकनीक</b>
        </a>
      </p>
      <p><b>हर जोन में इजाफा : </b>दिल्ली परिवहन निगम के हर जोन में महिला यात्रियों की संख्या बढ़ी है। सबसे अधिक उत्तरी जोन में महिला यात्रियों की संख्या में 47.11 फीसदी तक पहुंच गई है। दक्षिणी जोन में सबसे कम इजाफा होने के बावजूद महिला यात्रियों की संख्या 33 से बढ़कर 43.78 तक पहुंच गई है।</p>
      <p><b>क्लस्टर बसों में भी यात्री बढ़े :</b> क्लस्टर बसों में भी महिला यात्रियों की संख्या में पहले के मुकाबले बढ़ोतरी हुई है। क्लस्टर बसों में 19 नवंबर तक 129010 यात्रियों ने सफर किया। इनमें 53878 महिलाएं थीं। यानि 41.76 फीसदी महिलाओं ने सफर किया। </p>
      <p><b>बसों में यात्रियों की संख्या</b><br/>जोन        कुल यात्री          महिला यात्री    प्रतिशत<br/>उत्तरी       551952            260016        47.1<br/>पूर्वी         384229          160807          41.85<br/>पश्चिमी    505088          221376          43.83<br/>दक्षिणी    354411          155151          43.78<br/>कुल        1795680         797350         44.40</p>
    </article>
  </body>
</html>