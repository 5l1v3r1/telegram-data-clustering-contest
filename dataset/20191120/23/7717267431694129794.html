<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/siria-21-amachi-skotothikan-se-vomvardismous-stin-intlimp"/>
    <meta property="og:site_name" content="Voria.gr"/>
    <meta property="article:published_time" content="2019-11-20T23:23:00+00:00"/>
    <meta property="og:title" content="ΣΥΡΙΑ: 21 ΑΜΑΧΟΙ ΣΚΟΤΩΘΗΚΑΝ ΣΕ ΒΟΜΒΑΡΔΙΣΜΟΥΣ ΣΤΗΝ ΙΝΤΛΙΜΠ"/>
    <meta property="og:description" content="Δεκαπέντε άμαχοι, μεταξύ αυτών έξι παιδιά, σκοτώθηκαν και 40 τραυματίστηκαν από πυραύλους εδάφους που εκτόξευσαν κυβερνητικές δυνάμεις"/>
  </head>
  <body>
    <article>
      <h1>ΣΥΡΙΑ: 21 ΑΜΑΧΟΙ ΣΚΟΤΩΘΗΚΑΝ ΣΕ ΒΟΜΒΑΡΔΙΣΜΟΥΣ ΣΤΗΝ ΙΝΤΛΙΜΠ</h1>
      <h2>Δεκαπέντε άμαχοι, μεταξύ αυτών έξι παιδιά, σκοτώθηκαν και 40 τραυματίστηκαν από πυραύλους εδάφους που εκτόξευσαν κυβερνητικές δυνάμεις</h2>
      <address><time datetime="2019-11-20T23:23:00+00:00">20 Nov 2019, 23:23</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Τουλάχιστον <b>21 άμαχοι</b>, συμπεριλαμβανομένων 10 παιδιών, σκοτώθηκαν σήμερα στην βορειοδυτική επαρχία<b> Ιντλίμπ</b> της Συρίας σε βομβαρδισμούς των δυνάμεων του Σύρου προέδρου Μπασάρ αλ-Άσαντ και σε αεροπορικές επιδρομές της Ρωσίας, συμμάχου της Δαμασκού, σύμφωνα με το Συριακό Παρατηρητήριο Ανθρωπίνων Δικαιωμάτων.</p>
      <p>Δεκαπέντε άμαχοι, μεταξύ αυτών έξι παιδιά, σκοτώθηκαν και 40 τραυματίστηκαν από πυραύλους εδάφους που εκτόξευσαν κυβερνητικές δυνάμεις και έπληξαν έναν καταυλισμό εσωτερικά εκτοπισμένων προσφύγων κοντά στο χωριό Κα στο βόρειο τμήμα της επαρχίας, κοντά στα σύνορα με την Τουρκία, σύμφωνα με το Παρατηρητήριο.</p>
      <p>Ένας ανταποκριτής του Γαλλικού Πρακτορείου είδε διασώστες να επιχειρούν να κατασβήσουν τις φωτιές που προκλήθηκαν από τους βομβαρδισμούς σε σκηνές στην καρδιά του καταυλισμού.</p>
      <p>Επιπλέον, «ρωσικά πολεμικά αεροσκάφη» έπληξαν την πόλη Μααρέτ αλ Νουμάν στην νότια Ιντλίμπ, σύμφωνα με την ΜΚΟ, η οποία ανέφερε ότι «έξι άμαχοι σκοτώθηκαν, συμπεριλαμβανομένων τεσσάρων παιδιών». Υπάρχουν αρκετοί τραυματίες εκ των οποίων κάποιοι είναι «σε κρίσιμη κατάσταση» και ο αριθμός των νεκρών μπορεί να αυξηθεί, ανέφερε ο διευθυντής Ραμί Αμπντελ Ραχμάν.</p>
      <p>Ένας φωτογράφος - συνεργάτης του Γαλλικού Πρακτορείου είδε έναν διασώστη να ανασύρει από ερείπια το άψυχο σώμα ενός κοριτσιού, καλυμμένο με σκόνη, όπως μεταδίδει το ΑΠΕ-ΜΠΕ.</p>
      <p>Φωτογραφία αρχείου</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/damaskos-2-amachi-nekri-ke-travmaties-apo-tis-israilines-epidromes"/>
        <a href="https://www.voria.gr/article/tourkia-tris-nekri-apo-kourdiki-epithesi-se-scholio-sti-siria"/>
        <a href="https://www.voria.gr/article/tourkiaepanalipsi-epichiriseon-sti-siria-ean-den-figoun-i-kourdi"/>
        <a href="https://www.voria.gr/article/erntogan-anthropistiki-i-logi-tis-parousias-mas-sti-siria"/>
        <a href="https://www.voria.gr/article/siria-18-anthropi-skotothikan-apo-tin-vomvistiki-epithesi"/>
        <a href="https://www.voria.gr/article/deka-amachi-epesan-nekri-se-vomvistiki-epithesi-sti-siria"/>
      </related>
    </article>
  </body>
</html>