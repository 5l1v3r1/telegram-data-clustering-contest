<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622593/%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D9%85%D8%A7%D9%84%DA%A9%D8%A7%D9%86-%D8%AF%D8%A7%D8%B1%D8%A7%DB%8C-%DA%86%D9%86%D8%AF-%D8%AE%D9%88%D8%AF%D8%B1%D9%88-%DA%86%DA%AF%D9%88%D9%86%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T23:58:00+00:00"/>
    <meta property="og:title" content="سهمیه سوخت مالکان دارای چند خودرو چگونه است؟"/>
    <meta property="og:description" content="شرکت ملی پخش فراورده‌های نفتی ایران با انتشار اطلاعیه شماره 6 به برخی شایعات در خصوص اختصاص سهمیه سوخت به یکی از خودروهای مالکان دارای چند خودرو پاسخ داد."/>
  </head>
  <body>
    <article>
      <h1>سهمیه سوخت مالکان دارای چند خودرو چگونه است؟</h1>
      <address>
        <time datetime="2019-11-20T23:58:00+00:00">20 Nov 2019, 23:58</time>
      </address>
      <p>
        <i>شرکت ملی پخش فراورده‌های نفتی ایران با انتشار اطلاعیه شماره 6 به برخی شایعات در خصوص اختصاص سهمیه سوخت به یکی از خودروهای مالکان دارای چند خودرو پاسخ داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شرکت ملی پخش فرآورده های نفتی ایران در اطلاعیه شماره ۶ خود ضمن تاکید بر امکان ذخیره سهمیه سوخت خودروها تا ۶ ماه آینده، شایعه‌های منتشر شده درباره تخصیص ندادن سهمیه به کارت سوخت مالکان چند خودرو را رد کرد.</p>
      <p>به گزارش شرکت ملی پخش فرآورده‌های نفتی ایران، در متن این اطلاعیه آمده است: به اطلاع عموم هموطنان عزیز می‌رساند سهمیه سوخت آبان ماه همه مالکان خودروها، حتی افرادی که کارت سوخت خود را دریافت نکرده اند، در کارت های سوخت شخصی آن‌ها ذخیره شده است و در ماه‌های بعد قابل استفاده خواهد بود. در ضمن سهمیه سوخت هر خودرو تا ۶ ماه در کارت هوشمند سوخت آن خودرو قابل ذخیره‌سازی است.</p>
      <figure>
        <img src="https://aftabnews.ir/files/fa/news/1398/8/29/361779_465.jpg"/>
      </figure>
      <p>برخی شایعه‌های منتشر شده درباره تخصیص سهمیه سوخت به یکی از خودروهای مالکان چند خودرو، صحت ندارد و سهمیه سوخت به کارت سوخت همه خودروها تعلق می‌گیرد و تاکنون سیاست دیگری به این شرکت ابلاغ نشده است.</p>
      <p>براساس مصوبه جدید، قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان خواهد بود، همچنین قیمت بنزین سوپر هر لیتر ۳۵۰۰ تومان تعیین شده است.</p>
      <p>بر مبنای اطلاعیه شرکت ملی پخش فراورده‌های نفتی، سهمیه کامل آبان خودروهای شخصی از بامداد روز جمعه ۲۴ آبان ماه به کارت سوخت شخصی آن‌ها واریز می‌شود و این سهمیه به مدت ۶ ماه قابل ذخیره است.</p>
      <p>استفاده از سهمیه سوخت صرفاً با استفاده از کارت سوخت هوشمند شخصی میسر است.</p>
      <p>بر همین اساس، سهمیه خودروهای سواری شخصی بنزینی ماهانه ۶۰ لیتر و دوگانه سوز ۳۰ لیتر خواهد بود. همچنین سهمیه سوخت تاکسی بنزینی ماهانه ۴۰۰ لیتر و دوگانه سوز ۲۰۰ لیتر است.</p>
    </article>
  </body>
</html>