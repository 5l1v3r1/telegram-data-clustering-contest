<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641081/%D8%AD%DB%8C%D8%AF%D8%B1-%D8%A7%D9%84%D8%B9%D8%A8%D8%A7%D8%AF%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%AF%D8%AE%D8%A7%D9%84%D8%AA-%D8%AF%D8%B1-%D8%B9%D8%B1%D8%A7%D9%82-%D8%AF%D8%B3%D8%AA-%D8%A8%D9%8E%D8%B1%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:11:00+00:00"/>
    <meta property="og:title" content="حیدر العبادی: ایران از دخالت در عراق، دست بَردارد"/>
    <meta property="og:description" content="رئیس ائتلاف «النصر» عراق خواستار تجدید نظر ایران در سیاست‌هایش در قبال عراق شد و گفت تهران باید طرف‌های ایرانی را که در تشکیل دولت عراق..."/>
  </head>
  <body>
    <article>
      <h1>
        <a href="https://www.bultannews.com/fa/news/641081/%D8%AD%DB%8C%D8%AF%D8%B1-%D8%A7%D9%84%D8%B9%D8%A8%D8%A7%D8%AF%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%AF%D8%AE%D8%A7%D9%84%D8%AA-%D8%AF%D8%B1-%D8%B9%D8%B1%D8%A7%D9%82-%D8%AF%D8%B3%D8%AA-%D8%A8%D9%8E%D8%B1%D8%AF%D8%A7%D8%B1%D8%AF">حیدر العبادی: ایران از دخالت در عراق، دست بَردارد</a>
      </h1>
      <h2>رئیس ائتلاف «النصر» عراق خواستار تجدید نظر ایران در سیاست‌هایش در قبال عراق شد و گفت تهران باید طرف‌های ایرانی را که در تشکیل دولت عراق...</h2>
      <address><time datetime="2019-11-20T23:11:00+00:00">20 Nov 2019, 23:11</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «حیدر العبادی» نخست‌وزیر سابق عراق و رئیس ائتلاف «النصر» گفت که ایران باید در سیاست‌های خود در قبال عراق تجدید نظر کند.</p>
      <p>وی که با شبکه العربیه گفت‌وگو می‌کرد، ایران را به دخالت در امور داخلی عراق متهم کرد و گفت تهران باید در سیاست‌های خود در خصوص عراق بازنگری کند.</p>
      <p>حیدر العبادی ادعا کرد، تهران باید طرف‌های ایرانی را که در تشکیل دولت عراق نقش دارند، مجازات کند.</p>
      <p>نخست‌وزیر سابق عراق افزود: آنچه در نیویورک تایمز آمده است، میزان دخالت ایران در عراق را افشا می‌کند.</p>
      <p>اشاره العبادی به گزارش دو روز پیش روزنامه آمریکایی نیویورک‌تایمز و وبگاه اینترسپت است که بر اساس برخی اسناد ادعایی، مدعی دخالت ایران در امور داخلی عراق شده بود.</p>
      <p>وی با طرح این ادعا که «اعتراض و مواضع ما علیه دولت عبدالمهدی به دلیل کشتار معترضان عراقی است»، خواستار برگزاری انتخابات زودهنگام شد.</p>
      <p>العبادی در حالی این ادعاها را مطرح کرده که در دوران نخست‌وزیری خود در عراق، از سوی ناظران به‌خاطر هماهنگی مستمر با سیاست‌های آمریکا در منطقه مورد انتقاد قرار داشت.</p>
      <p>وی در آخرین ماه‌های نخست‌وزیری خود نیز از همکاری با تحریم‌های آمریکا علیه ایران سخن گفته بود که انتقادات وسیعی را در عراق برانگیخت. او گفته بود عدم همراهی بغداد با سیاست‌های تحریمی آمریکا علیه ایران، به ضرر عراق است. این در حالی بود که حجم تجارت عراق با ایران در سال به میلیاردها دلار می‌رسید.</p>
    </article>
  </body>
</html>