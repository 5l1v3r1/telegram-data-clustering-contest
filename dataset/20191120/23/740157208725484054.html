<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/prezydent-olsztyna-z-prokuratorskimi-zarzutami-mamy-jego-oswiadczenie,135307.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T23:45:00+00:00"/>
    <meta property="og:title" content="Prezydent Olsztyna z prokuratorskimi zarzutami. Mamy jego oświadczenie"/>
    <meta property="og:description" content="Działania w zorganizowanej grupie przestępczej, pranie brudnych pieniędzy, poświadczenie nieprawdy w wystawianych dokumentach, a także wyłudzenia, oszustwa i przywłaszczenia mienia. Już 30 osób związanych z olsztyńskim stowarzyszeniem Europejskie Centrum Wsparcia Społecznego &quot;Helper&quot;, prowadzącym w latach 2011-2017 środowiskowe domy pomocy ma zarzuty prokuratorskie. 18 listopada usłyszał je również prezydent Olsztyna Piotr Grzymowicz."/>
  </head>
  <body>
    <article>
      <h1>Prezydent Olsztyna z prokuratorskimi zarzutami. Mamy jego oświadczenie</h1>
      <address><time datetime="2019-11-20T23:45:00+00:00">20 Nov 2019, 23:45</time> by <a rel="author">Tomasz Jakubowski  </a></address>
      <h4>Działania w zorganizowanej grupie przestępczej, pranie brudnych pieniędzy, poświadczenie nieprawdy w wystawianych dokumentach, a także wyłudzenia, oszustwa i przywłaszczenia mienia. Już 30 osób związanych z olsztyńskim stowarzyszeniem Europejskie Centrum Wsparcia Społecznego "Helper", prowadzącym w latach 2011-2017 środowiskowe domy pomocy ma zarzuty prokuratorskie. 18 listopada usłyszał je również prezydent Olsztyna Piotr Grzymowicz.</h4>
      <hr/>
      <ul>
        <li>
          <b>Powodem prokuratorskiego śledztwa są m.in. nadużycia finansowe "Helpera".</b>
        </li>
        <li>
          <b>Na czele stowarzyszenia <a href="https://www.portalsamorzadowy.pl/prawo-i-finanse/warminsko-mazurskie-wojewoda-zakwestionowal-wydatki-stowarzyszenia-helper-chodzi-o-1-4-mln-zl,96683.html">stał były PiS poseł i agent CBA Tomasz Kaczmarek</a>.</b>
        </li>
        <li>
          <b>Chodzi o prowadzone na terenie Warmii i Mazur domu opieki dla starszych osób.</b>
        </li>
        <li>
          <b>Śledczy uznali, że duża część przeznaczonych na nie państwowych pieniędzy została przywłaszczona.</b>
        </li>
      </ul>
      <p>Śledztwo w tej sprawie trwa cały czas. Do chwili obecnej w sprawie zarzuty popełnienia przestępstw przedstawiono kilkudziesięciu podejrzanym. Z uwagi na dobro śledztwa Prokuratura nie ujawnia personaliów podejrzanych, ani stosowanych wobec nich środków zapobiegawczych.</p>
      <p><a href="https://www.portalsamorzadowy.pl/polityka-i-spoleczenstwo/warminsko-mazurskie-rodziny-podopiecznych-stowarzyszenia-helper-napisaly-list-do-prezydenta-olsztyna,102270.html">Co kilka lat życie publiczne Olsztyna jest wstrząsane nowymi informacjami na temat działalności "Helpera"</a>. W poniedziałek, 18 listopada w Prokuraturze Regionalnej w Białymstoku zarzut niedopełnienia obowiązków i działania na szkodę interesu publicznego w związku z postępowaniem prowadzonym wobec tego stowarzyszenia usłyszał prezydent Piotr Grzymowicz. Jak sam poinformował, postępowanie toczy się w sprawie nadużyć gospodarczych związanych z nieuprawnionym wykorzystaniem dotacji.</p>
      <p>20 listopada otrzymaliśmy oświadczenie Piotra Grzymowicza w tej sprawie.</p>
      <p>„Jestem w najwyższym stopniu zbulwersowany i zdziwiony faktem skierowania pod moim adresem zarzutów, w sprawie, w której nie mam sobie nic do zarzucenia, a wręcz przeciwnie, to ja, i kierowany przez mnie urząd, jesteśmy ofiarami przestępstwa! Prokuratura postawiła mi zarzuty, pomimo iż Gmina podejmowała i nadal podejmuje wobec stowarzyszenia różne działania kontrolne i  idące w ślad za nimi powiadomienia prokuratury o podejrzeniu przestępczych działań na jej szkodę”.</p>
      <p>Prezydent podkreśla, że do Wojewody Warmińsko-Mazurskiego już w 2015 roku dotarła informacja z Urzędu Kontroli Skarbowej o nieprawidłowościach w wykorzystywaniu otrzymywanych przez stowarzyszenie „Helper” dotacji, jednak prezydent Grzymowicz nie był o niej w żaden sposób poinformowany. - Także moje niedawne prośby o udostępnienie tej informacji były zbywane - dodaje prezydent Olsztyna.</p>
      <p>- W świetle podjętych działań prokuratorskich, zapewniam, że będę bronił mojego honoru i dobrego imienia. Nie zamierzam milczeć i czegokolwiek ukrywać, bo nie mam nic do ukrycia. Jednocześnie proszę media o podawanie moich pełnych personaliów i wizerunku, albowiem w przeciwnym razie byłoby to nieuprawnioną stygmatyzacją mojej osoby. Wierzę, że postępowanie prokuratorskie potwierdzi moją niewinność i niezasadność zarzutów - kończy prezydent.</p>
      <h3>Problemy "Helpera"</h3>
      <p>Stowarzyszenie działało na Warmii i Mazurach od 2010 roku  W tym czasie otworzyło kilka ośrodków społecznych. Zapewniały one opiekę ludziom z zaburzeniami psychicznymi czy niepełnosprawnością intelektualną. Działalność tych ośrodków była dotowana państwowymi środkami. Stowarzyszenie "Helper" świetnie umiało zdobywać takie dotacje.</p>
      <p>Gorzej z ich przeznaczeniem. Ośrodki opiekujące się osobami często niepełnosprawnymi fizycznie lub z ograniczona ruchowością, kupiły za 30 tys. ubrania narciarskie. Wśród innych, równie nietypowych zakupów były elektryczne deskorolki, drogie kosmetyki (takie jak błyszczyk) czy wart kilka tysięcy dron.</p>
      <p>W maju 2014 roku GIIF powiadomił urząd skarbowy o podejrzeniu nieprawidłowości na rachunkach stowarzyszenia. Ostatecznie w 2017 roku wojewoda zdecydował o wstrzymaniu dotacji dla "Helpera". Samorządy wkrótce wycofały się ze współpracy ze stowarzyszeniem, a placówki opiekuńcze zostały zamknięte.</p>
      <p> </p>
    </article>
  </body>
</html>