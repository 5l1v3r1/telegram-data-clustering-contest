<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23504086-video-klaus-iohannis-despre-aderarea-schengen-noua-configuratie-discutiile-vor-relua-vom-avea-mai-mare-greutate-politica.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T23:57:00+00:00"/>
    <meta property="og:title" content="​​VIDEO Klaus Iohannis, despre aderarea la Schengen: În noua configurație, discuțiile se vor relua și vom avea o mai mare greutate politică"/>
    <meta property="og:description" content="Președintele Klaus Iohannis a declarat miercuri seară, înaintea participării la summitul PPE de la Zagreb (Croația), că, dacă va obține al doilea mandat de șef al statului, România va"/>
  </head>
  <body>
    <article>
      <h1>​​VIDEO Klaus Iohannis, despre aderarea la Schengen: În noua configurație, discuțiile se vor relua și vom avea o mai mare greutate politică</h1>
      <address><time datetime="2019-11-20T23:57:00+00:00">20 Nov 2019, 23:57</time> by <a rel="author">V.M.</a></address>
      <p><b>Președintele Klaus Iohannis a declarat miercuri seară, înaintea participării la summitul PPE de la Zagreb (Croația), că, dacă va obține al doilea mandat de șef al statului, România va avea și președinte și premier din PPE, iar influenţa ţării noastre în cadrul acestei familii politice paneuropene şi în Uniunea Europeană va spori. Totodată, spune Iohannis, în noua configurație discuțiile despre aderarea la Schengen sau Zona Euro se vor relua și „vom avea atunci cu mult mai mare greutate politică”.</b><br/><br/>„Este evident o situație foarte, foarte bună pentru noi în cadrul PPE și, și pentru a sublinia acest lucru, am venit în această seară la summitul șefilor de stat și de guvern din PPE. Și, cu siguranță, în această nouă configurație, care, într-adevăr, dacă voi reuși și în turul doi al alegerilor, ne duce în situația să avem la sfârșit de an și președinte, și premier din PNL, din PPE. Evident, influența României în cadrul PPE și implicit în toate structurile Uniunii Europene va fi una considerabil mai bună și avem intenția să folosim această situație în beneficiul României și al românilor”, a afirmat Iohannis.<br/><br/>Întrebat dacă acest lucru poate fi valabil şi pentru un nou impuls în vederea aderării la Spaţiul Schengen şi la Zona Euro, preşedintele Klaus Iohannis a răspuns: „Cu siguranță. În noua configurație, discuțiile se vor relua și, sigur, vom avea atunci cu mult mai mare greutate politică, ca să zic așa”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fwww.hotnews.ro%2Fvideos%2F2542358659212689%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <related>
        <h4>REFERINTE</h4>
        <a href="https://www.hotnews.ro/stiri-politic-23503992-donald-tusk-primul-est-european-ales-presedinte-ppe.htm"/>
      </related>
    </article>
  </body>
</html>