<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/gia-des-pios-milai-apiles-tou-olimpiakou-gia-apochorisi"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T23:00:00+00:00"/>
    <meta property="og:title" content="Για δες ποιος μιλάει: Οι απειλές του Ολυμπιακού για αποχώρηση"/>
    <meta property="og:description" content="Το επικοινωνιακό παραλήρημα και οι «κούφιες» απειλές του Ολυμπιακού τον ξεγυμνώνουν σε όλα τα επίπεδα"/>
  </head>
  <body>
    <article>
      <h1>Για δες ποιος μιλάει: Οι απειλές του Ολυμπιακού για αποχώρηση</h1>
      <h2>Το επικοινωνιακό παραλήρημα και οι «κούφιες» απειλές του Ολυμπιακού τον ξεγυμνώνουν σε όλα τα επίπεδα</h2>
      <address><time datetime="2019-11-20T23:00:00+00:00">20 Nov 2019, 23:00</time> by <a rel="author">Metrosport.gr Team</a></address>
      <p>Τα δύο χρόνια χωρίς τίτλο είναι πολλά. Τα τρία θα είναι αβάσταχτα για τον Ολυμπιακό, γι' αυτό και όσοι κινούνται έξω από τις τέσσερις γραμμές κάνουν ό,τι μπορούν για να δείξουν ότι δεν εμπιστεύονται την ομάδα τους, αλλά και ότι θεωρούν πως το ελληνικό ποδοσφαιρικό κοινό έχει μνήμη χρυσόψαρου.</p>
      <p>Το επικοινωνιακό παραλήρημα πέρα από την προφανή διάθεση να δυναμιτίσει το κλίμα πριν από το ντέρμπι της μεθεπόμενης αγωνιστικής με τον ΠΑΟΚ, δείχνει ότι δεν πιστεύουν στην κατάκτηση του τίτλου χωρίς τα φτηνά επικοινωνιακά κολπάκια και τις κούφιες απειλές. Γι' αυτό δηλητηριάζεται από την πρώτη κιόλας μέρα της περιόδου το κλίμα σε ένα Πρωτάθλημα που είναι, επιτέλους, ανταγωνιστικό. Δύο -κατά τα φαινόμενα- ομάδες που διεκδικούν την πρωτιά αλλά με την προοπτική να αυξηθούν μέσω των πλέι οφ, ευχάριστες εκπλήξεις από την περιφέρεια (ΟΦΗ, Λάρισα, Ξάνθη), ένας δυνατός Άρης και ένας ανταγωνιστικός, παρά τα προβλήματά του, Παναθηναϊκός. Ποιος μιλάει λοιπόν; Ο Ολυμπιακός;</p>
      <p>Ακόμη κι αν κάποιος προσγειώθηκε στην Ελλάδα το 2019 και δεν έζησε τους “περήφανους” ερυθρόλευκους τίτλους του Αλεξανδρή και του Νινιάδη, του Τζόρτζεβιτς και του Ανατολάκη, για να μην αναφερθούμε στην ακόμη πιο αμαρτωλή εποχή Γουλανδρή, δεν μπορεί παρά να αισθάνεται, το λιγότερο, έκπληξη.</p>
      <p>* Ποιος μιλάει; Ο Ολυμπιακός; Η ομάδα που πολέμησε στο παρασκήνιο και στο προσκήνιο, με κάθε δυνατό τρόπο, την είσοδο των ξένων διαιτητών στο Πρωτάθλημα; Έβλεπαν μπροστά οι άνθρωποί του αφού στα δύο προς τρία χρόνια στα οποία σφυρίζουν ξένοι διαιτητές, στα 14 παιχνίδια της λεγόμενης “Big 4” (με ΠΑΟΚ, ΑΕΚ και Παναθηναϊκό) έχει μόλις τρεις νίκες.</p>
      <p>* Ποιος μιλάει; Ο Ολυμπιακός; Η ομάδα που μετέτρεψε από την πρεμιέρα του το VAR σε ανέκδοτο; Με τον Κουμπαράκη να κλείνει τα μάτια στην ανατροπή του Μπαράλες από τον Ελ Αραμπί στο ματς με τον Αστέρα, τόσο σε πραγματικό χρόνο, όσο και αφού -θέλοντας και μη- είδε τη φάση στο VAR; Εκείνη που του έδειξαν βέβαια, αφού τελικά είδε ένα μακρινό πλάνο ακούγοντας σε απόσταση αναπνοής τον αντιπρόεδρο της ΠΑΕ Ολυμπιακός Κώστα Καραπαπά να του φωνάζει: “Δεν είναι τίποτα Κουμπαράκη, δεν είναι τίποτα”. Αλήθεια, αυτά τα ανέφεραν στην επιστολή προς τη FIFA και την UEFA;</p>
      <p>* Ποιος μιλάει; Ο Ολυμπιακός; Η ομάδα στο γήπεδο της οποίας πέρα από τις “τεχνικές δυσλειτουργίες του VAR” για τις οποίες μίλησε η ΚΕΔ, ως δια μαγείας λειτουργούν ή δεν λειτουργούν οι κάμερες ασφαλείας; Ένα γήπεδο που φιλοξενεί αγώνες του Champions League και όμως δεν είχε σε λειτουργία κάμερες ασφαλείας σε, τουλάχιστον, δύο αγώνες, με αποτέλεσμα να “εξαφανιστεί” το υλικό της επίθεσης που δέχτηκαν πέρσι ποδοσφαιριστές και συνοδοί του Πλατανιά στο ματς Πρωταθλήματος και ο διαιτητής Παπαπέτρου από ανθρώπους, που, σύμφωνα με όσα καταγγέλθηκαν, φορούσαν ερυθρόλευκες φόρμες και έφεραν διαπιστεύσεις της ΠΑΕ Ολυμπιακός;</p>
      <p>* Ποιος μιλάει; Ο Ολυμπιακός; Η ομάδα για λογαριασμό της οποίας προχωράει κάθε Κυριακή σε προκλητικά “διαγγέλματα” ο Σάββας Θεοδωρίδης με την κάλυψη του τίτλου του επίτιμου προέδρου της ΠΑΕ Ολυμπιακός, δηλητηριάζοντας σε μόνιμη βάση το κλίμα στην ποδοσφαιρική Ελλάδα, αλλά όταν καλείται από τον αθλητικό εισαγγελέα σε απολογία τον μηνύει επειδή είναι δήθεν απλός φίλαθλος, άρα… δεν είχε κανένα δικαίωμα να τον καλέσει;</p>
      <p>* Ποιος μιλάει; Ο Ολυμπιακός; Του οποίου ο αντιπρόεδρος Κώστας Καραπαπάς αναρωτήθηκε on camera με ποιον μιλούσε ο διαιτητής Τζήλος πριν το περσινό παιχνίδι Ξάνθης - Ολυμπιακού και λίγες μέρες μετά εκείνος έπεσε θύμα τραμπούκικης επίθεσης της οποίας, παρεμπιπτόντως, οι δράστες παραμένουν ασύλληπτοι;</p>
      <p>* Ποιος μιλάει; Ο Ολυμπιακός; Που με διαδικασία α λα NOVA, επιχειρεί, με βάση όσα αποκάλυψε το “Εθνος της Κυριακής” να “κουρέψει” ή και να διαγράψει πλήρως τα ύψους 45,3 εκατομμύρια ευρώ χρέη της “Καραϊσκάκης ΑΕ”;</p>
      <p>Αυτά μόνο για τη σεζόν που διανύουμε. Αν πάμε πίσω 20 και 40 χρόνια θα χρειαστούμε… πολύτομη εγκυκλοπαίδεια. Γι' αυτό και αποτελούν επίδειξη θράσους οι καταγγελίες προς τη FIFA και την UEFA. Δεν έχουν μάθει στο λιμάνι ότι στο σπίτι του κρεμασμένου δεν μιλάνε για σχοινί;</p>
      <p>*Από την έντυπη έκδοση της Metrosport (20/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/olimpiakos-se-kikloforia-ta-isitiria-enopsi-paok"/>
        <a href="http://www.metrosport.gr/article/epithesi-marinaki-se-kokkali-sokrati-ise-acharistos"/>
        <a href="http://www.metrosport.gr/article/prostheti-paremvasi-olimpiakou-stin-epo-gia-savva-theodoridi"/>
        <a href="http://www.metrosport.gr/article/kokkalis-se-marinaki-mikrenis-ton-osfp-ton-chrisimopiis-os-aspida"/>
        <a href="http://www.metrosport.gr/article/emfilios-marinaki-kokkali-menete"/>
        <a href="http://www.metrosport.gr/article/olimpiakos-se-fifa-uefa-ateliota-dietitika-lathi-ola-se-varos-mas"/>
      </related>
    </article>
  </body>
</html>