<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/skandal-zi-zgvaltuvannyam-zelenskiy-zayaviv-shcho-zmusit-ivanisova-sklasti-mandat-novini-ukrajini-50054779.html"/>
    <meta property="og:site_name" content="НВ"/>
    <meta property="article:published_time" content="2019-11-20T23:00:00+00:00"/>
    <meta property="og:title" content="Зеленський заявив, що змусить Іванісова скласти мандат, якщо його судимість підтвердиться"/>
    <meta property="og:description" content="Президент України Володимир Зеленський заявив, що вже у четвер, 21 листопада, змусить скласти мандат нардепа з фракції Слуга народу Романа Іванісова, якщо підтвердиться інформація про його судимість."/>
  </head>
  <body>
    <article>
      <h1>Зеленський заявив, що змусить Іванісова скласти мандат, якщо його судимість підтвердиться</h1>
      <h2>Президент України Володимир Зеленський заявив, що вже у четвер, 21 листопада, змусить скласти мандат нардепа з фракції Слуга народу Романа Іванісова, якщо підтвердиться інформація про його судимість.</h2>
      <address>
        <time datetime="2019-11-20T23:00:00+00:00">20 Nov 2019, 23:00</time>
      </address>
      <p>«З приводу одного з депутатів партії Слуга народу я прочитав, що є скандал. Я хочу відразу сказати, що завтра у мене будуть реальні дані, я хочу розібратися фейк це або у нього є реальна причетність до кримінальної справи, пов’язаної зі згвалтуванням. Якщо завтра буде хоч один факт, хоч щось, завтра я змушу цю людину скласти мандат і піти з партії Слуга народу», — сказав Зеленський на брифінгу в Очакові, куди він прибув для огляду повернутих РФ кораблів.</p>
      <p>Читайте також:<br/><a href="https://nv.ua/ukr/ukraine/politics/zelenskiy-zustrichaye-povernuti-rosiyeyu-korabli-novini-ukrajini-50054775.html">&amp;nbspЗеленський прибув до Очакова зустрічати повернуті Росією кораблі - відео</a></p>
      <p>Зеленський нагадав, що <a href="https://nv.ua/ukraine/politics/sluga-naroda-isklyuchila-dvuh-nardepov-novosti-ukrainy-50053676.html">з фракції Слуги народу вже були виключені два депутати</a><a href="https://nv.ua/ukraine/politics/sluga-naroda-isklyuchila-dvuh-nardepov-novosti-ukrainy-50053676.html"> </a><a href="https://nv.ua/ukraine/politics/sluga-naroda-isklyuchila-dvuh-nardepov-novosti-ukrainy-50053676.html">(</a><a href="https://nv.ua/ukraine/politics/sluga-naroda-isklyuchila-dvuh-nardepov-novosti-ukrainy-50053676.html">Ганна Скороход та Антон Поляков</a> — ред).</p>
      <p>«Це буде, напевно, третя людина (Іванісов — ред), якщо він причетний. І буде покараний, якщо правда, що були почищені дані», — підкреслив він.</p>
      <p>Як зазначив президент, до Слуги народу брали «простих людей з народу, які ніколи не були в політиці».</p>
      <p>«І Служба безпеки перевіряла, і МВС перевіряло, і якщо почищені дані, то буде розслідування, це я всім обіцяю», — запевнив він.</p>
      <p>Зеленський подякував ЗМІ за надану інформацію про цього депутата, якщо вона виявиться правдивою.</p>
      <p>«Ми завжди говорили, що готові до очищення, і це правда. І нікого не залишиться ні в уряді, ні на місцях, ні в областях, ні навіть у партії Слуга народу, якщо хтось причетний до чогось кримінального або до таких складних кримінальних справ», — сказав він.</p>
      <p>Нагадаємо, на брифінгу 20 листопада генпрокурор Руслан Рябошапка заявив, що <a href="https://nv.ua/ukr/ukraine/politics/sluga-narodu-roman-ivanisov-zgvaltuvannya-novini-ukrajini-50054697.html">Роман Іванісов має погашену судимість за звинуваченням у зґвалтуванні.</a></p>
      <p>Пізніше в ГПУ заявили, що <a href="https://nv.ua/ukr/ukraine/politics/ruslan-ivanisov-sluga-narodu-pogashennya-sudimosti-za-zgvaltuvannya-novini-ukrajini-50054725.html">інформація ще не підтверджена</a>.</p>
      <p>Колишній нардеп Ігор Мосійчук заявляє, що Іванісов у середині 90-х років був засуджений і відбував покарання за зґвалтування неповнолітньої.</p>
      <p>Сам Іванісов назвав звинувачення «заказухою» і «чорнухою».</p>
    </article>
  </body>
</html>