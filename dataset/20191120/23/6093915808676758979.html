<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/police/item/489640-sok-stin-patra-mitera-trion-paidion-ekane-apopeira-autoktonias-epeidi-tin-apelysan"/>
    <meta property="og:site_name" content="thestival.gr"/>
    <meta property="article:published_time" content="2019-11-20T23:40:00+00:00"/>
    <meta property="og:title" content="Σοκ στην Πάτρα: Μητέρα τριών παιδιών έκανε απόπειρα αυτοκτονίας επειδή την απέλυσαν"/>
    <meta property="og:description" content="Να βάλει τέλος στη ζωή της, πέφτοντας από την ταράτσα του σπιτιού της, ήθελε μία 50χρονη γυναίκα, μητέρα τριών παιδιών, που απολύθηκε πρόσφατα από τη δουλειά της, γιατί πήρε αναρρωτική άδεια."/>
  </head>
  <body>
    <article>
      <h1>Σοκ στην Πάτρα: Μητέρα τριών παιδιών έκανε απόπειρα αυτοκτονίας επειδή την απέλυσαν</h1>
      <address><time datetime="2019-11-20T23:40:00+00:00">20 Nov 2019, 23:40</time> by <a rel="author">Thestival team</a></address>
      <p>Να βάλει τέλος στη ζωή της, πέφτοντας από την ταράτσα του σπιτιού της, ήθελε μία 50χρονη γυναίκα, μητέρα τριών παιδιών, που απολύθηκε πρόσφατα από τη δουλειά της, γιατί πήρε αναρρωτική άδεια.</p>
      <p>Το περιστατικό γνωστοποίησε το Εργατικό Κέντρο της Πάτρας. Σύμφωνα με τα όσα έχουν γίνει γνωστά, η 50χρονη, που μεγαλώνει μόνη τα παιδιά της, είχε εμφανίσει σημάδια σοβαρής κόπωσης και ο γιατρός της χορήγησε 15νθημερη αναρρωτική άδεια. Όταν επέστρεψε στη δουλειά της, της ανακοινώθηκε ότι απολύεται, έπειτα από 10 χρόνια εργασίας στην ίδια επιχείρηση, στην Πάτρα.</p>
      <p>Η εξέλιξη αυτή την κατέβαλε ψυχολογικά σε τέτοιο σημείο, που η γυναίκα σκέφτηκε να βάλει τέλος στη ζωή της.</p>
      <p>Ο Βασίλης Παπασημακόπουλος, μέλος της διοίκησης του Εργατικού Κέντρου της Πάτρας, βρίσκεται κοντά στην 50χρονη από την πρώτη στιγμή, στηρίζοντάς την και ψυχολογικά. Η γυναίκα τον συνάντησε όταν γνωστοποιήθηκε η απόλυσή της, και μάλιστα από έναν άνθρωπο που κατά δήλωσή της ήταν παιδικός της φίλος.</p>
      <p>Μιλώντας στο thebest.gr, ο κ. Παπασημακόπουλος εξήγησε πως χρειάστηκε να διαχειριστεί μια πολύ δύσκολη περίπτωση, που έχριζε πρωτίστως ψυχολογικής στήριξης και ενθάρρυνσης, ώστε να μην έχει κακή έκβαση. Το εργατικό κέντρο της Πάτρας έχει καθημερινή επικοινωνία με τη γυναίκα, η οποία φαίνεται να έχει αντιληφθεί το λάθος που πήγε να κάνει μέσα στην απόγνωσή της.</p>
      <p>Πηγή: thebest.gr</p>
    </article>
  </body>
</html>