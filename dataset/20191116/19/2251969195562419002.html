<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/interrompe-i-rapporti-con-lui-iniziano-gli-episodi-di-stalking-divieto-di-avvicinamento-per-un-30enne/1325909/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T19:58:07+00:00"/>
    <meta property="og:title" content="Interrompe i rapporti con lui, iniziano gli episodi di stalking: divieto di avvicinamento per un 30enne"/>
    <meta property="og:description" content="UN GIOVANE di Macerata avrebbe aspettato la ragazza sotto casa e nei locali che frequenta, alla fine lei lo ha denunciato. Si è svolto l'interrogatorio di garanzia"/>
  </head>
  <body>
    <article>
      <h1>Interrompe i rapporti con lui, iniziano gli episodi di stalking: divieto di avvicinamento per un 30enne</h1>
      <h2>UN GIOVANE di Macerata avrebbe aspettato la ragazza sotto casa e nei locali che frequenta, alla fine lei lo ha denunciato. Si è svolto l'interrogatorio di garanzia</h2>
      <address><time datetime="2019-11-16T19:58:07+00:00">16 Nov 2019, 19:58</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Finterrompe-i-rapporti-con-lui-iniziano-gli-episodi-di-stalking-divieto-di-avvicinamento-per-un-30enne%2F1325909%2F">Condividi44</a><a href="https://twitter.com/intent/tweet?text=Interrompe+i+rapporti+con+lui%2C++iniziano+gli+episodi+di+stalking%3A++divieto+di+avvicinamento+per+un+30enne&amp;url=https%3A%2F%2Fwww.cronachemaceratesi.it%2F2019%2F11%2F16%2Finterrompe-i-rapporti-con-lui-iniziano-gli-episodi-di-stalking-divieto-di-avvicinamento-per-un-30enne%2F1325909%2F">Tweet</a>Email44 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2018/04/stalking-1.jpg"/>
      </figure>
      <p> </p>
      <p><b>Appostamenti sotto casa e nei locali, pedinamenti, messaggi intimidatori: ragazza perseguitata da un 30enne maceratese che è stato raggiunto da un divieto di avvicinamento eseguito dalla questura di Macerata nei giorni scorsi. Il giovane è indagato per stalking verso una ragazza di 27 anni.</b> La coppia si era conosciuta la scorsa estate e dopo una breve frequentazione la giovane ha deciso di interrompere il rapporto con il giovane. Da quel momento però sono iniziate le presunte persecuzioni. Il giovane avrebbe iniziato a pedinarla, a fare appostamenti sotto casa e nei locali e a inviarle messaggi anche con contenuti minatori in cui avrebbe detto cose come «te la farò pagare». Questo quanto ha denunciato la ragazza, parlando di episodi che sarebbero avvenuti in agosto. La giovane in quel periodo viveva a Macerata ma successivamente ha deciso di trasferirsi in un altro comune della provincia. Dopo la denuncia e in base alle nuove norme introdotte dal Codice rosso, il giovane è stato sottoposto al divieto di avvicinamento alla ragazza. Ieri si è svolto l’interrogatorio di garanzia del giovane, alla presenza del suo legale, del pm Stefania Ciccioli che coordina l’indagine e del giudice Giovanni Manzoni. In provincia i casi di stalking sono in continuo aumento, ogni settimana sono diversi i casi che vengono denunciati.</p>
      <p>
        <i>(Gian. Gin.)</i>
      </p>
    </article>
  </body>
</html>