<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/b56pRk/lillehammer-best-i-ishockeyfesten-mot-storhamar"/>
    <meta property="og:site_name" content="Aftenbladet"/>
    <meta property="article:published_time" content="2019-11-16T19:57:21+00:00"/>
    <meta property="og:title" content="Lillehammer best i ishockeyfesten mot Storhamar"/>
    <meta property="og:description" content="Foran nesten &quot;mætt fjøs &quot; på hjemmebane tok Lillehammer sesongens første seier over erkerivalen Storhamar med 3–2 lørdag."/>
  </head>
  <body>
    <article>
      <h1>Lillehammer best i ishockeyfesten mot Storhamar</h1>
      <h2>Foran nesten "mætt fjøs " på hjemmebane tok Lillehammer sesongens første seier over erkerivalen Storhamar med 3–2 lørdag.</h2>
      <address><time datetime="2019-11-16T19:57:21+00:00">16 Nov 2019, 19:57</time> by <a rel="author">NTB</a></address>
      <p>Fjøset denne gangen var Håkons Hall i Lillehammer hvor godt over 8300 tilskuere var samlet til ishockeyfest.</p>
      <p>Storhamar hadde vunnet de to foregående oppgjørene denne sesongen slik at det ble en aldri så liten revansje for Lillehammer.</p>
      <p>Kampen ble i realiteten avgjort med første periodens to mål. Det var ikke gått mer enn 35 sekunder før gjestene fikk bakoversveis. Lillehammers Juliuz Persson banket til med et slagskudd fra blålinjen og Storhamar-målvakten Luka Gracnar rakk aldri å få snapphansken opp tidsnok på fulltrefferen.</p>
      <aside>
        <a href="https://www.aftenbladet.no/article/sa-RRXWA8.html">Derfor meldte Carlsen seg ut av sjakkforbundet: – Et prinsipielt valg</a>
      </aside>
      <h3>Hjemmelaget dominerte</h3>
      <p>Hjemmelaget var totalt dominerende i spill fem mot fem innledningsvis, men så fikk tre kjappe utvisninger og en lang periode med undertallsspill. Storhamar klarte derimot ikke å overliste Christoffer Bengstberg.</p>
      <p>Isteden ga undertallet ny giv til Lillehammer. Storhamars Phil Marinaccio gjorde det dessuten litt lett da han sendte en puck fra rundvantet til Petter Grønstad som økte til 2–0 via "kjøkkenveien» på Grancar.</p>
      <p>Lillehammer er flinke til å jobbe hjemover og ri på en ledelse og fikk kampen dit de ville. Storhamar hadde egentlig lite å stille opp med og de gangene de trykket på sto nærmest som vanlig Bengtsberg i veien.</p>
      <p>Rasmus Ahlholm har scoret i bøtter og spann mot Lillehammer i Vålerenga-drakten. Hans redusering for Storhamar til 1–2 med godt over fire minutter igjen på klokken skapte ny spenning i oppgjøret.</p>
      <p>Spenningen var derimot kortvarig. Storhamar fikk en utvisning som Lillehammer utnyttet da Nick Dineen satte 3–1.</p>
      <p>Mikael Zettergren reduserte til 3–2 med målvakten av isen. Men det var bare 39 sekunder igjen av kampen og man kom aldri nærmere.</p>
      <p>Med tapet mistet Storhamar annenplassen på tabellen til Frisk Asker, men Lillehammer tok seg forbi Vålerenga til fjerdeplass.</p>
      <aside>
        <a href="https://www.aftenbladet.no/article/sa-pLxwvR.html">Isak fikk rasistiske tilrop. Sa nei da dommeren spurte om han skulle avbryte kampen.</a>
      </aside>
      <h3>Frisk slo Vålerenga</h3>
      <p>Frisk Asker tok sin annen seier over Vålerenga med 2–0 tidligere lørdag. Erik Beier Jensen og Viktor Granholm sto for scoringene i første og tredje periode.</p>
      <p>Sparta kom best i gang i østvoldderbyet borte mot Stjernen. Kristian Østby gjorde 1-0, mens Daniel Ciampini utlignet til hjemmelaget. Robin Dahse sendte gjestene opp i 2–1.</p>
      <p>Christoffer Karlsen gjorde midtperiodens eneste mål.</p>
      <p>Det var i tredjeperioden at hjemmelaget avgjorde med tre mål. Først redusering ved Jonathan Hermansson. Så utlignet Sam Coatta før David Trnavsky sendte Fredrikstad-laget i ledelsen med 4–3. Ciampini satte 5–3 i åpent mål.</p>
    </article>
  </body>
</html>