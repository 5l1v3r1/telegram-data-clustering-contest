<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/bimbo-costretto-a-dieta-vegana-morto-a-18-mesi-genitori-arrestati-omicidio-colposo/1950164/"/>
    <meta property="og:site_name" content="IlSussidiario"/>
    <meta property="article:published_time" content="2019-11-16T19:03:35+00:00"/>
    <meta property="og:title" content="Bimbo costretto a dieta vegana: morto a 18 mesi/ Genitori arrestati: omicidio colposo"/>
    <meta property="og:description" content="Bimbo di 18 mesi morto negli Stati Uniti: era costretto dai genitori a dieta vegana. La coppia è stata arrestata ed è accusata ora di omicidio colposo."/>
  </head>
  <body>
    <article>
      <h1>Bimbo costretto a dieta vegana: morto a 18 mesi/ Genitori arrestati: omicidio colposo</h1>
      <h2>Bimbo di 18 mesi morto negli Stati Uniti: era costretto dai genitori a dieta vegana. La coppia è stata arrestata ed è accusata ora di omicidio colposo. Malnutriti anche altri due figli</h2>
      <address><time datetime="2019-11-16T19:03:35+00:00">16 Nov 2019, 19:03</time> by <a rel="author" href="https://www.ilsussidiario.net/autori/silvana-palazzo/" target="_blank">Silvana Palazzo</a></address>
      <p>Un <b>bambino di 18 mesi</b> è <b>morto</b> negli Stati Uniti perché era <b>costretto alla <a href="https://www.ilsussidiario.net/news/salute-e-benessere/vegana-per-15-anni-torna-a-dieta-con-carne-avevo-distrutto-sistema-immunitario/1881175/">dieta vegana</a> dai genitori</b>. Ora sono accusati di omicidio colposo. La morte del piccolo risale allo scorso settembre, ma la svolta nelle indagini è arrivata con i risultati dell’autopsia e delle altre analisi disposte per fare luce su quanto accaduto al bimbo. Dagli accertamenti è emerso che il bambino di 18 mesi è morto dopo aver a lungo sofferto a causa delle complicazioni legate alla malnutrizione. I suoi genitori, il 30enne <b>Ryan O’Leary</b> e la 35enne <b>Sheila O’Leary</b>, sono stati quindi arrestati dalla polizia locale a Cape Coral, in <b>Florida</b>. La coppia, fermamente vegana, aveva nutrito il bambino solo con frutta e verdure crude fino a quando il piccolo è morto di inedia e stenti. Ma nella sua ultima settimana di vita il bambino era stato nutrito solo con latte materno. Le autorità parlano di disidratazione, microasteatosi epatica e gonfiore di mani, piedi e gambe. Il bambino quando è morto pesava meno di 7 chilogrammi.</p>
      <h4>USA, BIMBO COSTRETTO A DIETA VEGANA: MORTO A 18 MESI</h4>
      <p>Stando a quanto ricostruito dalla polizia, la mamma Sheila aveva chiamato il numero di emergenza dopo aver trovato il figlio freddo e senza respiro. Il papà avrebbe provato inutilmente a rianimare il piccolo. Quando sono intervenuti sul posto i paramedici è stato possibile solo constatare il decesso del piccolo. La prima svolta nelle indagini c’è stata quando la polizia, interrogando la coppia, ha notato che <b>anche i due figli più grandi</b>, di 3 e 5 anni, <b>erano visibilmente malnutriti e pallidi</b>. Anche loro erano costretti a seguire la <a href="https://www.ilsussidiario.net/news/esteri/2018/12/24/dieta-vegana-a-bambina-di-19-mesi-diventa-rachitica-i-genitori-si-difendono-era-troppo-schizzinosa/1827113/"><b>dieta vegana</b></a>. I genitori li nutrivano solo di frutta e verdure crude. Uno dei due avrebbe addirittura i denti già anneriti, secondo la stampa locale. Una terza figlia invece sarebbe in salute. La bambina, nata da una relazione precedente di Sheila, andava spesso a trovare il padre, quindi riusciva a mantenersi sana proprio grazie ai periodi di permanenza a casa dell’uomo.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/caos-bolivia-quello-che-non-torna-nella-strana-fuga-di-morales/1950119/"/>
        <a href="https://www.ilsussidiario.net/news/iran-vs-israele-una-minaccia-spuntata-la-vera-partita-si-gioca-in-iraq/1949824/"/>
        <a href="https://www.ilsussidiario.net/news/gilet-gialli-scontri-con-la-polizia-a-parigi-video-transenne-in-fiamme-41-arresti/1950076/"/>
        <a href="https://www.ilsussidiario.net/news/bimbo-chiuso-in-gabbia-e-ucciso-con-acqua-bollente-genitori-rifiutava-il-bagnetto/1950132/"/>
        <a href="https://www.ilsussidiario.net/news/principe-andreaepstein-errore-stare-con-lui-ho-deluso-tutti-mi-mangio-le-mani/1950022/"/>
        <a href="https://www.ilsussidiario.net/news/bolivia-scontri-tra-pro-morales-e-polizia-8-morti-75-feriti-stop-al-massacro/1950016/"/>
      </related>
    </article>
  </body>
</html>