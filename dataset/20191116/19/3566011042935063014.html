<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547813.html/%D9%85%D8%B1%D8%AF%D9%85-%D8%B9%D8%A7%D8%AF%DB%8C-%D8%AF%D8%B1-%D8%AA%D8%AC%D9%85%D8%B9%D8%A7%D8%AA-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86-%D8%A8%D8%A7-%D8%B4%D8%B9%D8%A7%D8%B1%D9%87%D8%A7%DB%8C%DB%8C-%D8%B1%D8%A7%D9%87-%D8%AE%D9%88%D8%AF-%D8%B1%D8%A7-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4-%DA%AF%D8%B1%D8%A7%D9%86-%D8%AC%D8%AF%D8%A7-%DA%A9%D8%B1%D8%AF%D9%86%D8%AF---%D8%A8%D8%B1%D8%B1%D8%B3%DB%8C-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85%DB%8C-%D8%A8%D8%A7-%D8%AD%D8%B6%D9%88%D8%B1-%D8%AA%DB%8C%D9%85-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D9%88%D9%84%D8%AA-%D8%AF%D8%B1-%D9%85%D8%AC%D9%84%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T19:19:00+00:00"/>
    <meta property="og:title" content="مردم عادی در تجمعات استان کرمان با شعارهایی راه خود را از اغتشاش گران جدا کردند/ بررسی مطالبات مردمی با حضور تیم اقتصادی دولت در مجلس"/>
    <meta property="og:description" content="مردم عادی در تجمعات استان کرمان با شعارهایی راه خود را از اغتشاش گران و افرادی که سعی در برهم زدن نظم جامعه دارند جدا کرده و از نیروی انتظامی می خواهند با این افراد برخورد کنند."/>
  </head>
  <body>
    <article>
      <h1>مردم عادی در تجمعات استان کرمان با شعارهایی راه خود را از اغتشاش گران جدا کردند/ بررسی مطالبات مردمی با حضور تیم اقتصادی دولت در مجلس</h1>
      <h2>آنچه که امروز در استان کرمان رخ داد؛</h2>
      <address>
        <time datetime="2019-11-16T19:19:00+00:00">16 Nov 2019, 19:19</time>
      </address>
      <p>مردم عادی در تجمعات استان کرمان با شعارهایی راه خود را از اغتشاش گران و افرادی که سعی در برهم زدن نظم جامعه دارند جدا کرده و از نیروی انتظامی می خواهند با این افراد برخورد کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://شقئشدثنثقئشد.هق/">راه آرمان</a>، در پی  اتخاذ سیاست های اقتصادی دولت در راستای تغییر قیمت و سهمیه بندی بنزین تجمعات مسالمت آمیزی در برخی شهرستان های استان و شهر کرمان برگزار شد.</p>
      <p>این تجمعات پیش از ظهر امروز در برخی از مناطق شهر کرمان نیز صورت گرفته است. مسئولان استان کرمان با حضور در جمع مردم به آنها اطمینان داده اند که دغدغه های آنها پیگیری و به دولت منتقل خواهد شد.</p>
      <p>این تجمعات در آرامش کامل برگزار شده است و مردم با ماموران نیروی انتظامی همکاری کامل داشته اند.</p>
      <p>شب گذشته در سیرجان نیز مردم با برگزاری تجمع آرام به مطرح کردن مطالبات خود پرداختند که متاسفانه عده ای اغتشاشگر از حضور مردم سو استفاده و اقدام به تخریب اموال عمومی کردند.</p>
      <p>محمد محمودآبادی فرماندار سیرجان در گفتگو با خبرنگار مهر عنوان کرد: مشکلات مردم را به مسئولان منتقل کرده اند و آن ها در صدد رفع دغدغه های مردمی هستند.</p>
      <p>
        <b>برقراری آرامش کامل در خیابان های سیرجان</b>
      </p>
      <p>وی با اشاره به اینکه هم اکنون شهرستان سیرجان کاملا آرام است، گفت: پیگیری های لازم برای برخورد با اغتشاش گران و برهم زنندگان نظم و آرامش مردم انجام می شود و از مردم می خواهیم در تجمعات غیر قانونی شرکت نکنند.</p>
      <p>فرماندار سیرجان افزود: آرامش کامل در سیرجان حاکم است و رفت و آمد به آرامی ادامه دارد و همه خیابان های این شهر باز است.</p>
      <p>محمودآبادی تاکید کرد: با افرادی که سعی می کنند در بستر مطالبات آرام مردم اغتشاش ایجاد کنند برخورد قانونی صورت خواهد گرفت و اجازه تخریب اموال عمومی را نمی دهیم.</p>
      <p>مردم عادی در تجمعات استان کرمان با شعارهایی راه خود را از اغتشاش گران و افرادی که سعی در برهم زدن نظم جامعه دارند جدا کرده و از نیروی انتظامی می خواهند با این افراد برخورد کنند.</p>
      <p>
        <b>بررسی مطالبات مردمی با حضور تیم اقتصادی دولت در مجلس</b>
      </p>
      <p>محمدرضا پور ابراهیمی نماینده مردم کرمان و راور در مجلس در گفتگویی با مهر اظهار داشت: مجلس در جلسه فردا اجرای مصوبه اصلاح نرخ بنزین را پیگیری خواهد کرد.</p>
      <p>وی با اشاره به نگرانی در خصوص اثرات ثانویه افزایش قیمت سوخت، گفت: باید تدابیر لازم در این خصوص اندیشیده شود تا تورم در جامعه تشدید نشود.</p>
      <p>نماینده مردم کرمان و راور در مجلس افزود: مجلس فردا با تیم اقتصادی دولت نیز جلسه خواهد داشت و این جلسات تا روز دوشنبه نیز ادامه می یابد.</p>
      <p>پور ابراهیمی هر گونه آشوب و اغتشاش را خارج از مطالبات مردمی دانست و مطرح کرد: مردم اطمینان داشته باشند که دغدغه های آنها پیگیری می شود و نباید به کسانی که می خواهند از آب گل آلود ماهی بگیرند اجازه فعالیت داد.</p>
      <p>
        <b>شیب افزایش قیمت سوخت باید ملایم باشد</b>
      </p>
      <p>محمد مهدی زاهدی دیگر نماینده مردم کرمان و راور در مجلس در خصوص اجرای طرح اصلاح نرخ بنزین گفت: ما در جلسه فردا با دولت تمام سعی خود را برای رفع نگرانی های مردم به کار می بریم و مردم نیز باید مراقب باشند تا مطالباتشان مورد سوء استفاده دشمن قرار نگیرد.</p>
      <p>زاهدی بیان کرد: هر گونه افزایش قیمت بنزین باید با شیب ملایم انجام شود تا کمترین تاثیر را بر روند زندگی مردم بگذارد از این رو باید به راهکار خردمندانه برای اصلاح نرخ سوخت برسیم.</p>
      <p>هر چند مردم مطالباتی در خصوص تغییرات قیمت بنزین دارند اما بررسی ها نشان می دهد مردم فقط خواستار رفع مشکل افزایش قیمت ها هستند و به هیچ عنوان به سو استفاده کنندگان اجازه نمی دهند نظم جامعه را هدف قرار دهند.</p>
      <p>
        <b>هیچ صنفی حق افزایش قیمت را ندارد/ برخورد بازرسی سازمان صنعت و معدن با متخلفان</b>
      </p>
      <p>یوسف جعفری رئیس اتاق اصناف کرمان در گفتگو با راه آرمان گفت: به جز تاکسیرانی و آژانس ها که ارتباط مستقیمی با بنزین دارند؛ هیچ صنفی حق افزایش قیمت را ندارد.</p>
      <p>وی افزود: حتی آژانس ها و تاکسی دارن هم نمی توانند خودسرانه قیمت را افزایش دهند و این اقدام باید با هماهنگی ستاد تنظیم بازار و بعد ار تشکیل جلسه با ارگان های مرتبط این افزایش به صورت قانونی انجام شود.</p>
      <p>رئیس اتاق اصناف کرمان خاطرنشان کرد: هیچ یک از اصناف نباید به بهانه افزایش قیمت بنزین؛ قیمت اجناس را افزایش دهند.</p>
      <p>جعفری در رابطه با برخورد با گران فروشان اظهار داشت: اگر کسی غیرقانونی قیمتها را افزایش دهد با آن برخورد می شود و به بازرسی سازمان صنعت و معدن همچنین تعزیرات استان ارجاع داده می شود.</p>
      <p>صبح امروز در بسیاری از شهرهای کشور ائمه جمعه و فرماندهان بسیج برای شنیدن دغدغه های مردم و رانندگان معترض به افزایش قیمت بنزین در میان آنها حاضر و به گفتگو پرداختند، این اتفاق در کرمان نیز رخ داد.</p>
      <p>هم اکنون فعالیت پمپ بنزین ها در تمام شهرستان های کرمان به صورت مطلوب ادامه دارد و مردم نیز همکاری لازم با ماموران انتظامی را انجام می دهند.</p>
      <p>انتهای پیام/ </p>
    </article>
  </body>
</html>