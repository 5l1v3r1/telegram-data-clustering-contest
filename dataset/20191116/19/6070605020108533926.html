<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Milers-dimissio-del-Revolucio-Bellut_0_2345165677.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T19:54:41+00:00"/>
    <meta property="og:title" content="Milers de txecs demanen la dimissió del primer ministre en els 30 anys de la Revolució del Vellut"/>
    <meta property="og:description" content="Andrej Babis està acusat de corrupció i conflictes d'interès"/>
  </head>
  <body>
    <article>
      <h1>Milers de txecs demanen la dimissió del primer ministre en els 30 anys de la Revolució del Vellut</h1>
      <h2>Andrej Babis està acusat de corrupció i conflictes d'interès</h2>
      <address>
        <time datetime="2019-11-16T19:54:41+00:00">16 Nov 2019, 19:54</time>
      </address>
      <p>Almenys 200.000 persones, segons dades de la policia, s'han manifestat aquest dissabte als carrers de Praga per reclamar la dimissió del primer ministre de la República Txeca, Andrej Babis, acusat de conflictes d'interès i corrupció. La mobilització estava convocada amb motiu del 30è aniversari, demà diumenge, de la Revolució del Vellut, que va posar fi al règim comunista txec.</p>
      <p>"Volem una democràcia saludable", deia el gran cartell que presidia l'escenari de la protesta a Praga, convocada per una agrupació cívica anomenada 'Un milió de moments per a la democràcia'. L'entitat considera "inacceptable" que Babis segueixi al poder malgrat que pesen sobre ell acusacions que apunten que hauria desviat fons europeus cap als seus negocis personals, cosa que ell nega.</p>
      <p>"Considerem inacceptable que, setanta anys després del cop d'estat comunista i trenta anys després de la Revolució del Vellut, sigui primer ministre algú perseguit per la justícia i que figura com a agent de l'StB [la policia política comunista]", deia l'agrupació en el comunicat de convocatòria de la marxa.</p>
      <p>
        <a href="https://www.ara.cat/internacional/Praga-torna-revoltar-se_0_2277972298.html">Praga torna a revoltar-se</a>
      </p>
      <p>Molts dels congregats cantaven "Som aquí", reproduint l'eslògan de la revolució que fa tres dècades va aconseguir fer fora el govern comunista. I alguns dels que han pres la paraula al podi de la manifestació també eren antics dirigents d'aquella protesta del 1989. La mobilització, a més, tenia com a escenari de nou el Parc Letna, que també va acollir les protestes de la Revolució del Vellut.</p>
      <p>Andrej Babis és un multimilionari txec, propietari d’una important companyia agroalimentària, Agrofert, i de diversos mitjans de comunicació, que va guanyar les eleccions del 2017 amb el moviment anomenat Acció de Ciutadans Descontents (ANO, en les sigles en txec), tot i que va haver de formar coalició per governar. Una auditoria de la Comissió Europea acusa Babis de presumpte tracte de favor, ja que hauria destinat fons europeus a favor d'Agrofert, el seu conglomerat de 900 empreses que l'ha fet ser el segon milionari de la República Txeca.</p>
      <p>La marxa d'aquest dissabte, de fet, no és la primera que aconsegueix omplir l'esplanada Lefna de Praga per reclamar la dimissió de Babis: el juny passat ja va tenir lloc <a href="https://www.ara.cat/internacional/Crits-dimissio-del-manifestacio-comunisme_0_2246175600.html">a la capital txeca la manifestació més gran des de la caiguda del comunisme</a>, només igualada per la d'aquest dissabte, amb motiu del 30è aniversari de la matança d'estudiants xinesos en protesta a la plaça de Tiananmen, a Pequín.</p>
    </article>
  </body>
</html>