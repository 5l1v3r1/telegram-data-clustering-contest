<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/almanya-da-es-cinsellerin-kan-vermesini-kolaylastiracak-kanun-tasarisi-teklif-edildi-1207616.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-16T19:52:00+00:00"/>
    <meta property="og:title" content="Almanya'da eş cinsellerin kan vermesini kolaylaştıracak kanun tasarısı teklif edildi"/>
    <meta property="og:description" content="Almanya meclisinde muhalefet kanadında yer alan Hür Demokratik Parti (FDP) ülkede eş cinsel ve cinsiyet değiştiren (transseksüel) kişilerin kan vermesini kısıtlayan yasanın &quot;ayrımcılık&quot; olduğunu belirterek bu uygulamanın değişmesi için kanun teklifinde bulundu."/>
  </head>
  <body>
    <article>
      <h1>Almanya'da eş cinsellerin kan vermesini kolaylaştıracak kanun tasarısı teklif edildi</h1>
      <h2>Almanya meclisinde muhalefet kanadında yer alan Hür Demokratik Parti (FDP) ülkede eş cinsel ve cinsiyet değiştiren (transseksüel) kişilerin kan vermesini kısıtlayan yasanın "ayrımcılık" olduğunu belirterek bu uygulamanın değişmesi için kanun teklifinde bulundu.</h2>
      <address>
        <time datetime="2019-11-16T19:52:00+00:00">16 Nov 2019, 19:52</time>
      </address>
      <p><b>Almanya</b>'da Kasım 2017 tarihine kadar<b> eş cinsel </b>ve <b>cinsiyet değiştiren </b>vatandaşların <b>"yüksek enfeksiyon, HIV ve hepatit C gibi hastalıkların riskini taşıdığı gerekçesiyle</b>" kan vermesi yasaktı.</p>
      <p><b>Liberal </b>bir siyasi parti olan ve <b>Federal Meclis</b>'te (Bundestag) 80 milletvekili bulunan FDP kanadı, söz konusu kişilerin "son cinsel deneyiminden bir sene sonra kan verebilir" kuralının da değişmesi gerektiğini, bu uygulamada bulunan 12 ay bekleme süresinin "varsayımdan ibaret olduğunu" ifade etti.</p>
      <p>FDP delegeleri Jens Brandenburg ve Katja Suding tarafından yapılan açıklamada, "Cinsel kimlik ya da cinsiyet tercihi enfeksiyon riskinde belirleyici bir unsur değildir. Bu konuda riskli olan davranış 'korunmasız bir şekilde cinsel ilişki yaşamak ve sürekli olarak cinsel partneri değiştirmektir.' Bu grupta bulunan insanların hepsi, riskli cinsel ilişkiye giriyor denilemez" ifadeleri kullanıldı.</p>
      <p>Açıklamada ayrıca "Yasaklama yerine en iyi test yöntemleri kullanılarak (kan alınmadan önce)risk faktörü azaltılabilir. Bu bizim ahlaki görevimiz olmalıdır." denildi. Yeni kanun teklifinde hayat kadınları ve erkekleriyle, normal cinsel yaklaşımlara sahip olan ancak sürekli partner değiştiren kişilerin kan vermesineyse bazı kısıtlamalar olması gerektiği belirtiliyor.</p>
      <p>Kızıl Haç verilerine göre Almanya'da her gün 14 bin kişinin kan vermesine ihtiyaç duyuluyor. Vatandaşların yüzde 80'i hayatları boyunca en az 1 kez kan verirken nüfusun sadece yüzde 3-4'lük kesimi düzenli olarak kan bağışında bulunuyor.</p>
    </article>
  </body>
</html>