<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89824"/>
    <meta property="og:site_name" content="Denník politika"/>
    <meta property="article:published_time" content="2019-11-16T19:35:04+00:00"/>
    <meta property="og:title" content="Foto: Bratislavskí študenti demonštrovali pred 30 rokmi už 16. novembra, vytvorili živú reťaz"/>
    <meta property="og:description" content="16.11.2019 (Webnoviny.sk) – Pokojná demonštrácia bratislavských študentov, na ktorej požadovali reformu školstva, ale aj slobodu, demokraciu a možnosť cestovať, sa uskutočnila pred 30 rokmi 16. novembra 1989 v predvečer Medzinárodného dňa študentstva. Za akciou stáli študenti Filozofickej fakulty Univerzity Komenského (FFUK), ku ktorým sa pridali aj študenti z iných fakúlt, vysokých škôl aj niekoľko stredoškolákov."/>
  </head>
  <body>
    <article>
      <h1>Foto: Bratislavskí študenti demonštrovali pred 30 rokmi už 16. novembra, vytvorili živú reťaz</h1>
      <address><time datetime="2019-11-16T19:35:04+00:00">16 Nov 2019, 19:35</time> by <a rel="author">Webnoviny</a></address>
      <p>16.11.2019 (Webnoviny.sk) – Pokojná demonštrácia bratislavských študentov, na ktorej požadovali reformu školstva, ale aj slobodu, demokraciu a možnosť cestovať, sa uskutočnila pred 30 rokmi 16. novembra 1989 v predvečer Medzinárodného dňa študentstva. Za akciou stáli študenti Filozofickej fakulty Univerzity Komenského (FFUK), ku ktorým sa pridali aj študenti z iných fakúlt, vysokých škôl aj niekoľko stredoškolákov.</p>
      <p>Približne 300 študentov sa zhromaždilo na vtedajšom Mierovom námestí (dnes Hodžovo námestie) pred Pionierskym palácom (Grasalkovičov palác), kde zaspievali Gaudeamus Igitur a československú hymnu. Na neohlásenom zhromaždení sa objavili aj príslušníci a vozidlá vtedajšej Verejnej bezpečnosti.</p>
      <p><b>Zobraziť fotogalériu k článku:</b><br/>Rekonštrukcia pochodu bratislavských študentov spred 30 rokov</p>
      <h3>Výnimočná udalosť</h3>
      <p>Zhromaždení študenti vytvorili živú reťaz a v sprievode potom pokračovali ulicami Bratislavy. Podvečerným mestom sa ozývali heslá „Chceme školy pre všetkých, Dialóg, Demokraciu, Slobodu“ či výzva okoloidúcim „Poďte s nami“.</p>
      <p>Policajné vozidlá študentov po celý čas sprevádzali a príslušníci bezpečnosti boli v strehu. Hoci v susednom Maďarsku či Poľsku by v tom čase už študentský pochod nevyvolal veľký rozruch, vo vtedajšom Československu to bola výnimočná udalosť.</p>
      <p>Režim sa aj po páde Berlínskeho múru tváril, že má situáciu pod kontrolou. Atmosféra v spoločnosti ale bola značne napätá.</p>
      <p>Sprievod smeroval cez Námestie SNP a Hviezdoslavovo námestie k novopostavenému pamätníku vzniku ČSR na Vajanského nábreží. Študenti potom v pochode pokračovali popri Univerzite Komenského až k budove ministerstva školstva na vtedajšej Suvorovovej ulici (dnes Dobrovičova).</p>
      <h3>Policajti sa stiahli</h3>
      <p>Tam už stáli ďalšie policajné autá. Z ministerstva napokon pred budovu vyšiel tajomník ÚV KSS Gejza Šlapka v sprievode riaditeľa odboru vysokých škôl ministerstva školstva, ktorý študentom ponúkol dialóg, ale <i>„nie na ulici“</i>.</p>
      <p>Policajti, ktorí ulicu uzavreli, sa napokon stiahli a študentom umožnili sa postupne rozísť. Reportáž z demonštrácie sa dokonca objavila vo večerných televíznych správach.</p>
      <p>Nasledujúci deň 17. novembra 1989 v Prahe už proti demonštrujúcim študentom bezpečnostné zložky ministerstva vnútra brutálne zasiahli. V reakcii na policajné násilie vyzvali potom pražskí študenti na celoštátny študentský štrajk, ku ktorému sa začali pripájať ostatné vysoké školy v republike.</p>
      <p>Do ulíc a na námestia vyšli v nasledujúcich dňoch státisíce nespokojných ľudí. Udalosti, ktoré sa do histórie zapísali ako Nežná revolúcia, viedli k pádu totalitného komunistického režimu vo vtedajšom Československu.</p>
      <p>Informácie pochádzajú z www.wikipedia.org, www.upn.gov.sk a archívu agentúry SITA</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a><br/>Zdroj: Webnoviny.sk – <a href="https://www.webnoviny.sk/foto-bratislavski-studenti-demonstrovali-pred-30-rokmi-uz-16-novembra-vytvorili-zivu-retaz/"><u>Foto: Bratislavskí študenti demonštrovali pred 30 rokmi už 16. novembra, vytvorili živú reťaz</u></a> © SITA Všetky práva vyhradené.</p>
    </article>
  </body>
</html>