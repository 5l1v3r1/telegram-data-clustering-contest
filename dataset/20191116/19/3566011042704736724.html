<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547825.html/%D9%85%D8%AE%D8%A7%D9%84%D9%81%D8%AA-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B5%D9%88%D9%84%DA%AF%D8%B1%D8%A7%DB%8C-%D9%85%D8%AC%D9%84%D8%B3-%D8%A8%D8%A7-%D8%B7%D8%B1%D8%AD-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86--%D8%AF%D8%B1-%D8%AD%D8%A7%D9%84-%D8%AA%D9%87%DB%8C%D9%87-%DB%8C%DA%A9-%D8%B7%D8%B1%D8%AD-%D8%AF%D9%88%D9%81%D9%88%D8%B1%DB%8C%D8%AA%DB%8C-%D8%A8%D8%B1%D8%A7%DB%8C-%D8%A7%D8%B5%D9%84%D8%A7%D8%AD-%D9%85%D8%B5%D9%88%D8%A8%D9%87-%D8%AF%D9%88%D9%84%D8%AA-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T19:40:00+00:00"/>
    <meta property="og:title" content="مخالفت نمایندگان اصولگرای مجلس با طرح افزایش قیمت بنزین/ در حال تهیه یک طرح دوفوریتی برای اصلاح مصوبه دولت هستیم"/>
    <meta property="og:description" content="بعد از افزایش قیمت بنزین و سهمیه بندی آن از سوی دولت، تعدادی از نمایندگان اصولگرای مجلس با این افزایش ناگهانی قیمت مخالفت کردند."/>
  </head>
  <body>
    <article>
      <h1>مخالفت نمایندگان اصولگرای مجلس با طرح افزایش قیمت بنزین/ در حال تهیه یک طرح دوفوریتی برای اصلاح مصوبه دولت هستیم</h1>
      <h2>اقدام دولت به ضرر قشر مستضعف جامعه است؛</h2>
      <address>
        <time datetime="2019-11-16T19:40:00+00:00">16 Nov 2019, 19:40</time>
      </address>
      <p>بعد از افزایش قیمت بنزین و سهمیه بندی آن از سوی دولت، تعدادی از نمایندگان اصولگرای مجلس با این افزایش ناگهانی قیمت مخالفت کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بعد از افزایش قیمت بنزین و سهمیه بندی آن از سوی دولت، تعدادی از نمایندگان اصولگرای مجلس با این افزایش ناگهانی قیمت مخالفت کرده و در همین راستا رایزنی هایی امروز در مجلس برای توقف افزایش قیمت صورت گرفت.</p>
      <p> </p>
      <p>محمدحسین فرهنگی نماینده مردم تبریز،اسکو و آذرشهر در گفت‌وگو با آناج تجویز مجلس به دولت برای افزایش نرخ بنزین را تکذیب کرد و اظهار داشت: پیشنهادات متعددی برای افزایش نرخ بنزین مطرح شده بود اما هیچکدام رای نیاورد و چنین اجازه‌ای در قانون بودجه هم داده نشد.</p>
      <p>وی افزود: حتی مجلس به دولت تذکر داد که ارقام درآمدی و هزینه‌ای با عنوان کمک به خانوارها را در بودجه پیش بینی کند.</p>
      <p>این نماینده مجلس همچنین اجرای قانون هدفمندی یارانه را مشروط بر درج در بودجه عنوان کرد و خاطرنشان ساخت: هیچکدام از پیشنهادات و سناریوهای دولت در صحن های علنی و غیرعلنی برای افزایش نرخ بنزین رای نیاورده است.</p>
      <p>فرهنگی افزود: مجلس صرفا دولت را موظف کرده بود تا کارت های سوخت را ساماندهی کند. </p>
      <p>نماینده مردم تبریز اظهار داشت: روز یکشنبه اکثریت مجلس برای مواجهه با افزایش نرخ بنزین تصمیم گیری خواهد کرد.</p>
      <p> </p>
      <p>
        <b>عضو کمیسیون امنیت ملی مجلس:<br/>مخالف جریان غیرکارشناسی افزایش قیمت بنزین هستم/ دولت در تصمیم خود تجدیدنظر کند</b>
      </p>
      <p>ولی‌الله نانواکناری در گفت‌وگو با خبرنگار بلاغ با اشاره به تغییر قیمت بنزین، اظهار کرد: به صراحت اعلام می‌کنم که ما مخالف این جریان هستیم و فردا در جلسه مجلس پیگیری خواهیم کرد تا این موضوع به شکل دقیق‌تری رسیدگی شود.<br/> <br/>نماینده مردم بابلسر و فریدونکنار در مجلس با بیان اینکه تغییر قیمت بنزین به این صورت اقدام غیرکارشناسانه است، خاطرنشان کرد: امیدواریم دولت برای این موضوع، تدبیر دیگری صورت دهد تا به مشکلات مردم اضافه نشود چراکه در حال حاضر به دلیل فشار اقتصادی مردم در تنگنا قرار دارند.<br/><br/>عضو کمیسیون امنیت ملی و سیاست خارجی مجلس تصریح کرد: منتظر هستیم تا دولت در تصمیم خود تجدیدنظر کند.<br/><br/>رئیس مجمع نمایندگان مازندران یادآور شد: مجلس اجازه این را به دولت داده است که بر اساس تورم، قیمت‌ها را با درنظر گرفتن مسائل اجتماعی و امنیتی به صورت پلّکانی افزایش دهد و همانطور که حقوق کارمندان امسال با افزایش رو به رو شد به همان اندازه قیمت حامل‌های انرژی رشد داشته باشد که متاسفانه بدون درنظر گرفتن موارد مطرح شده به صورت یکدفعه‌ای قیمت‌ها افزایش زیادی پیدا کرد و این موجب فشار به مردم می‌شود.</p>
      <p> </p>
      <p><b>نماینده مردم گرمسار و آرادان در مجلس:</b> <b>در حال تهیه یک طرح دوفوریتی برای اصلاح مصوبه دولت هستیم/ از ابتدا مخالف دونرخی شدن بنزین بودیم</b></p>
      <p>غلامرضا کاتب نماینده مردم گرمسار و آرادان در مجلس شورای اسلامی با بیان این که ما به دنبال آن هستیم که قیمت بنزین منطقی و متناسب با شرایط اقتصادی باشد گفت: بر این اساس، در حال تهیه یک طرح دوفوریتی هستیم تا مصوبه دولت را اصلاح کنیم؛ راهکار نیز این است که اگر بنا بر دونرخی شدن بنزین باشد، نرخ بنزین سهمیه‌ای 1500 و آزاد حداکثر 2000 هزار تومان تعیین شود.</p>
      <p>کاتب با تأکید بر این که ما از ابتدا مخالف دونرخی شدن بنزین بودیم گفت: دلیل این مخالفت آن است که بنزین دونرخی موجب ایجاد فساد در کشور می‌شود و آسیب آن کم‌تر از شرایط فعلی نخواهد بود.</p>
      <p>وی افزود: یکی از پیشنهادها این است که نرخ بنزین به طور واحد 1500 تومان تعیین شود.</p>
      <p>نماینده مردم گرمسار و آرادان در مجلس شورای اسلامی با تأکید دوباره بر این که مجلس با مصوبه دولت برای افزایش قیمت بنزین موافق نیست گفت: این که مجلس به کدام‌یک از پیشنهادات بر مبنای طرح دوفوریتی مذکور رأی بدهد، روشن نیست و باید تا فردا منتظر بمانیم.</p>
      <p>کاتب در پاسخ به پرسشی در خصوص برخی اظهارات مبنی بر بازگشت درآمدهای حاصل از افزایش قیمت بنزین به صورت یارانه به مردم گفت: مردم از ما انتظار افزایش یارانه ندارند؛ انتظار مردم از ما ایجاد ثبات اقتصادی است و افزایش قیمت بنزین ثبات اقتصادی ایجاد نمی‌کند.</p>
      <p>وی افزود: مردم از ما می‌خواهند قیمت‌ها و به ویژه قیمت بنزین را کنترل کنیم.</p>
      <p> </p>
      <p><b>نماینده مردم ارومیه در مجلس شورای اسلامی:<br/>افزایش ۳ برابری قیمت بنزین در مجلس رد شده بود/ اقدام دولت به ضرر قشر مستضعف جامعه است</b><br/><br/>نماینده مردم ارومیه در مجلس شورای اسلامی، با اشاره به اینکه اقدام دولت در افزایش قیمت بنزین به ضرر قشر مستضعف جامعه است، گفت: هرگونه اقدام دولت برای افزایش قیمت بنزین باید با بررسی در مجلس و انجام اقدامات کارشناسی انجام شود.<br/><br/>نادر قاضی‌پور در گفت‌و‌گو با خبرنگار اروم‌نیوز، در خصوص افزایش قیمت بنزین و اقدام دولت در این زمینه، اظهار داشت: انجام چنین اقدامی باید بعد از نظر مجلس و نیز با بررسی‌های کارشناسانه انجام می‌شد ولی اینکه بصورت شبانه و بدون هیچ اقدامی چنین کاری انجام شود، مورد قبول نیست.<br/><br/>وی، افزود: مجلس با این طرح، قبل از اجرا هم در صحن علنی و هم در جلسات غیرعلنی مخالفت کرده بود و چنین اقدامی از سوی دولت مورد قبول نمایندگان نیست.<br/><br/>نماینده مردم ارومیه در مجلس شورای اسلامی، عنوان کرد: به دنبال اقدام نادرست دولت طرح ۳ فوریتی ارائه داده‌ایم و فردا در جلسه علنی نسبت به تعیین تکلیف آن اقدام می‌کنیم، مجلس به طور یقین مخالف چنین اقدامی است.<br/><br/>وی، با اشاره به اینکه افزایش قیمت بنزین به ضرر قشر مستضعف جامعه است، ادامه داد: آقایان مرفه جامعه هیچ تغییر در زندگی‌شان رخ نمی‌دهد چراکه آن‌ها حتی در صورت ۱۰ هزار تومان شدن نیز خواهند خرید، مهم قشر مستضعفی است که زیر بار گرانی کمر خم می‌کنند.<br/><br/>قاضی‌پور، بیان داشت: ما مخالف افزایش قیمت بنزین هستیم، این اقدام موجب گرانی در سایر کالاها نیز خواهد شد و به این دلیل است که به عنوان نماینده عموم مردم مخالف اجرایی شدن آن هستم.<br/> </p>
      <p>
        <b>سید محمدجواد ابطحی:<br/>مجلس دو مرتبه با افزایش قیمت مخالفت کرد</b>
      </p>
      <p>سید محمدجواد ابطحی در گفت و گو با خبرنگار صاحب نیوز در خصوص افزایش قیمت بنزین توسط دولت اظهار کرد: مجلس با افزایش قیمت بنزین در بودجه ۹۸ مخالفت کرد، قرار شد که برای جلوگیری از قاچاق بنزین و مصرف بهینه، کارت سوخت احیا شود.</p>
      <p>عضو کمیسیون آموزش و پژوهش مجلس شورای اسلامی گفت: دولتی ها دو سه ماه قبل در مجلس حضور پیدا کردند و مجلس دو مرتبه با افزایش قیمت مخالفت کرد.   وی افزود: اگر بحث فقط بر کنترل بنزین بود میتواستند با کارت سوخت آن را کنترل کنند، اما قیمت را به بهانه واقعی سازی قیمت و ... در شرایط فعلی اقتصادی کشوری افزایش دادند.   ابطحی با بیان اینکه در شرایط فعلی جنگ اقتصادی سربازانی داریم که در سنگر خودی کمین کردند و نیروهای خودی را نشانه گرفته اند، تصریح کرد: این دوستان بهانه را به دست معاندین و مخالفان نظام می دهند و بدشان هم نمی آید که دوباره ناآرامی ها در کشور کلید بزنند.   وی بیان کرد: افزایش قیمت بنزین در شرایط فعلی نهایت بی تدبیری است و این شیوه افزایش قیمت مناسب نیست، آقای روحانی سال ۹۵ گفت که دو نرخی کردن قیمت بنزین موجب فساد است و رانت خواری ایجاد می شود.   نماینده مردم خمینی شهر در مجلس ادامه داد: احساس می شود که رئیش جمهور دچار فراموشی و آلزایمر شده است و تصمیمی می گیرند که حرف های قبلی خود را نقض می کند.   وی با توضیح اینکه مجلس باید به این افزایش قیمت ورود پیدا کند، خاطر نشان کرد: در این مجلس امیدی به استیضاح رئیس جمهور و وزار نداریم اما اعتراض خود اعلام و از طریقی بتوانیم اقدام می کنیم.   ابطحی با تأکید بر اینکه دوست داریم دولت دوازدهم پس از تجربیات تلخ در برجام، امید و وابستگی به غرب، به ظرفیت های داخلی تکیه کنند، بیان کرد: راه برگشتن از غرب فشار بر مردم نیست که اعتماد به دولت به اعتمادسوزی تبدیل می شود و این دولت به عنوان ناکار آمد ترین دولت در تاریخ قبل و پس از انقلاب در تاریخ ثبت می شود.   وی اضافه کرد: افزایش اینگونه قیمت بنزین نهایت بی تدبیری است و این تصمیم دولت مانند ارز چهار هزار و ۲۰۰ تومانی بود که ضربه های سنگینی به اقتصاد کشور وارد کرد.   نماینده خمینی شهر با بیان اینکه شورای هماهنگی سه قوا برای بحث ها و مشکلاتی است که نمی شود طبق قانون آن را حل کرد، گفت: قانون برای قیمت حامل های انرژی داریم و این صحبت که افزایش قسمت طبق جلسه سران قوا است، حرف اشتباهی است‌.   وی ادامه داد: افزایش قیمت بنزین دور زدن مجلس بود و مجلسی را دور زدند که هیئت رئیسه و اکثریت آن حامی دولت آقای روحانی هستند.   ابطحی با اشاره به دلیل دولت برای افزایش قیمت بنزین و حمایت مردم اظهار کرد: دولت مردان دولت روحانی، فعالیت های احمدی نژد را مورد تمسخر قرار می دادند که این گونه فعالیت ها گدایی است، اما امروز خود این ها به طور خیلی افتضاح تری همان راه احمدی نژاد را رفتند.  </p>
      <p>
        <b>نماینده مردم شیراز در مجلس:<br/>فردا در مجلس با قید دو فوریت به مسئله بنزین رسیدگی می‌شود/ تصمیم مجلس این بود که تا پایان سال افزایش نرخ بنزین نداشته باشیم</b>
      </p>
      <p>علی اکبری نماینده مردم شیراز در مجلس شورای اسلامی در گفتگو با <a href="http://shiraze.ir/">شیرازه</a> با بیان اینکه چند ماه پیش در جلسات غیرعلنی مجلس، تبعات اقتصادی در شرایط فعلی مورد بررسی قرار گرفت اظهار داشت: از زمان دولت خاتمی قرار بود قیمت سوخت سالانه 20درصد افزایش پیدا کند و اگر این اتفاق آن زمان می افتاد، جامعه می توانست خود را با این شرایط تطبیق دهد و روند هم ملایم بود. اما این اتفاق نیفتاد؛ و هم اکنون 6سال است قیمت بنزین ثابت مانده است و این بخشی از واقعیت است.</p>
      <p>وی با بیان اینکه بخش دیگری از واقعیت، این است که یک هزار و 400 هزار میلیارد تومان یارانه پرداخت می کنیم که 990 هزار میلیارد تومان از آن، یارانه پنهان است و عمدتا هم در بخش انرژی است و نصیب آن ها می شود که چندین ماشین و خانه دارند، استخر و جکوزی دارند، اما آن روستایی ساده با یک موتورسیکلت، از این یارانه استفاده نمی کند، افزود: قسمتی هم در دست عده ای است که دلالی و قاچاق می کنند. ضمن اینکه مصرف هم افزایش پیدا کرده است که اصلاح منابع لازم به نظر می رسد.</p>
      <p>وی تصریح کرد: طرحی که در مجلس مطرح شد، نمایندگان در مجموع مظر مخالف داشتند و حداقل قرار بود تا پایان سال جاری قیمت بنزین افزایش داده نشود. اما در روزهای چهارشنبه، پنج شنبه و جمعه که مجلس فعال نیست، ظاهرا در جلسه سران قوا این تصمیم گرفته شده که معمولا اگر تصمیمی هم که گرفته می شود، اگر با مسائل امنیتی کشور مواجه شود، باید نظر مقام معظم رهبری هم داشته باشد.</p>
      <p>نماینده مردم شیراز در مجلس شورای اسلامی تأکید کرد: اما این اتفاقی که افتاده، هم در زمان خود مناسب نبود، در شب عیدی که مردم در تدارک جشن میلاد پیامبر(ص) بودند، و هم اساس آنچه که در مجلس تصویب شده بود، رعایت نشد.</p>
      <p>وی گفت: تنها چیزی که جای امیدواری دارد، این است که برای کم کردن فاصله طبقاتی دهک ها، درآمد حاصل از این افزایش را به 6،7 دهک پائین اختصاص دهند.</p>
      <p>اکبری اظهار داشت: قطعا فردا که مجلس کارش را شروع کند، واکنش هایی به این مسئله خواهد داشت. امیدوارم که یک راه عاقلانه هم به نفع جامعه و هم منافع ملی را ارائه دهند؛ چرا که در غیر اینصورت، کشور تاب‌آوری ناامنی های داخلی را ندارد. خیلی ها در این اوضاع قطعا سوءاستفاده کرده و به منابع عمومی و حتی اموال خصوصی افراد را تخریب می کنند .</p>
      <p>نماینده مردم شیراز در مجلس شورای اسلامی، تصریح کرد: مردم هم حقوقی دارند که امیدواریم فردا در مجلس، یک پاسخ قانه کننده برای آن داشته باشیم</p>
      <p>خبرنگار ما با بیان اینکه یعنی این تصمیم یهویی در جلسه سران سه قوه بوده و سریع هم به اجرا درآمده؟ ضمن اینکه رئیس جمهور در چند روز اخیر اعلام کرده بود که افزایش نرخ بنزین نخواهیم داشت و اگر هم باشد، با شیب بسیار ملایم صورت خواهد گرفت. آیا مجلس در قبال این اتفاق یهویی برخورد قاطعی نشان خواهد داد؟</p>
      <p>اکبری در پاسخ گفت: قطعا بررسی های قبلی وجود داشته است و کارشناسی ها هم انجام شده است. اما فردا قطعا یکی از دستور کارها که با قید دو فوریت بررسی می شود، همین مسئله است. اگرچه به استیضاح نمی رسد، چرا که در مواردی اینچنینی با نگاه جامع تر با حفظ منافع ملی باید ورود کرد، اما باید ببینیم که در جلسه فردا که قطعا دولت هم حاضر خواهد بود و توضیحاتی خواهد داد، چه صحبت هایی میان موافقین و مخالفین رد و بدل خواهد شد؛ اگر منجر به رأی گیری شود، پیش بینی می کنم قیمت بنزین تغییر خواهد کرد. یا به قیمت قبل برمی گردد یا درصد افزایش کمتر خواهد شد، چرا که چندماه قبل در جلسه غیر علنی بحق بر سر این بود که تا پایان سال جاری قیمت تعییر نخواهد کرد.</p>
      <p>به گزارش شیرازه، تلاش برای ارتباط با دیگر نمایندگان نتیجه نداد، در حالی که خواست مردم، شاید تشکیل جلسه فوری و فوق العاده از طرف نمایندگان مردم و رسیدگی سریع قبل از شروع تجمعات اعتراض آمیز بود. نمایندگان حتی در صبح شنبه هم تشکیل جلسه ندادند و طبق روال عادی خود، جلسه در روز یکشنبه برگزار خواهد شد.</p>
      <p> </p>
      <p><b>نماینده مردم اردبیل:<br/>بی‌تدبیری دولت در افزایش قیمت بنزین/ دولت با این اقدام خودسرانه به دنبال کسری بودجه خود است</b><br/><br/>صدیف بدری نماینده اردبیل در گفتگو با خبرنگار پایگاه خبری تحلیلی سبلان ما اظهار داشت: هر گونه افزایش در قیمت بنزین در سال 98 منتفی بود و اقدام دولت در این خصوص آن هم با افزایش 300 درصدی قیمت بنزین اقدامی نسنجیده است.<br/><br/>وی از ارائه طرح دو فوریتی مبنی بر توقف افزایش قیمت بنزین در اولین روز کاری مجلس خبر داد و افزود:<br/><br/>افزایش قیمت بنزین آن هم به سبک و سیاق فعلی از بی تدبیری دولت نشات گرفته است و ما به عنوان نمایندگان ملت در برابر آن خواهیم ایستاد.<br/><br/>سخنگوی کمیسیون عمران مجلس شورای اسلامی با اشاره به مشکلات اقتصادی و معیشتی اقشار مختلف مردم گفت:</p>
      <p> </p>
      <p>در حال تکمیل</p>
      <p>انتهای پیام/</p>
    </article>
  </body>
</html>