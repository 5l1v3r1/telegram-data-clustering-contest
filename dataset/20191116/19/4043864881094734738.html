<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232186/"/>
    <meta property="og:site_name" content="Українська правда"/>
    <meta property="article:published_time" content="2019-11-16T19:26:51+00:00"/>
    <meta property="og:title" content="Адвокат Гриценка назвав його затримання &quot;бандитським викраденням&quot; і заявив про тортури"/>
    <meta property="og:description" content="Адвокат глави “Укрексімбанка” Олександра Гриценка заявив про тортури його підзахисного і що затримання відбулося з порушенням закону."/>
  </head>
  <body>
    <article>
      <h1>Адвокат Гриценка назвав його затримання "бандитським викраденням" і заявив про тортури</h1>
      <address>
        <time datetime="2019-11-16T19:26:51+00:00">16 Nov 2019, 19:26</time>
      </address>
      <p>Адвокат глави "Укрексімбанка" Олександра Гриценка заявив про тортури його підзахисного і що затримання відбулося з порушенням закону.</p>
      <p><b>Джерело:</b> коментар захисника Гриценко Дениса Галанського, повідомляє "<a href="https://interfax.com.ua/news/general/625099.html">Інтерфакс-Україна</a>", "<a href="https://prm.ua/bankira-gritsenka-zatrimav-odiozniy-prokuror-kulik/">Прямий</a>"</p>
      <p><b>Дослівно:</b> "СБУ коментує влаштований співробітниками спецслужби бандитське викрадення Олександра Гриценка, називаючи його затриманням за дорученням Генеральної прокуратури України", - заявив Галанський. </p>
      <p><b>Деталі: </b>За словами адваката, замість доставки Гриценка до найближчого органу досудового розслідування його "кілька годин возили містом у кайданках, піддаючи тортурам".</p>
      <p>Також Галанський заявив, що під приводом медичного огляду Гриценка "доставили до лікарні, але після прибуття адвокатів від огляду відмовилися і відвезли в ізолятор, а протокол почали складати через 8 годин".</p>
      <p>При цьому адвокат заявив, що главу "Укрексімбанка" затримав прокурор Костянтин Кулик.</p>
      <p>
        <b>Що передувало: </b>
      </p>
      <p>У суботу ЗМІ, зокрема телеканали "Прямий" та "5 канал", повідомили про викрадення глави "Укрексімбанку" Олександра Гриценка.</p>
      <p>В СБУ заявили, що Гриценка <a href="https://www.pravda.com.ua/news/2019/11/16/7232172/">затримала СБУ</a> за дорученням Генпрокуратури в межах кримінального провадження за ознаками вчинення злочинів, передбачених ч.1 ст. 255, ч.5 ст. 191, ч.3 ст. 209 КК. </p>
      <p>Згодом у СБУ заявили, що Гриценка затримано за підозрою у <a href="https://www.pravda.com.ua/news/2019/11/16/7232180/">сприянні легалізації доходів</a>, одержаних незаконним шляхом високопосадовцями часів Януковича. </p>
      <p>Гриценко очолив державний "Укрексімбанк" <a href="https://www.epravda.com.ua/news/2014/08/5/480028/">у 2014 році</a>, був призначений на посаду ексголовою НБУ Валерією Гонтаревою, у 2017 р. був одним з претендентів на посаду голови НБУ після рішення Гонтаревої піти <a href="https://www.pravda.com.ua/news/2017/04/10/7140773/">у відставку</a>.</p>
      <related>
        <a href="https://www.pravda.com.ua/news/2019/11/16/7232180/"/>
        <a href="https://www.pravda.com.ua/news/2019/11/16/7232158/"/>
        <a href="https://www.pravda.com.ua/news/2019/11/15/7232119/"/>
      </related>
    </article>
  </body>
</html>