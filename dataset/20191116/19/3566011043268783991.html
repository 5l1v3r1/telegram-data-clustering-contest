<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547603.html/%D8%AE%D9%88%D8%A7%D8%A8-%D9%85%D8%B3%D8%A6%D9%88%D9%84%D8%A7%D9%86-%D9%88-%D8%AA%D8%A7%D8%B1%D8%A7%D8%AC-%D9%81%D8%B1%D9%87%D9%86%DA%AF%DB%8C-%D9%85%D9%85%D9%84%DA%A9%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T19:22:00+00:00"/>
    <meta property="og:title" content="خواب مسئولان و تاراج فرهنگی مملکت"/>
    <meta property="og:description" content="متاسفانه سایه غفلت برخی از مسئولان آنچنان بر فضای مجازی گسترده شده که این فضا را تبدیل به جولانگاهی برای ترویج فرهنگ غرب و ابتذال کرده است."/>
  </head>
  <body>
    <article>
      <h1>خواب مسئولان و تاراج فرهنگی مملکت</h1>
      <h2>فتنه، این‌بار در فضای مجازی؛</h2>
      <address>
        <time datetime="2019-11-16T19:22:00+00:00">16 Nov 2019, 19:22</time>
      </address>
      <p>متاسفانه سایه غفلت برخی از مسئولان آنچنان بر فضای مجازی گسترده شده که این فضا را تبدیل به جولانگاهی برای ترویج فرهنگ غرب و ابتذال کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.sobhtoos.ir/">صبح توس</a>؛ ترویج و تبلیغ ابتذال این روزها در فضای مجازی آنقدر بی پرده شده است که به راحتی و در کمترین زمان ممکن می توانید به انواع تبلیغات از جمله مدلینگ و کلیپ های آنچنانی برای مراسم عروسی و یا آموزش حرکات موزون در کسری از ثانیه دسترسی داشته باشید.</p>
      <p>اما این روزها آنچه بیشتر از همیشه مورد توجه کاربران فضای مجازی در سبزوار قرار گرفته و در تیررس دید آنها است تبلیغاتی است که به صورت رسمی توسط آتلیه ها و یا عواملی که به نوعی با آنها در ارتباط هستند معطوف شده و به صورت آزاد و بدون هیچ منعی اقدام به انتشار تصاویر و فیلم هایی از این دست می کنند.</p>
      <figure>
        <img src="http://www.dana.ir/content/upload/4a96502a-f123-4cc3-97fc-272a97e1806d.jpg"/>
      </figure>
      <p>تصاویری که شاید در دید اول برای بیننده توهم زندگی در یک کشور غربی را به همراه داشته باشد و مجریان این تبلیغات نیز بدون هیچ منع و نظارتی می توانند آنها را با نام و نشان مشتریان و در فضای باز اینترنت به اشتراک گذاشته و فضای تبلیغاتی آزاد و بدون هزینه ای را تجربه کنند.</p>
      <p>این افراد که بیشترین فعالیت خود را در شبکه اجتماعی اینستاگرام انجام میدهند بی محابا و بدون واهمه از دستگاههای نظارتی شهرستان اقدام به انتشار تصاویر و درج آگهی برای جذب مشتری کرده و آنطور که از شواهد برمی آید هیچ گونه اقدامی برای مقابله با این حرکت دردستور کار نیست.</p>
      <p>نکته دیگر در انتشار این تصاویر این است که برخی در فضاهای آتلیه ای گرفته شده و برخی دیگر از این تصاویر مشخصا در فضای باز اطراف شهربه ثبت رسیده است.</p>
      <figure>
        <img src="http://www.dana.ir/content/upload/ae1af541-62f1-4d9a-a9ab-7ccd61021b5b.jpg"/>
      </figure>
      <p>البته این تبلیغات به هین جا ختم نشده و علاوه بر آتلیه ها برخی از باشگاههای پرورش اندام نیز به این جرگه پیوسته تا از میدان رقابت برای جذب مشتری عقب نمانده باشند و آنها نیز سهمی از این فضا برداشته و با انتشار کلیپ های آموزش رقص هنرجویان خود سعی کنند جوانان را به این ورطه کشانده و از این محل درآمدی را برای خود کسب کنند.</p>
      <figure>
        <img src="http://www.dana.ir/content/upload/08bef004-a7cf-4beb-bddc-83d4a3f8426b.jpg"/>
      </figure>
      <p>هرچه هست در این میان از فضای غفلت مسئولین و نهاد های نظارتی درآمدی مناسب برای این افراد ایجاد شده است درآمدی که به قیمت  تاراج گذاشتن ارزش های اسلامی  و ترویج ابتذال در جامعه  به دست می آید که اگر برخورد مناسبی با این افراد نشود باید انتظار داشت تا فضای مجازی به فضای حقیقی ورود کرده و عادی شدن این رفتار را در کوچه و خیابان ها مشاهده کنیم.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>