<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/dokaza-se-rinovirus-pri-pochinaloto-3-godishno-momchentse-406921.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T19:48:06+00:00"/>
    <meta property="og:title" content="Доказа се риновирус при починалото 3-годишно момченце"/>
    <meta property="og:description" content="Може това да не е причина за смъртта, възможен е сепсис или нещо друго, каза проф. Кантарджиев,директор на Центъра по заразни и паразитни болести"/>
  </head>
  <body>
    <article>
      <h1>Доказа се риновирус при починалото 3-годишно момченце</h1>
      <address><time datetime="2019-11-16T19:48:06+00:00">16 Nov 2019, 19:48</time> by <a rel="author">Стандарт</a></address>
      <p>Тъй като в публичното пространство започнаха да се спрягат някакви коксаки вируси и други неща, бях принуден да направя изявление, че в Националната референтна лаборатория беше получен от „Пирогов” материал на това 3-годишно дете и се доказаха риновируси. Не твърдим, че това е причината за смъртта, възможен е сепсис, възможни са други неща”. Това обясни в ефира на Нова телевизия проф. Тодор Кантарджиев, директор на Центъра по заразни и паразитни болести.</p>
      <p>Каква е причината за смъртта на детето ще бъде изяснено от проверката.</p>
      <p>Припомняме, че случаят е от 14 ноември, четвъртък. По думите на здравния министър Кирил Ананиев детето първо е постъпило в детската педиатрия. Оттам след това са го изпратили в болница „Лозенец“. Там са изписали домашно лечение. После детето се влошава, връща се обратно в детската болница и за съжаление е починало.</p>
      <p>Ананиев нареди проверка в 3 лечебни заведения - "Пирогов", Университетската "Лозенец" и Специализираната детска болница "Проф. Иван Митев". Причината е, че момченцето е преминало и през трите болници, преди да се стигне до фаталния край.</p>
      <p>„Детето е отишло още сутринта в детската педиатрия. Тогава възниква първият проблем. Важно е да се установи причината защо детето още тогава не е прегледано. Според мен възможностите са 2 - бездействие на медицинския екип или не е имало кой да прегледа детето.“ Това каза за bTV адвокат Христина Николова. "Важното е да не се допуска повече това да се случва. Много е важно на проверката да присъства представител на родителите, за да може да няма нищо потулено, да се видят всички документи", добави тя.</p>
      <p>"Хората си търсят все повече правата, време е лекари, директори на лечебни заведения да започнат да говорят с родителите, да променят отношението си към тях и когато има проблем, да се реши извънсъдебно този проблем", каза адвокат Николова.</p>
      <p>Проф. Кантарджиев коментира и грипните вируси.</p>
      <p>„Вчера най-накрая пристигна грипната ваксина. Аплодирам тази програма, защото това е първа стъпка на здравното министерство и НЗОК да направят някаква профилактика на грипните заболявания при възрастните”, заяви проф. Кантарджиев. Той поясни, че ваксината ще бъде разпределена в страната след понеделник, 18 ноември.</p>
      <p>Заради топлото време грип в страната още няма.</p>
      <p>Относно заразата от морбили, проф. Кантарджиев обясни, че 2 седмици не е имало разпространение на заболяването в страната, но на третата са се появили такива случаи.</p>
      <p>„Разпространението на морбили сред децата до 8-годишна възраст е проблем в Монтана. Има 1 случай на заразено бебе в София, което още не е било ваксинирано. В Пазарджик има единичен случай на дете, което е контактувало с човек, върнал се от Франция”, обясни проф. Кантарджиев.</p>
      <p>При три от децата от Монтана е написано, че са ваксинирани, но се оказало, че не са.</p>
    </article>
  </body>
</html>