<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/16/cpm-pb-on-sabarimala-new-verdict.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T19:54:00+00:00"/>
    <meta property="og:title" content="ശബരിമല നിലപാടില്‍ പിന്നോട്ടില്ല: ലിംഗസമത്വം ഉയര്‍ത്തിപ്പിടിക്കും: സിപിഎം"/>
    <meta property="og:description" content="ന്യൂഡൽഹി∙ ശബരിമലയിലെ നിലപാടില്‍ പിന്നോട്ടില്ലെന്ന് സിപിഎം പൊളിറ്റ് ബ്യൂറോ. ലിംഗസമത്വം ഉയര്‍ത്തിപ്പിടിക്കുന്ന നിലപാടില്‍ മാറ്റമില്ല. സംസ്ഥാന.sabarimala. Sabarimala Women Entry. Manoramanews. Police Security. ശബരിമല വിധി. Sabarimala Verdict. Sabarimal new verdict. Malayalam news. manorama online. latest news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ശബരിമല നിലപാടില്‍ പിന്നോട്ടില്ല: ലിംഗസമത്വം ഉയര്‍ത്തിപ്പിടിക്കും: സിപിഎം</h1>
      <address><time datetime="2019-11-16T19:54:00+00:00">16 Nov 2019, 19:54</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ശബരിമലയിലെ നിലപാടില്‍ പിന്നോട്ടില്ലെന്ന് സിപിഎം പൊളിറ്റ് ബ്യൂറോ. ലിംഗസമത്വം ഉയര്‍ത്തിപ്പിടിക്കുന്ന നിലപാടില്‍ മാറ്റമില്ല. സംസ്ഥാന സര്‍ക്കാരിനും മറിച്ചൊരു നിലപാടില്ല. സുപ്രീംകോടതി വിധിയില്‍ വ്യക്തത വേണം. നിയമോപദേശം തേടണമെന്നും പൊളിറ്റ് ബ്യൂറോ അറിയിച്ചു.</p>
      <p>അതേസമയം വിഷയത്തിലെ സർക്കാർ നിലപാടിനെതിരെ രൂക്ഷവിമർശനവുമായി നവോത്ഥാന സമിതി രംഗത്തുവന്നു. യുവതീപ്രവേശത്തിൽ നിന്നു പിന്നോട്ടു പോകുന്ന സർക്കാർ നിലപാടു ശരിയല്ലെന്നു നവോത്ഥാന സമിതി കണ്‍വീനര്‍ കൂടിയായ കെപിഎംഎസ് ജനറൽ സെക്രട്ടറി പുന്നല ശ്രീകുമാർ പറഞ്ഞു. സുപ്രീംകോടതി വിധിയില്‍ വ്യക്തത വരുന്നതുവരെ ശബരിമലയില്‍ യുവതീപ്രവേശം വേണ്ടെന്ന പാര്‍ട്ടിയുടെയും സര്‍ക്കാരിന്റെയും നിലപാടാണ് സര്‍ക്കാരിനൊപ്പം ഉറച്ചുനിന്ന നവോത്ഥാന സമിതിയുടെ എതിര്‍പ്പിനു കാരണം.</p>
      <p>രാജാവിനേക്കാൾ വലിയ രാജഭക്തിയാണ് മന്ത്രി കടകംപള്ളി സുരേന്ദ്രനെന്നും ഇതു വിഷയം വഷളാക്കിയെന്നും പുന്നല ശ്രീകുമാര്‍ വിമർശിച്ചു. തീരുമാനം സർക്കാരും പാർട്ടിയും പുനഃപരിശോധിക്കുമെന്നാണു വിശ്വാസമെന്നും പുന്നല പറഞ്ഞു. സര്‍ക്കാരിനെതിരായ വിമര്‍ശനങ്ങളിലെ നല്ല വശങ്ങള്‍ ഉള്‍കൊള്ളുന്നെന്ന് ദേവസ്വം മന്ത്രി കടകംപള്ളി സുരേന്ദ്രന്‍ പ്രതികരിച്ചു. കോടതിവിധിയുടെ അടിസ്ഥാനത്തില്‍ പാര്‍ട്ടി ഒരു തീരുമാനവും എടുത്തിട്ടില്ലെന്നും സിപിഎം വിശദീകരിച്ചു.</p>
      <p>തികഞ്ഞ ആശയക്കുഴപ്പമുള്ള വിധിയില്‍ വ്യക്തത വരുത്തി നടപ്പാക്കാന്‍ സര്‍ക്ക‍ാരിന് ഉത്തരവാദിത്തമുണ്ടെന്ന് സിപിഎം സംസ്ഥാന സെക്രട്ടേറിയറ്റ് വാര്‍ത്താക്കുറിപ്പിൽ പറഞ്ഞിരുന്നു. എല്ലാ രംഗത്തും സ്ത്രീ–പുരുഷസമത്വം ഉണ്ടാകണമെന്നാണ് സിപിഎം നിലപാട്. എന്നാല്‍ സര്‍ക്കാരുകള്‍ക്ക് കോടതി വിധികളും നിയമങ്ങളും ചട്ടങ്ങളും അനുസരിച്ചുമാത്രമേ പ്രവര്‍ത്തിക്കാനാകൂ എന്നും പാര്‍ട്ടി വിശദീകരിക്കുന്നു.</p>
      <p><b>English Summary</b> : CPM polit bureau on Sabarimala Verdict</p>
    </article>
  </body>
</html>