<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119396-zavrsen-50-protest-u-beogradu-nema-povlacenja-nema-ni-korak-nazad?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T19:40:11+00:00"/>
    <meta property="og:title" content="Završen 50. protest u Beogradu: Nema povlačenja, nema ni korak nazad"/>
    <meta property="og:description" content="Nema povlačenja, nema ni korak nazad, poručeno je večeras na 50. protestu &quot;Jedan od pet miliona&quot; u Beogradu gde je ispred Palate pravde skup završen telefonskim obraćanjem uzbunjivača iz valjevske fabrike &quot;Krušik&quot; Aleksandra Obradovića koji se trenutno nalazi u kućnom pritvoru. Obradović je u tom obraćanju okupljenima poručio da, ako je on mogao da se oslobodi straha, to mogu i svi. &quot;Ako sam ja to mogao verujte mi to može svako od vas&quot;, rekao je Obradović i dodao da &quot;nema povlačenja nema ni korak nazad&quot;. On je predsedniku Srbije Aleksandru Vučiću poželeo brz oporavak i poručio mu da, kada bude hteo da čuje činjenice, da dodje do Valjeva i da će mu objasniti sve što nije razumeo. &quot;Mnogo je Krušika u Srbiji i mnogo preduzeća koja posluju po sličnoj matrici. Mnogo je alavih kabadahija u preduzećima i lokalnim zajednicama koje se bogate na račun svih gradjana&quot;, rekao je Obradović. Pre Palate pravde, učesnici protesta su se zaustavili i ispred zgrade Predsedništva i Vlade Srbije. Ispred zgrade Predsedništva okupljeni…"/>
  </head>
  <body>
    <article>
      <h1>Završen 50. protest u Beogradu: Nema povlačenja, nema ni korak nazad</h1>
      <address>
        <time datetime="2019-11-16T19:40:11+00:00">16 Nov 2019, 19:40</time>
      </address>
      <p>Nema povlačenja, nema ni korak nazad, poručeno je večeras na 50. protestu "Jedan od pet miliona" u Beogradu gde je ispred Palate pravde skup završen telefonskim obraćanjem uzbunjivača iz valjevske fabrike "Krušik" Aleksandra Obradovića koji se trenutno nalazi u kućnom pritvoru. Obradović je u tom obraćanju okupljenima poručio da, ako je on mogao da se oslobodi straha, to mogu i svi.<br/><br/>"Ako sam ja to mogao verujte mi to može svako od vas", rekao je Obradović i dodao da "nema povlačenja nema ni korak nazad".<br/><br/>On je predsedniku Srbije Aleksandru Vučiću poželeo brz oporavak i poručio mu da, kada bude hteo da čuje činjenice, da dodje do Valjeva i da će mu objasniti sve što nije razumeo.<br/><br/>"Mnogo je Krušika u Srbiji i mnogo preduzeća koja posluju po sličnoj matrici. Mnogo je alavih kabadahija u preduzećima i lokalnim zajednicama koje se bogate na račun svih gradjana", rekao je Obradović.<br/><br/>Pre Palate pravde, učesnici protesta su se zaustavili i ispred zgrade Predsedništva i Vlade Srbije.<br/><br/>Ispred zgrade Predsedništva okupljeni su zatražili ostavku predsednika Srbije Aleksandra Vučića, a okupljeni su uzvikivali "Idi, leči se".<br/><br/>Jedan od organizatora protesta Srdjan Marković kazao je ispred Predsedništva da su ga na protestima mesecima pozivali da podnese ostavku i da "ide da se leči", a da on to nije, kako je Marković rekao, slušao.<br/><br/>On je kazao da se Vučić ponaša kao "velika gromada, a da je u stvari kukavica i slabić", kao i da nije "sposoban da vodi zemlju".<br/><br/>Učesnici su još jednom ispred Vlade Srbije pružili podršku pevaču Djordju Balaševiću, koji se trenutno nalazi u bolnici, i tom prilikom pustili njegovu pesmu "Samo da rata ne bude".<br/><br/>Okupljeni su na kraju skupa poručili da će nastaviti da "oslobadjaju institucije u Srbiji" i da zato idu u bojkot.<br/><br/>Pre toga, na Platou ispred Filozofskog fakulteta jedan od organizatora protesta Srdjan Marković rekao je da u Srbiji postoje hrabri ljudi, a da je jedan od najhrabrijih Aleksandar Oradović koji je istupio javno i kazao "car je go" i "nešto je trulo u Srbiji".<br/><br/>"Hvala ti Aleksandre u ime svih nas", rekao je Marković.<br/><br/>Marković je rekao da su više od jedanaest meseci na ulicama, da se bore za Srbiju, protiv nasilja i laži, za istinu i promenu sistema.<br/><br/>Protestna šetnja kretala se od Platoa, preko Trga Republike, Terazija, Ulicom Kralja Milana, Kneza Miloša, Nemanjinom i na kraju Savskom ulicom do Palate pravde.</p>
    </article>
  </body>
</html>