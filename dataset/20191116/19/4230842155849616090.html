<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191116-povernennya-zahoplenyh-rosiyeyu-korabliv-uzhe-na-zavershalnomu-etapi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-16T19:36:55+00:00"/>
    <meta property="og:title" content="Повернення захоплених Росією кораблів уже на завершальному етапі – Єрмак"/>
    <meta property="og:description" content="Радник президента України Андрій Єрмак заявив, що процес повернення українських кораблів з Росії перебуває на завершальному етапі."/>
  </head>
  <body>
    <article>
      <h1>Повернення захоплених Росією кораблів уже на завершальному етапі – Єрмак</h1>
      <address>
        <time datetime="2019-11-16T19:36:55+00:00">16 Nov 2019, 19:36</time>
      </address>
      <p>Радник президента України Андрій Єрмак заявив, що процес повернення українських кораблів з Росії перебуває на завершальному етапі.</p>
      <p>Росія повертає Україні кораблі, затримані 25 листопада 2018 року після інциденту в Керченській протоці. Сторони вже узгодили деталі: місце і час передачі трьох суден.</p>
      <p>Зараз відбувається <b>завершальний етап повернення кораблів.</b></p>
      <blockquote>– Процес повернення малих броньованих катерів Бердянськ і Нікополь, а також буксира Яни Капу, захоплених у листопаді минулого року, вже на завершальному етапі, – сказав Єрмак.</blockquote>
      <p>Бердянськ, Нікополь та Яни Капу будуть відбуксовані трьома російськими буксирами в узгоджену сторонами точку, де їх повинні зустріти три українських буксири.</p>
      <figure>
        <iframe src="https://www.youtube.com/embed/EJm4ZYtgrDE" width="560" height="315" data-service="Youtube" scrolling="no"/>
      </figure>
      <p>25 листопада 2018 року <b>РФ захопила</b> в Керченській протоці український <b>буксир Яни Капу і малі броньовані артилерійські катери Бердянськ і Нікополь</b>, які прямували з Одеси до Маріуполя. На борту кораблів було 22 військових моряків і двоє співробітників СБУ.</p>
      <p>25 травня 2019 року Міжнародний трибунал ООН з морського права постановив, що Росія повинна звільнити українських моряків і передати Україні захоплені українські судна.</p>
      <p>7 вересня 2019 року українські моряки і співробітники СБУ повернулися в Україну під час взаємного обміну утримуваних осіб.</p>
      <p>До слова, 15 листопада у російському виданні Коммерсант з’явилася інформація, що <b><a href="https://fakty.com.ua/ua/ukraine/20191115-rosiya-poverne-ukrayini-zahopleni-v-kerchenskij-prototsi-korabli-zmi/">повернення кораблів</a> не передбачає повернення особистої зброї</b> українських моряків, рацій та частини суднових документів. Все це російські слідчі розцінюють як речові докази.</p>
    </article>
  </body>
</html>