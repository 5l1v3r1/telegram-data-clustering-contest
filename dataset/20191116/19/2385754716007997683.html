<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597701/ypo-eksaimeri-kratisi-oi-dyo-ypoptoi-gia-narkotika-stin-lemeso"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T19:27:00+00:00"/>
    <meta property="og:title" content="Υπό εξαήμερη κράτηση οι δύο ύποπτοι για ναρκωτικά στην Λεμεσό"/>
    <meta property="og:description" content="Υπό εξαήμερη κράτηση τέθηκαν το μεσημέρι οι δύο 20χρονοι, ένας Ελλαδίτης και ένας Ελληνοκύπριος που συνελήφθησαν χθες βράδυ, αφού στην κατοχή τους..."/>
  </head>
  <body>
    <article>
      <h1>Υπό εξαήμερη κράτηση οι δύο ύποπτοι για ναρκωτικά στην Λεμεσό</h1>
      <address><time datetime="2019-11-16T19:27:00+00:00">16 Nov 2019, 19:27</time> by <a rel="author">SigmaLive</a></address>
      <p><b>Υπό εξαήμερη κράτηση τέθηκαν το μεσημέρι οι δύο 20χρονοι, ένας Ελλαδίτης και ένας Ελληνοκύπριος που συνελήφθησαν χθες βράδυ, αφού στην κατοχή τους εντοπίστηκαν 94 γραμμάρια κάνναβης και μια ζυγαριά ακριβείας.<br/></b> <br/>Οι δύο οδηγήθηκαν ενώπιον του επαρχιακού δικαστήριο ως ύποπτοι για κατοχή και εμπορία ναρκωτικών. Σύμφωνα με τα όσα λέχθηκαν ενώπιον του δικαστηρίου, ο Ελλαδίτης, ο οποίος είναι μόνιμος κάτοικος Λεμεσού, φέρεται να παραδέχεται ότι τα ναρκωτικά είναι δικά του και ότι τα κατείχε για δική του χρήση.  Ο Ελληνοκύπριος αρνείται ενοχή και προβάλλει κάποιους ισχυρισμούς που διερευνώνται από την αστυνομία.<br/> <br/>Η σύλληψή τους έγινε όταν μέλη του ΟΠΕ Λεμεσού εντόπισαν, σε δρόμο της πόλης, αυτοκίνητο στο οποίο επέβαιναν δύο πρόσωπα, να βρίσκεται σταθμευμένο στην άκρη του δρόμου και να έχει την μηχανή του σε λειτουργία. Οι αστυνομικοί προσέγγισαν το όχημα για έλεγχο ωστόσο, μόλις ο οδηγός αντιλήφθηκε την παρουσία της Αστυνομίας, ανέπτυξε ταχύτητα και προσπάθησε να διαφύγει.<br/> <br/>Στην προσπάθειά του αυτή προσέκρουσε αρχικά σε δύο σταθμευμένα οχήματα και ακολούθως, αφού εισήλθε σε αδιέξοδο, προσέκρουσε σε τρίτο όχημα, οπότε και το αυτοκίνητό του ακινητοποιήθηκε.<br/> <br/>Αμέσως μετά την ακινητοποίηση του οχήματος, ο οδηγός προσπάθησε να διαφύγει τρέχοντας, με αποτέλεσμα να ανακοπεί από τα μέλη του ΟΠΕ, οι οποίοι είχαν ακολουθήσει από την πρώτη στιγμή το όχημα. Ο συνοδηγός του οχήματος, παρέμεινε στη θέση του και εντοπίστηκε από τους αστυνομικούς.<br/> <br/>Όπως διαπιστώθηκε, οδηγός του οχήματος ήταν 20χρονος κάτοικος Λεμεσού, ενώ συνοδηγός ήταν επίσης 20χρονος κάτοικος Λεμεσού.<br/> <br/>Πηγή: ΚΥΠΕ </p>
    </article>
  </body>
</html>