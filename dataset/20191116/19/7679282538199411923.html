<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-karim-janat-record-bowling-afghanistan-defeat-west-indies-in-2nd-t20-by-41-runs-2853304.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T19:08:05+00:00"/>
    <meta property="og:title" content="दूसरे T20 में करीम जनात की रिकॉर्ड गेंदबाजी, अफगानिस्‍तान ने विंडीज को हराया"/>
    <meta property="og:description" content="'मैन ऑफ द मैच' करीम जनात (11 रन पर 5 विकेट) के रिकॉर्ड सनसनीखेज स्&amp;zwj;पेल और साथी गेंदबाजों की जबर्दस्&amp;zwj;त बॉलिंग की बदौलत अफगानिस्&amp;zwj;तान ने दूसरे मुकाबले में वेस्&amp;zwj;टइंडीज को 41 रन से..."/>
  </head>
  <body>
    <article>
      <h1>दूसरे T20 में करीम जनात की रिकॉर्ड गेंदबाजी, अफगानिस्‍तान ने विंडीज को हराया</h1>
      <address><time datetime="2019-11-16T19:08:05+00:00">16 Nov 2019, 19:08</time> by <a rel="author">लाइव हिंदुस्तान टीम,लखनऊ</a></address>
      <p>'मैन ऑफ द मैच' करीम जनात (11 रन पर 5 विकेट) के रिकॉर्ड सनसनीखेज स्‍पेल और साथी गेंदबाजों की जबर्दस्‍त बॉलिंग की बदौलत अफगानिस्‍तान ने दूसरे मुकाबले में वेस्‍टइंडीज को 41 रन से हराकर तीन टी-20 मैचों की सीरीज में 1-1 से बराबरी कर ली। लखनऊ के अटल बिहारी वाजपेयी इकाना अंतर्राष्‍ट्रीय स्‍टेडियम में अफगानिस्‍तान ने टॉस जीतकर पहले बल्‍लेबाजी करते हुए निर्धारित 20 ओवर में 147 रन का साधारण सा स्‍कोर बनाया मगर जनात की अगुवाई में अफगान गेंदबाजों ने इसे वेस्‍टइंडीज के लिये पहाड़ सरीखा बना दिया। कैरेबियाई टीम 20 ओवर में आठ विकेट खोकर 106 रन ही बना सकी। सीरीज का तीसरा और निर्णायक मुकाबला रविवार (18 नवंबर) को इसी मैदान पर खेला जाएगा।</p>
      <p>अफगान गेंदबाज अपने 'घरेलू मैदान' पर पहली बार रंग में दिखे। जवाब में वेस्‍टइंडीज ने सधी हुई शुरुआत की। चौथे ओवर में मध्‍यम गति के गेंदबाज नवीन उल हक की सीधी गेंद पर किंग के रूप में पहला झटका लगा। वह 12 रन बनाकर आउट हुए। उसके बाद जनात का जलवा शुरू हुआ। उन्‍होंने 11 रन देकर पांच विकेट झटके। टी-20 मैचों में वेस्‍टइंडीज के खिलाफ यह किसी भी गेंदबाज का सर्वश्रेष्‍ठ प्रदर्शन है।</p>
      <figure>
        <iframe data-src="https://twitter.com/ACBofficials/status/1195748454162554881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>सीरीज में अपना पहला मैच खेल रहे मध्‍यम गति के गेंदबाज करीम जनात ने अपने पहले ओवर की दूसरी गेंद पर शिमरॉन हेटमेयर (11) को पगबाधा आउट करके अपनी टीम को बड़ी कामयाबी दिलायी। जनात ने अपने अगले ओवर में खतरनाक बल्‍लेबाज एविन लेविस (14) को इब्राहीम जादरान के हाथों कैच आउट कराकर विंडीज को करारा झटका दिया। इसी ओवर में उन्‍होंने शेरफैन रदरफोर्ड (06) को विकेटकीपर रहमानउल्‍ला गुरबाज के हाथों कैच आउट कराकर कैरेबियाई टीम को गहरे संकट में डाल दिया।</p>
      <p>अपने सनसनीखेज स्‍पेल में जनात ने विपक्षी कप्‍तान काइरन पोलार्ड (07) को एलबीडब्‍ल्‍यू आउट करके विपक्षी खेमे में खलबली मचा दी। जनात ने अपने आखिरी ओवर की दूसरी गेंद पर कीमो पॉल (11) को बोल्‍ड करके अपना पांचवां विकेट लिया। विकेटों के पतझड़ के बीच बल्‍लेबाजी करने आये जेसन होल्‍डर (13) रन रेट के बढ़ते दबाव में 15वें ओवर में अफगान कप्‍तान राशिद खान की ललचाती गेंद पर क्रीज से बाहर निकल आये और बाकी का काम विकेटकीपर गुरबाज ने कर दिया। अफगानिस्‍तान की तरफ से नवीन उल हक, राशिद खान और गुलबदीन नईब ने भी एक-एक विकेट लिया।</p>
      <p>इसके पूर्व, असमान उछाल वाली पिच पर केसरिक विलियम्‍स की अगुवाई में गेंदबाजों के बेहतर प्रदर्शन की बदौलत वेस्‍टइंडीज ने अफगानिस्‍तान को 147 रनों पर रोक दिया। अफगानिस्‍तान ने तेज शुरुआत की मगर बाद में वेस्‍टइंडीज ने जबर्दस्‍त वापसी करते हुए अफगान बल्‍लेबाजों को रनों के लिये तरसा दिया।</p>
      <p>वनडे सीरीज 0-3 से गंवाने और टी-20 श्रंखला का पहला मुकाबला हारने के बाद अफगानिस्‍तान के पास टी-20 सीरीज बचाने का यह आखिरी मौका था। अफगान ओपनरों हजरतउल्‍ला जजई और रहमानउल्‍ला गुरबाज ने तेज शुरुआत करते हुए 4.2 ओवर में 42 रन जोड़े। अफगानिस्‍तान को पहला झटका रहमानुल्‍ला गुरबाज (15) के रूप में लगा। तेज गेंदबाज केसरिक विलियम्‍स की गेंद पर उनका कैच कप्‍तान काइरन पोलार्ड ने लपका। अगली ही गेंद पर हजरतउल्‍ला जजई (15 गेंद में 26 रन) भी प्‍वाइंट पर ब्रैंडन किंग को आसान कैच दे बैठे।</p>
      <p>दोनों ओपनर के विकेट गिरने के बाद रनों की रफ्तार पर ब्रेक लग गयी। इसी दबाव के बीच नौवें ओवर में असगर अफगान ने जेसन होल्‍डर की एक गेंद पर हुक शॉट खेलने की कोशिश की मगर विकेटकीपर दिनेश रामदीन ने बायीं ओवर डाइव लगाकर उनका शानदार कैच लपक लिया। अफगान 14 गेंदों पर सिर्फ 8 रन ही बना सके।</p>
      <p>तीसरे क्रम पर बल्‍लेबाजी करने आये जनात ने स्पिनर हेडन वॉल्‍श की गेंदों पर तीन चौके लगाकर रनगति को तेज किया। मगर, अगले ही ओवर में होल्‍डर ने उन्‍हें पगबाधा आउट कर दिया। हालांकि रीप्‍ले में लग रहा था कि गेंद लेग स्‍टम्‍प से दूर जा रही थी। जनात ने 18 गेंदों पर 26 रन की पारी खेली।</p>
      <p>इब्राहीम जादरान ने (11) और मुहम्‍मद नबी (03) सस्‍ते में आउट हो गये। आखिरी ओवरों में गुलबदीन नईब (18 गेंद में 24 रन) ने बड़े शॉट खेलते हुए स्‍कोर को निर्धारित 20 ओवर में सात विकेट पर 147 तक पहुंचाया। वेस्‍टइंडीज के तेज गेंदबाज विलियम्‍स ने चार ओवर में 23 रन देकर तीन विकेट लिये, जबकि होल्‍डर ने इतने ही रन देकर दो और पॉल ने 28 रन देकर दो विकेट हासिल किये।</p>
    </article>
  </body>
</html>