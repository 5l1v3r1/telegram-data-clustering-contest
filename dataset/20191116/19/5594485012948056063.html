<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/cska/milosh-krushchich-izvadikhme-golemi-pouki-ot-tazi-zaguba_443324.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-16T19:35:00+00:00"/>
    <meta property="og:title" content="Милош Крушчич: Извадихме големи поуки от тази загуба"/>
    <meta property="og:description" content="Важното беше да видим къде сме към този момент, смята треньорът на ЦСКА"/>
  </head>
  <body>
    <article>
      <h1>Милош Крушчич: Извадихме големи поуки от тази загуба</h1>
      <h2>Важното беше да видим къде сме към този момент, смята треньорът на ЦСКА</h2>
      <address>
        <time datetime="2019-11-16T19:35:00+00:00">16 Nov 2019, 19:35</time>
      </address>
      <figure>
        <img src="https://static.blitz.bg/documents/thumbnails/sport/780/201911/1573923802y.jpg"/>
      </figure>
      <p>Треньорът на ЦСКА Милош Крушчич говори след загубата на „червените“ с 0:2 от гръцкия Арис в контрола, провела се в Солун. <br/><br/>„Резултатът от този мач не е от първостепенно значение. Важното беше да не губим ритъма. Много от играчите имат ангажименти към националните си отбори, някои пък останаха в София да почиват, защото имат леки травми и не искаме да рискуваме с тях. Исках да дам възможност на всички да играят. Никога не е приятно да загубиш мач. Важното беше да видим къде сме към този момент. Играхме срещу отбор, който практикува добър футбол и винаги можем да извлечем поуки. Не виждам смисъл да играем срещу тим от трета лига и да го победим с 4-5 на 0. Предстои да се приберем в София и да започнем подготовката си за предстоящия ни мач срещу Ботев Враца“, започна Крушчич.<br/><br/>„Главната поука, която извадихме е, че трябва да движим топката по-бързо. В това направление трябва да работим усилено. Загубата няма да се отрази на самочувствието на ЦСКА. Тя може само да ни покаже над кое трябва да работим. Само можем да си вземем поуки, което е добре за нас“, продължи сръбският специалист.<br/><br/>„През първото полувреме играха основни играчи, през второто пуснахме и юноши, които влязоха със свежи сили на терена. Доволен съм от влезлите юноши. Вратарите играха добре. Всички млади футболисти имат потенциал, който трябва още да се развива“, каза още треньорът на ЦСКА.</p>
    </article>
  </body>
</html>