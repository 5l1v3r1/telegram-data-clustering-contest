<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-hizbul-mujahideen-video-bjp-says-pakistan-will-get-befitting-response-for-any-misadventure-2853421.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T19:34:00+00:00"/>
    <meta property="og:title" content="हिज्बुल के Video पर भाजपा ने कहा, पाकिस्तान के किसी भी हिमाकत का मुंहतोड़ जवाब देंगे"/>
    <meta property="og:description" content="जम्मू कश्मीर भाजपा अध्यक्ष रवींद्र रैना ने शनिवार (16 नवंबर) को कहा कि पाकिस्तान मुसलमानों एवं कश्मीरियों का असली दुश्मन है तथा उसे और उसके आतंकवादियों को कोई भी दुस्साहस करने पर मुंहतोड़ जवाब दिया..."/>
  </head>
  <body>
    <article>
      <h1>हिज्बुल के Video पर भाजपा ने कहा, पाकिस्तान के किसी भी हिमाकत का मुंहतोड़ जवाब देंगे</h1>
      <address><time datetime="2019-11-16T19:34:00+00:00">16 Nov 2019, 19:34</time> by <a rel="author">लाइव हिंदुस्तान टीम,जम्मू</a></address>
      <p>जम्मू कश्मीर भाजपा अध्यक्ष रवींद्र रैना ने शनिवार (16 नवंबर) को कहा कि पाकिस्तान मुसलमानों एवं कश्मीरियों का असली दुश्मन है तथा उसे और उसके आतंकवादियों को कोई भी दुस्साहस करने पर मुंहतोड़ जवाब दिया जाएगा। वह सोशल मीडिया पर आये एक कथित वीडियो पर प्रतिक्रिया दे रहे थे जिसमें हिज्बुल मुजाहिदीन का प्रमुख सैयद सलाहुद्दीन पाकिस्तान से उसके मुहिम का समर्थन करने का आह्वान करता हुआ नजर आ रहा है।</p>
      <p>रैना ने कहा कि पाकिस्तान जम्मू कश्मीर में आतंकवादी गतिविधियों के लिए प्रश्रय, प्रशिक्षण, हथियार और धन मुहैया करा रहा है। उन्होंने कहा, ''पाकिस्तान मुसलमानों और कश्मीर के लोगों का असली दुश्मन है... वह एक लाख से अधिक लोगों की हत्या और कश्मीरी पंडितों के नरसंहार के लिए जिम्मेदार है।" उन्होंने कहा कि पाकिस्तान आतंकवादियों को समर्थन जारी रखकर दुनिया के सामने बेनकाब हो गया है।</p>
      <p>
        <a href="https://www.livehindustan.com/international/story-there-is-no-greater-threat-to-human-rights-than-terrorism-us-commission-on-kashmir-told-2853114.html">
          <b>कश्मीरी संगठन ने अमेरिकी आयोग से कहा, आतंकवाद से ज्यादा बड़ा खतरा कोई नहीं</b>
        </a>
      </p>
      <p>भाजपा अध्यक्ष ने कहा, ''जम्मू कश्मीर में आतंकवादी गतिविधियों के पीछे पाकिस्तान का हाथ है... हमारे पास मोदी के रूप में मजबूत प्रधानमंत्री हैं जो पाकिस्तान और उसके यहां के आतंकवादियों के किसी भी दुस्साहस का मुंहतोड़ जवाब देंगे।" उन्होंने कहा, ''हमारे देश और उसके लोगों के खिलाफ साजिश रचने वाली किसी भी हरकत को मुंह की खानी पड़ेगी। हमारे सुरक्षाबल किसी भी चुनौती से निपटने के लिए तैयार हैं।"</p>
      <p>वीडियो संदेश में सलाहुद्दीन अनुच्छेद 370 के अधिकतर प्रावधानों के निरसन और राज्य को दो केंद्रशासित प्रदेशों में बांटने का हवाला देते हुए कह रहा है कि वर्तमान स्थिति कश्मीर के लोगों को स्वीकार्य नहीं है। वह वीडियो में कह रहा है, ''हमें प्रत्यक्ष और ठोस समर्थन की जरूरत है... यदि पाकिस्तान किसी कठिनाई का सामना कर रहा है तो नियंत्रण रेखा के दोनों तरफ के लोग बंदूक उठाने को तैयार हैं... ऐसे हमें अपना संघर्ष जारी रखने के लिए हथियारा प्रदान करना आपका संवैधानिक और नैतिक दायित्व है।"</p>
    </article>
  </body>
</html>