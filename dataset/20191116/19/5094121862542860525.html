<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/oslavy-sametova-ostrava-sobota-program20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T19:25:00+00:00"/>
    <meta property="og:title" content="Jak si Ostrava připomíná sametovou revoluci? Takto ožilo centrum města v sobotu"/>
    <meta property="og:description" content="/VIDEO, FOTOGALERIE/ Oslavy 30. výročí sametové revoluce v centru Ostravy pokračovaly i v sobotu. Na Masarykově náměstí vznikl originální prostor s programem, který potrvá až do pondělí 18. listopadu. Jak si Ostrava připomíná sametovou revoluci?"/>
  </head>
  <body>
    <article>
      <h1>Jak si Ostrava připomíná sametovou revoluci? Takto ožilo centrum města v sobotu</h1>
      <address><time datetime="2019-11-16T19:25:00+00:00">16 Nov 2019, 19:25</time> by <a rel="author">Karolína Bennetová ,Břetislav Lapisz</a></address>
      <p>Na centrálním ostravském náměstí, které v roce 1989 ještě neslo název Lidových milicí, se lidé scházeli k demonstracím před 30 lety. Dnes už je to náměstí Masarykovo, a lidé tady mířili i dnes. Je totiž centrem oslav výročí sametové revoluce.</p>
      <p>Je těsně před třetí hodinou odpoledne, z expozice, které vévodí socha bývalého symbolu náměstí – milicionáře −, právě odchází manželé, odhadem padesátníci. Když se jich ptám, jak se jim připomínka listopadových událostí zamlouvá, mile se usmějí a odpovídají, že rozhodně stála za zhlédnutí.</p>
      <figure>
        <img src="https://g.denik.cz/57/47/ostrava-studenti-lidsky-retez-masarykovo-namesti-sametova-revoluce-10_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/video-tisice-studentu-si-v-ostrave-zivym-retezem-pripomnely-listopad-1989-20191115.html">VIDEO: Tisíce studentů v Ostravě vytvořily živý řetěz Přečíst článek ›</a>
      </aside>
      <p>„Je to působivé a člověka to nutí přemýšlet a ty, kdo tehdejší dobu zažili, i vzpomínat. Ty stěny z dřevotřísky s nápisy a novinami, které tehdy hlásaly jedinou pravdu…U těch stojí za to na chvíli se zastavit a zavzpomínat,“ říká po chvilce zamyšlení Rumuald Polednia, který přijel do Ostravy se svou manželkou.</p>
      <p>Na další otázku se ptám kostrbatou polštinou trochu zdlouhavě, polský pár mě s úsměvem a chápavým gestem zarazí. „Tuším, na co se chcete zeptat. Třicet roků uplynulo a společnost je u vás zase rozdělená. Důležité je, že lidé mohou svůj názor říct, demonstrovat za něj a nic jim nehrozí. V Polsku je společnost také rozdělená.</p>
      <figure>
        <img src="https://g.denik.cz/57/d9/ostrava-zoo-vylov-rybnik-ryby201911-06_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/zoo-ostrava-kouzelny-podzim-vylov-rybnika-jarni-pocasi-20191116.html">Podívejte se, jak kouzelně vypadá podzim v Zoo Ostrava. Dnešek patřil rybářům Přečíst článek ›</a>
      </aside>
      <p>V privátním životě se ty spory tolik neostří a lidé se baví mezi sebou normálně, i když mají hodně odlišné politické názory. Ale třeba na úřadech, někde i v zaměstnání, se to občas vyostří hodně,“ loučí se usměvaví manželé od severních sousedů.</p>
      <p>Martin Kolář z Ostravy měl v době sametové revoluce šestnáct roků a na brigádě právě sázel stromky. „Tenkrát jsem práce až nad hlavu. Když jsem přišel domů, tak i mamka říkala, že se snad nebude opakovat rok 1968 a svobody se konečně dočkáme,“ vybavil si rodák z Ostravy tři desetiletí starou vzpomínku a odpověděl na otázku, jestli se mu program ostravských oslav „Sametu“ nezdá chudší a nechybí mu vystoupení známých písničkářů a zpěváků.</p>
      <figure>
        <img src="https://g.denik.cz/57/ed/ostrava-masarykovo-namesti-milicionar-08_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/oslavy-sametova-vyroci-opava-ostrava-frydek20191115.html">Návrat milicionáře do Ostravy: Víkend v kraji bude ve znamení 30. let od sametu Přečíst článek ›</a>
      </aside>
      <p>„Prošel jsem si expozici a začetl jsem se do novin z padesátých let, kde psalo Rudé právo o procesu se Slánským, program besed a přednášek je také zajímavý. Nemyslím, že pokud by se náměstí zaplnilo při koncertu známé kapely, byly by ty oslavy lepší,“ přidal svůj názor Martin Kolář.</p>
      <p>
        <a href="https://moravskoslezsky.denik.cz/tema/talkshow-sametova-1989-2019.html">
          <b>Rozhovory z Talkshow SametOVA!!! 1989-2019 najdete zde</b>
        </a>
      </p>
      <p>Další z ostravských pamětníků listopadových událostí, který sám o svých zážitcích lidem v těchto dnech vypráví, dodal, že je mile překvapen, kolik lidí do obřího stanu na náměstí chodí.</p>
      <p>Aby to hodnocení bylo úplnější, je třeba dodat, že pokud jde o návštěvnost, tak ta třetí listopadovou sobotu, trhala rekordy v ostravských obchodních centrech. Třeba v Avion Shopping Parku, kde dnes slavnostně rozsvěcovali vánoční strom koncertem Ewy Farne, nebylo vpodvečer k hnutí. A to jak v prostorách obchodní galerie, tak na parkovišti…</p>
      <p>
        <b>Co se dělo po 17. listopadu 1989 v Ostravě?:</b>
      </p>
      <figure>
        <img src="https://g.denik.cz/57/78/ftg20111115_ova_sametova_listopad2_denik-150-3x2.jpg"/>
      </figure>
      <figure>
        <img src="https://g.denik.cz/57/78/ftg20111115_ova_sametova_listopad1_denik-150-3x2.jpg"/>
      </figure>
      <figure>
        <img src="https://g.denik.cz/57/78/ftg20111115_ova_sametova_listopad3_denik-150-3x2.jpg"/>
      </figure>
      <figure>
        <img src="https://g.denik.cz/57/90/historie-demonstr-20151117_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/co-se-delo-po-17-listopadu-v-ostrave201511.html?mm=3408874&amp;back=202242208-6813-1">7 fotografií v galerii ›</a></aside>
      <figure>
        <img src="https://g.denik.cz/57/0e/17_listopad_1989_2_denik-150-3x2.jpg"/>
      </figure>
      <figure>
        <img src="https://g.denik.cz/57/78/ftg20111115_ova_sametova_listopad3_denik-150-3x2.jpg"/>
      </figure>
      <figure>
        <img src="https://g.denik.cz/57/94/listopad_1989_ostrava_denik-150-3x2.jpg"/>
      </figure>
      <figure>
        <img src="https://g.denik.cz/57/29/090929_ostrava_sametova_revoluce_kvetoslav_kubala_1_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/sametova-revoluce-v-ostrave20141117.html?mm=1744142&amp;back=202242208-6813-1">19 fotografií v galerii ›</a></aside>
    </article>
  </body>
</html>