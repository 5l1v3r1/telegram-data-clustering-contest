<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547829.html/%D9%81%D8%B1%D8%AF%D8%A7-%D8%AF%D8%B1-%D9%85%D8%AC%D9%84%D8%B3-%D8%A8%D8%A7-%D9%82%DB%8C%D8%AF-%D8%AF%D9%88-%D9%81%D9%88%D8%B1%DB%8C%D8%AA-%D8%A8%D9%87-%D9%85%D8%B3%D8%A6%D9%84%D9%87-%D8%A8%D9%86%D8%B2%DB%8C%D9%86-%D8%B1%D8%B3%DB%8C%D8%AF%DA%AF%DB%8C-%D9%85%DB%8C-%D8%B4%D9%88%D8%AF--%D8%AA%D8%B5%D9%85%DB%8C%D9%85-%D9%85%D8%AC%D9%84%D8%B3-%D8%A7%DB%8C%D9%86-%D8%A8%D9%88%D8%AF-%DA%A9%D9%87-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D8%A7%D9%81%D8%B2%D8%A7%DB%8C%D8%B4-%D9%86%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T19:47:00+00:00"/>
    <meta property="og:title" content="فردا در مجلس با قید دو فوریت به مسئله بنزین رسیدگی می‌شود/ تصمیم مجلس این بود که تا پایان سال نرخ بنزین افزایش نداشته باشد"/>
    <meta property="og:description" content="اکبری گفت: تصمیم کنونی برای نرخ بنزین، در روزهای تعطیلی مجلس توسط سران سه قوه گرفته و اجرایی شده است."/>
  </head>
  <body>
    <article>
      <h1>فردا در مجلس با قید دو فوریت به مسئله بنزین رسیدگی می‌شود/ تصمیم مجلس این بود که تا پایان سال نرخ بنزین افزایش نداشته باشد</h1>
      <h2>نماینده مردم شیراز در مجلس شورای اسلامی:</h2>
      <address>
        <time datetime="2019-11-16T19:47:00+00:00">16 Nov 2019, 19:47</time>
      </address>
      <p>اکبری گفت: تصمیم کنونی برای نرخ بنزین، در روزهای تعطیلی مجلس توسط سران سه قوه گرفته و اجرایی شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی اکبری نماینده مردم شیراز در مجلس شورای اسلامی در گفتگو با <a href="http://shiraze.ir/">شیرازه</a> با بیان اینکه چند ماه پیش در جلسات غیرعلنی مجلس، تبعات اقتصادی در شرایط فعلی مورد بررسی قرار گرفت اظهار داشت: از زمان دولت خاتمی قرار بود قیمت سوخت سالانه 20درصد افزایش پیدا کند و اگر این اتفاق آن زمان می افتاد، جامعه می توانست خود را با این شرایط تطبیق دهد و روند هم ملایم بود. اما این اتفاق نیفتاد؛ و هم اکنون 6سال است قیمت بنزین ثابت مانده است و این بخشی از واقعیت است.</p>
      <p>وی با بیان اینکه بخش دیگری از واقعیت، این است که یک هزار و 400 هزار میلیارد تومان یارانه پرداخت می کنیم که 990 هزار میلیارد تومان از آن، یارانه پنهان است و عمدتا هم در بخش انرژی است و نصیب آن ها می شود که چندین ماشین و خانه دارند، استخر و جکوزی دارند، اما آن روستایی ساده با یک موتورسیکلت، از این یارانه استفاده نمی کند، افزود: قسمتی هم در دست عده ای است که دلالی و قاچاق می کنند. ضمن اینکه مصرف هم افزایش پیدا کرده است که اصلاح منابع لازم به نظر می رسد.</p>
      <p>وی تصریح کرد: طرحی که در مجلس مطرح شد، نمایندگان در مجموع مظر مخالف داشتند و حداقل قرار بود تا پایان سال جاری قیمت بنزین افزایش داده نشود. اما در روزهای چهارشنبه، پنج شنبه و جمعه که مجلس فعال نیست، ظاهرا در جلسه سران قوا این تصمیم گرفته شده که معمولا اگر تصمیمی هم که گرفته می شود، اگر با مسائل امنیتی کشور مواجه شود، باید نظر مقام معظم رهبری هم داشته باشد.</p>
      <p>نماینده مردم شیراز در مجلس شورای اسلامی تأکید کرد: اما این اتفاقی که افتاده، هم در زمان خود مناسب نبود، در شب عیدی که مردم در تدارک جشن میلاد پیامبر(ص) بودند، و هم اساس آنچه که در مجلس تصویب شده بود، رعایت نشد.</p>
      <p>وی گفت: تنها چیزی که جای امیدواری دارد، این است که برای کم کردن فاصله طبقاتی دهک ها، درآمد حاصل از این افزایش را به 6،7 دهک پائین اختصاص دهند.</p>
      <p>اکبری اظهار داشت: قطعا فردا که مجلس کارش را شروع کند، واکنش هایی به این مسئله خواهد داشت. امیدوارم که یک راه عاقلانه هم به نفع جامعه و هم منافع ملی را ارائه دهند؛ چرا که در غیر اینصورت، کشور تاب‌آوری ناامنی های داخلی را ندارد. خیلی ها در این اوضاع قطعا سوءاستفاده کرده و به منابع عمومی و حتی اموال خصوصی افراد را تخریب می کنند .</p>
      <p>نماینده مردم شیراز در مجلس شورای اسلامی، تصریح کرد: مردم هم حقوقی دارند که امیدواریم فردا در مجلس، یک پاسخ قانه کننده برای آن داشته باشیم</p>
      <p>خبرنگار ما با بیان اینکه یعنی این تصمیم یهویی در جلسه سران سه قوه بوده و سریع هم به اجرا درآمده؟ ضمن اینکه رئیس جمهور در چند روز اخیر اعلام کرده بود که افزایش نرخ بنزین نخواهیم داشت و اگر هم باشد، با شیب بسیار ملایم صورت خواهد گرفت. آیا مجلس در قبال این اتفاق یهویی برخورد قاطعی نشان خواهد داد؟</p>
      <p>اکبری در پاسخ گفت: قطعا بررسی های قبلی وجود داشته است و کارشناسی ها هم انجام شده است. اما فردا قطعا یکی از دستور کارها که با قید دو فوریت بررسی می شود، همین مسئله است. اگرچه به استیضاح نمی رسد، چرا که در مواردی اینچنینی با نگاه جامع تر با حفظ منافع ملی باید ورود کرد، اما باید ببینیم که در جلسه فردا که قطعا دولت هم حاضر خواهد بود و توضیحاتی خواهد داد، چه صحبت هایی میان موافقین و مخالفین رد و بدل خواهد شد؛ اگر منجر به رأی گیری شود، پیش بینی می کنم قیمت بنزین تغییر خواهد کرد. یا به قیمت قبل برمی گردد یا درصد افزایش کمتر خواهد شد، چرا که چندماه قبل در جلسه غیر علنی بحق بر سر این بود که تا پایان سال جاری قیمت تعییر نخواهد کرد.</p>
      <p>به گزارش شیرازه، تلاش برای ارتباط با دیگر نمایندگان نتیجه نداد، در حالی که خواست مردم، شاید تشکیل جلسه فوری و فوق العاده از طرف نمایندگان مردم و رسیدگی سریع قبل از شروع تجمعات اعتراض آمیز بود. نمایندگان حتی در صبح شنبه هم تشکیل جلسه ندادند و طبق روال عادی خود، جلسه در روز یکشنبه برگزار خواهد شد.</p>
      <p>انتهای پیام/</p>
    </article>
  </body>
</html>