<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/y3JPWa/viking-floppens-scoring-holder-liv-i-wales-em-droem"/>
    <meta property="og:site_name" content="Aftenbladet"/>
    <meta property="article:published_time" content="2019-11-16T19:10:23+00:00"/>
    <meta property="og:title" content="Eliteseriefloppens scoring holder liv i Wales' EM-drøm"/>
    <meta property="og:description" content="Kieffer Moore debuterte på landslaget som 27-åring. Nå er han og Wales i ferd med å gjenta EM-bragden."/>
  </head>
  <body>
    <article>
      <h1>Eliteseriefloppens scoring holder liv i Wales' EM-drøm</h1>
      <h2>Kieffer Moore debuterte på landslaget som 27-åring. Nå er han og Wales i ferd med å gjenta EM-bragden.</h2>
      <address><time datetime="2019-11-16T19:10:23+00:00">16 Nov 2019, 19:10</time> by <a rel="author">Bernhard Veland</a></address>
      <p>
        <b>ASERBAJDSJAN-WALES 0–2</b>
      </p>
      <p>Kieffer Moore brukte bare ti minutter av kampen mot Aserbajdsjan på å score sitt andre landslagsmål. Spissen (27) debuterte for Wales så sent som i september, men fikk tillit fra start i den svært viktige EM-kvalifiseringskampen lørdag kveld.</p>
      <p>Moore headet inn ledermålet etter et hjørnespark fra Harry Wilson. Ballen gikk via en motstander, men det er Moore som blir kreditert scoringen. Hans første landslagsmål kom borte mot Slovakia, også det i en kvalikkamp.</p>
      <aside>
        <a href="https://www.aftenbladet.no/article/sa-LAXz0Q.html">Dramaene som skilte fiasko fra suksess</a>
      </aside>
      <h4>Var i Viking</h4>
      <p>27-åringen er født i England, men har en walisisk besteforelder og valgte å spille for Ryan Giggs´ landslag da han fikk sjansen.</p>
      <p>Han har vært i en rekke klubber i løpet av karrieren. I 2015 dukket han opp i Eliteserien, men ble ingen suksess for Kjell Jonevrets Viking. Han endte opp uten en eneste scoring på sine ni seriekamper og to cupkamper, og reiste hjem til England og Forest Green da sesongen var slutt.</p>
      <p>De senere årene har han spilt på nivå to og tre i England, og hans nåværende lag er Wigan i Championship. Så langt denne sesongen har han scoret ett mål på sine 14 kamper.</p>
      <p>I et intervju med BBC i oktober beskrev han det som «surrealistisk» å spille sin første landskamp for Wales i høst.</p>
      <p>– Jeg tror at min vei til toppen er annerledes enn mange andres. Å ta på seg Wales-drakten og gå ut på banen (mot Hviterussland) var stort for meg og min familie, sa han til <a href="https://www.bbc.com/sport/football/49953930">BBC</a>.</p>
      <aside>
        <a href="https://www.aftenbladet.no/article/sa-50e2de.html">Åge Hareide hevder han nærmer seg verdensrekord: – Må jakte på den</a>
      </aside>
      <h4>Kan gjenta bragden</h4>
      <p>Mannen som assisterte Moores ledermål, Harry Wilson, la selv på til 2–0 i Baku.</p>
      <p>Wales hadde god kontroll på kampen, og spesielt i andre omgang dominerte de rødkledte stort.</p>
      <p>Resultatet gjør at Wales er med i kampen om å kvalifisere seg direkte til neste års EM. Etter seieren er de på tredjeplass, ett poeng bak Ungarn. De to første lagene går rett til EM.</p>
      <p>Kroatia spiller mot Slovakia senere lørdag kveld. Kroatisk seier gjør at de er EM-klare, men uansett resultat i den kampen er det fortsatt mulig for Wales å ende som gruppetoer.</p>
      <p>I EM i 2016 sjokkerte waliserne med å ta seg helt til semifinalen.</p>
      <hr/>
      <h3>Fakta: Status i gruppe E</h3>
      <p>Dette er stillingen etter Aserbajdsjan-Wales lørdag kveld.</p>
      <p>1: Kroatia, 14 poeng (7 spilte kamper).</p>
      <p>2: Ungarn, 12 poeng (7 spilte kamper).</p>
      <p>3: Wales, 11 poeng (7 spilte kamper).</p>
      <p>4: Slovakia, 10 poeng (6 spilte kamper).</p>
      <p>5: Aserbajdsjan, 1 poeng (7 spilte kamper).</p>
      <p>
        <i>Kroatia spiller mot Slovakia lørdag kveld, kampstart klokken 20.45.</i>
      </p>
      <p>
        <i>Tirsdag spiller Wales hjemme mot Ungarn, mens Slovakia møter Aserbajdsjan hjemme.</i>
      </p>
      <hr/>
      <aside>
        <a href="https://www.aftenbladet.no/article/sa-70o2M8.html">Ny norsk skuffelse i verdenscupåpningen: – Vi må finne ut hva som har skjedd</a>
      </aside>
    </article>
  </body>
</html>