<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204548-vikradennya-glavi-pravlinnya-ukreksimbanku-gricenka-shcho-vidomo-na-sogodni"/>
    <meta property="og:site_name" content="Mind UA"/>
    <meta property="article:published_time" content="2019-11-16T19:38:00+00:00"/>
    <meta property="og:title" content="«Викрадення» глави правління Укрексімбанку Гриценка: що відомо на сьогодні"/>
    <meta property="og:description" content="СБУ арештувала Гриценка за підозрами в розтраті майна і відмиванні грошей"/>
  </head>
  <body>
    <article>
      <h1>«Викрадення» глави правління Укрексімбанку Гриценка: що відомо на сьогодні</h1>
      <h2>СБУ арештувала Гриценка за підозрами в розтраті майна і відмиванні грошей</h2>
      <address>
        <time datetime="2019-11-16T19:38:00+00:00">16 Nov 2019, 19:38</time>
      </address>
      <p>Сьогодні, 16 листопада, співробітники СБУ за дорученням Генеральної прокуратури України затримали голову правління Укрексімбанку <b>Олександра Гриценка</b>. У прес-службі СБУ <a href="https://ssu.gov.ua/ua/news/1/category/2/view/6718#.esPKwmha.dpbs">повідомили</a>, що він підозрюється у сприянні легалізації доходів, отриманих незаконним шляхом чиновниками часів Віктора Януковича.</p>
      <p>«Затримання відбувалось у межах кримінального провадження за ознаками вчинення злочинів, передбачених ч.1 ст. 255 (Створення злочинної організації), ч.5 ст. 191 (Привласнення, розтрата майна або заволодіння ним шляхом зловживання службовим становищем), ч.3 ст. 209 (Легалізація (відмивання) доходів, одержаних злочинним шляхом). Зокрема, він підозрюється у сприянні легалізації доходів, одержаних незаконним шляхом високопосадовцями часів Януковича. Зловживаючи своїм службовим становищем, затриманий вивів з-під арешту майно одного з  медіа-холдингів», – повідомляють в СБУ, при цьому зазначаючи, що затримання «відбулося в рамках чинного законодавства».</p>
      <p>«На даний час затриманий поміщений до ізолятора тимчасового тримання. Йому забезпечено право на захист та спілкування з адвокатами», – зазначили у відомстві.</p>
      <p>Тим часом ЗМІ повідомляють іншу інформацію:</p>
      <p>«У Києві серед дня викрали главу Укрексімбанку Олександра Гриценка. За словами родичів, зловмисники забрали чоловіка у чорний автобус прямо на очах у дитини, з якою він гуляв. Сім'я Гриценка вже звернулася в правоохоронні органи», – повідомив 5 канал.</p>
      <p>«Ніякого викрадення одного із членів правління АТ «Укрексімбанку» не було.  Затримання відбувалась виключно в межах чинного законодавства. На даний час затриманий поміщений до ізолятора тимчасового тримання»,  – заявила речниця СБУ <b>Олена Гітлянська, </b>додавши, що справу веде Генпрокуратура.</p>
      <p>Телеграм-канал ZEbro стверджує, що Олександр Гриценко має зв’язки з родиною екс-президента <b>Петра Порошенка </b>і корпорацією «Богдан».</p>
      <p>«Затримано голову Укрексімбанку і за сумісництвом родича дружини Порошенка. Саме через нього отримувала безкоштовні розстрочки і безповоротні кредити корпорація «Богдан», яка належить оточенню Порошенка. І саме він був ключовим учасником розкрадань коштів Укроборонпрому», – йдеться в повідомленні.</p>
      <p>Олександр Гриценко був призначений на посаду голови правління «Укрексімбанку» наглядовою радою фінустанови 1 серпня 2014 року. Колективу банку його представила особисто глава НБУ (в той час) Валерія Гонтарєва. Гриценко змінив на цій посаді Віталія Білоуса, який очолював «Укрексімбанк» з початку 2013 року. Всі повноваження він отримав 15 серпня 2014 року – безстроково.</p>
      <related>
        <h4>Також читайте</h4>
        <a href="https://mind.ua/news/20204199-ukreksimbank-vipustit-10-richnih-evroobligacij-na-majzhe-100-mln"/>
        <a href="https://mind.ua/news/20202710-uryad-zvilniv-nizku-chleniv-naglyadovih-rad-bankiv"/>
        <a href="https://mind.ua/news/20200829-dvs-pochala-styagnennya-810-mln-grn-z-vlasnika-ukrtelekomu-na-korist-ukreksimbanku"/>
      </related>
    </article>
  </body>
</html>