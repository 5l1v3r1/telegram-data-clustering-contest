<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-dgca-suspend-two-indigo-pilot-after-violation-2853416.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T19:26:08+00:00"/>
    <meta property="og:title" content="कार्रवाई: इंडिगो के दो पायलट सस्पेंड, चेन्नई हवाई अड्डे पर तय सीमा से आगे बढ़ा था प्लेन"/>
    <meta property="og:description" content="विमानन नियामक डीजीसीए ने चेन्नई हवाई अड्डे पर 14 जुलाई को हवाई यातायात नियंत्रक के निर्देशों को नहीं मानने और रनवे पर निर्धारित सीमा से आगे बढ़ने के मामले में इंडिगो के दो पायलटों को निलंबित कर दिया..."/>
  </head>
  <body>
    <article>
      <h1>कार्रवाई: इंडिगो के दो पायलट सस्पेंड, चेन्नई हवाई अड्डे पर तय सीमा से आगे बढ़ा था प्लेन</h1>
      <address><time datetime="2019-11-16T19:26:08+00:00">16 Nov 2019, 19:26</time> by <a rel="author">लाइव हिंदुस्तान टीम,नई दिल्ली</a></address>
      <p>विमानन नियामक डीजीसीए ने चेन्नई हवाई अड्डे पर 14 जुलाई को हवाई यातायात नियंत्रक के निर्देशों को नहीं मानने और रनवे पर निर्धारित सीमा से आगे बढ़ने के मामले में इंडिगो के दो पायलटों को निलंबित कर दिया है। अधिकारी ने शनिवार (16 नवंबर) को यह जानकारी दी।</p>
      <p>अधिकारी ने बताया, ''अमहदाबाद हवाई अड्डे के लिए ए-320 विमान से उड़ान भरने की तैयारी कर रहे पायलट-इन- कमांड कैप्टन इलिटॉम टेड्यू सूस और प्रथम अधिकारी कैप्टन अनिकेत सुनील जोशी ने चेन्नई हवाई अड्डे के आरडब्ल्यूवाई 30 स्थित पट्टी बिंदु 'ए पर खड़े होने के सरफेस मूवमेंट कंट्रोल (एसएमसी) नियंत्रक के निर्देशों का अनुपालन नहीं किया।"</p>
      <p>उन्होंने बताया, ''पायलटों ने निर्देशों पर ध्यान दिया और आरडल्ब्यूवाई25 की ओर बढ़ गए जिससे रनवे पर सीमा उल्लंघन की घटना हुई। इससे विमान और यात्रियों की सुरक्षा को खतरा पैदा हो गया।" अधिकारी ने बताया कि पायलटों की सूचना देने के लिए एसएमसी नियंत्रक टावर फ्रीक्वेंसी में भी बदलाव किया, लेकिन संपर्क नहीं हो सका।</p>
      <p>उन्होंने बताया कि नागर विमानन महानिदेशालय (डीजीसीए) ने 25 अक्टूबर को इन दोनो पायलट को कारण बताओ नोटिस जारी कर 15 दिनों में जवाब देने को कहा। दोनों पायलट ने अपने जवाब में माना कि निर्धारित बिंदु को पार करना उनकी गलती थी। </p>
      <p>अधिकारी ने कहा कि इसके बाद डीजीसीए ने शुक्रवार (15 नवंबर) को दोनों पायलट के लाइसेंस को तीन महीने के लिए स्थगित कर दिया। तीन महीने की अवधि 15 नवंबर से शुरू होगी। </p>
    </article>
  </body>
</html>