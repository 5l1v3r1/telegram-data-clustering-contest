<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547826.html/%D9%85%D8%AC%D9%84%D8%B3-%D8%AF%D9%88-%D9%85%D8%B1%D8%AA%D8%A8%D9%87-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%85%D8%AE%D8%A7%D9%84%D9%81%D8%AA-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T19:40:00+00:00"/>
    <meta property="og:title" content="مجلس دو مرتبه با افزایش قیمت مخالفت کرد"/>
    <meta property="og:description" content="نماینده مردم خمینی شهر گفت:  افزایش قیمت بنزین در شرایط فعلی نهایت بی تدبیری است و این شیوه افزایش قیمت مناسب نیست."/>
  </head>
  <body>
    <article>
      <h1>مجلس دو مرتبه با افزایش قیمت مخالفت کرد</h1>
      <h2>سید محمدجواد ابطحی:</h2>
      <address>
        <time datetime="2019-11-16T19:40:00+00:00">16 Nov 2019, 19:40</time>
      </address>
      <p>نماینده مردم خمینی شهر گفت: افزایش قیمت بنزین در شرایط فعلی نهایت بی تدبیری است و این شیوه افزایش قیمت مناسب نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید محمدجواد ابطحی در گفت و گو با خبرنگار صاحب نیوز در خصوص افزایش قیمت بنزین توسط دولت اظهار کرد: مجلس با افزایش قیمت بنزین در بودجه ۹۸ مخالفت کرد، قرار شد که برای جلوگیری از قاچاق بنزین و مصرف بهینه، کارت سوخت احیا شود.</p>
      <p>عضو کمیسیون آموزش و پژوهش مجلس شورای اسلامی گفت: دولتی ها دو سه ماه قبل در مجلس حضور پیدا کردند و مجلس دو مرتبه با افزایش قیمت مخالفت کرد. وی افزود: اگر بحث فقط بر کنترل بنزین بود میتواستند با کارت سوخت آن را کنترل کنند، اما قیمت را به بهانه واقعی سازی قیمت و ... در شرایط فعلی اقتصادی کشوری افزایش دادند. ابطحی با بیان اینکه در شرایط فعلی جنگ اقتصادی سربازانی داریم که در سنگر خودی کمین کردند و نیروهای خودی را نشانه گرفته اند، تصریح کرد: این دوستان بهانه را به دست معاندین و مخالفان نظام می دهند و بدشان هم نمی آید که دوباره ناآرامی ها در کشور کلید بزنند. وی بیان کرد: افزایش قیمت بنزین در شرایط فعلی نهایت بی تدبیری است و این شیوه افزایش قیمت مناسب نیست، آقای روحانی سال ۹۵ گفت که دو نرخی کردن قیمت بنزین موجب فساد است و رانت خواری ایجاد می شود. نماینده مردم خمینی شهر در مجلس ادامه داد: احساس می شود که رئیش جمهور دچار فراموشی و آلزایمر شده است و تصمیمی می گیرند که حرف های قبلی خود را نقض می کند. وی با توضیح اینکه مجلس باید به این افزایش قیمت ورود پیدا کند، خاطر نشان کرد: در این مجلس امیدی به استیضاح رئیس جمهور و وزار نداریم اما اعتراض خود اعلام و از طریقی بتوانیم اقدام می کنیم. ابطحی با تأکید بر اینکه دوست داریم دولت دوازدهم پس از تجربیات تلخ در برجام، امید و وابستگی به غرب، به ظرفیت های داخلی تکیه کنند، بیان کرد: راه برگشتن از غرب فشار بر مردم نیست که اعتماد به دولت به اعتمادسوزی تبدیل می شود و این دولت به عنوان ناکار آمد ترین دولت در تاریخ قبل و پس از انقلاب در تاریخ ثبت می شود. وی اضافه کرد: افزایش اینگونه قیمت بنزین نهایت بی تدبیری است و این تصمیم دولت مانند ارز چهار هزار و ۲۰۰ تومانی بود که ضربه های سنگینی به اقتصاد کشور وارد کرد. نماینده خمینی شهر با بیان اینکه شورای هماهنگی سه قوا برای بحث ها و مشکلاتی است که نمی شود طبق قانون آن را حل کرد، گفت: قانون برای قیمت حامل های انرژی داریم و این صحبت که افزایش قسمت طبق جلسه سران قوا است، حرف اشتباهی است‌. وی ادامه داد: افزایش قیمت بنزین دور زدن مجلس بود و مجلسی را دور زدند که هیئت رئیسه و اکثریت آن حامی دولت آقای روحانی هستند. ابطحی با اشاره به دلیل دولت برای افزایش قیمت بنزین و حمایت مردم اظهار کرد: دولت مردان دولت روحانی، فعالیت های احمدی نژد را مورد تمسخر قرار می دادند که این گونه فعالیت ها گدایی است، اما امروز خود این ها به طور خیلی افتضاح تری همان راه احمدی نژاد را رفتند.   انتهای پیام/</p>
    </article>
  </body>
</html>