<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89823"/>
    <meta property="og:site_name" content="Denník politika"/>
    <meta property="article:published_time" content="2019-11-16T19:35:01+00:00"/>
    <meta property="og:title" content="Predseda ÚVO Miroslav Hlivák reaguje na kritiku politikov, je pripravený diskutovať"/>
    <meta property="og:description" content="16.11.2019 (Webnoviny.sk) – Úrad pre verejné obstarávanie je pripravený diskutovať o možnostiach, ktoré skvalitnia verejné nakupovanie na Slovensku. V reakcii na častú kritiku nezávislého kontrolného úradu od politikov to uvádza predseda Úradu pre verejné obstarávanie (ÚVO) Miroslav Hlivák. Agentúre SITA ju poskytla hovorkyňa ÚVO Janka Zvončeková."/>
  </head>
  <body>
    <article>
      <h1>Predseda ÚVO Miroslav Hlivák reaguje na kritiku politikov, je pripravený diskutovať</h1>
      <address><time datetime="2019-11-16T19:35:01+00:00">16 Nov 2019, 19:35</time> by <a rel="author">Webnoviny</a></address>
      <p>16.11.2019 (Webnoviny.sk) – Úrad pre verejné obstarávanie je pripravený diskutovať o možnostiach, ktoré skvalitnia verejné nakupovanie na Slovensku. V reakcii na častú kritiku nezávislého kontrolného úradu od politikov to uvádza predseda Úradu pre verejné obstarávanie (ÚVO) Miroslav Hlivák. Agentúre SITA ju poskytla hovorkyňa ÚVO Janka Zvončeková.</p>
      <p>Postup úradu pri tendroch na údržbu a opravy ciest prvej triedy v dnešnej diskusnej relácii Rozhlasu a televízie Slovenska (RTVS) – Sobotné dialógy na Rádiu Slovensko kritizoval premiér Peter Pellegrini.</p>
      <h3>Otvorení vecným návrhom</h3>
      <p>Hlivák pripomína, že po nástupe do funkcie zaviedol pravidlo, podľa ktorého sa k tvorbe legislatívy prizývajú odbornú aj laickú verejnosť, tých, ktorí denne so zákonom robia. <i>„Takto sme pripravili aj zmenu zákona, ktorá platí od januára,“</i> uvádza sa v tlačovej správe s reakciou šéfa ÚVO.</p>
      <p><i>„Sme otvorení vecným návrhom, aby sme skvalitňovali oblasť verejných nákupov a zároveň pokrývali strategický záujem štátu,“</i> cituje tlačová správa Hliváka.</p>
      <p>Šéf ÚVO v reakcii na sťažnosti politikov pripomína, že v júni tohto roka v rámci prípravy druhej novely listom vyzval všetkých členov vlády, aby definovali strategické záujmy štátu v oblastiach, ktoré sú v ich kompetencii.</p>
      <p><i>„Do dnešného dňa mi odpovedali len dva rezorty – ministerstvo dopravy a ministerstvo zahraničných vecí, ktoré nemalo požiadavku na legislatívne zmeny. Rezort dopravy si želal legislatívne pokryť špekulatívne správanie vo verejnom obstarávaní, čo spôsobuje prieťahy vo verejných súťažiach. Rezort dopravy uspokojilo, že na túto situáciu úrad reagoval v druhej novele, v ktorej sme zaviedli viacero opatrení na boj proti nekalým praktikám vo verejných súťažiach,“</i> tvrdí Hlivák.</p>
      <h3>Chodia do regiónov</h3>
      <p>Mrzí ho preto, že <i>„novela, ktorá mala opäť veci posunúť vpred, je paralyzovaná škodlivými pozmeňujúcimi návrhmi poslancov, pre ktoré ju pani prezidentka vrátila do parlamentu“</i>.</p>
      <p>Predseda ÚVO zároveň pripomína, že so svojou pracovnou skupinou z kontrolného úradu chodí do regiónov a vyhlasovateľov súťaží metodicky usmerňujú, aby kompetentní dokázali obstarať rýchlo a bez porušení zákona. Začiatkom budúceho týždňa takto navštívia Nitriansky samosprávny kraj.</p>
      <p>Vyhlasovatelia súťaží sa zároveň podľa Hliváka môžu obrátiť na úrad. Poradiť im môžu v tom, či majú v poriadku prípravu súťažných podkladov, alebo v rámci metodiky.</p>
      <p>Viac k témam: <a href="https://www.webnoviny.sk/tag/verejne-obstaravanie/"><u>verejné obstarávanie</u></a><br/>Zdroj: Webnoviny.sk – <a href="https://www.webnoviny.sk/predseda-uvo-miroslav-hlivak-reaguje-na-kritiku-politikov-je-pripraveny-diskutovat/"><u>Predseda ÚVO Miroslav Hlivák reaguje na kritiku politikov, je pripravený diskutovať</u></a> © SITA Všetky práva vyhradené.</p>
    </article>
  </body>
</html>