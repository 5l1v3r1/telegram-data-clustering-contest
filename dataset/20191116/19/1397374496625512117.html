<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/trinkijeri-vise-zeli-pobede-na-kraju-sezone-u-derbijima-392952.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T19:33:00+00:00"/>
    <meta property="og:title" content="Trinkijeri više želi pobede na kraju sezone u derbijima"/>
    <meta property="og:description" content="Andrea Trinkijeri i njegove zanimljive izjave."/>
  </head>
  <body>
    <article>
      <h1>Trinkijeri više želi pobede na kraju sezone u derbijima</h1>
      <h2>Andrea Trinkijeri i njegove zanimljive izjave.</h2>
      <address><time datetime="2019-11-16T19:33:00+00:00">16 Nov 2019, 19:33</time> by <a rel="author">Beta</a></address>
      <p>Trener košarkaša Partizana Andrea Trinkijeri rekao je danas da je predstojeći duel protiv Crvene zvezde jako važna utakmica, da bi voleo da njegova ekipa pobedi, ali da bi više voleo da dobije derbije na kraju sezone. <br/><br/>"<i>Evo čekamo Filipidesa da dodje sa maratona i da nam kaže kako izgleda velika Arena jer ne znamo kako izgleda. Nemamo šansu da tamo treniramo. Šalim se, to su male stvari koje ne pomažu, ali u osam sati ćemo igrati</i>", bilo je prvo što je Trinkijeri rekao novinarima pre treninga crno-belih u Maloj sali Beogradske arene. <br/><br/>Košarkaši Partizana sutra dočekuju Crvenu zvezdu u utakmici sedmog kola ABA lige. <br/><br/>Oba tima pred prvi ovosezonski derbi imaju isti skor - četiri pobede i dva poraza. <br/><i><br/></i><i>"Derbi je uvek nešto posebno. Stvar je da zaboraviš umor, povrede, uvek nešto više imaš da daš. Oni su dobra ekipa, važna je utakmica sutra, jako važna. Voleo bih jako da je dobijemo, ali možda bih više voleo da dobijemo one derbije koji su na kraju sezone. Ovo je kao atletika ili Formula 1, koje vreme imaš u prvom krugu... Nekad imaš najbolje vreme u prvom krugu i dobiješ trku, a nekad nemaš najbolje vreme u prvom krugu i ne dobiješ trku",</i> rekao je Trinkijeri. <br/><br/>Partizan u predstojećem derbiju ne može da računa na Uroša Trifunovića, dok je nastup Korija Voldena i dalje pod znakom pitanja. <br/><i><br/></i><i>"Derbi je derbi, uopšte nije važno, pet igrača koji će se boriti ćemo sigurno naći. Trifunović ne može da igra, žao mi je zbog toga. Videćemo da li će se Volden igrati, ne znamo još, nije teška povreda, ali je jako dosadna povreda i moramo biti oprezni. Ali, ne brine me to"</i>, rekao je Trinkijeri. <br/><br/>Ovo će biti drugi derbi koji će se igrati u Areni. Prvi je odigran pre deset godina, u polufinalu fajnal-fora ABA lige. Tada je slavio Partizan, a utakmica je odigrana pred 10.750 navijača. <br/><br/><i>"Ja bih voleo da, ako imamo šansu, napunimo Arenu. Voleo bih da bude novi rekord gledalaca za derbi, voleo bih da to pripadne Partizanu, ako već ne pripada"</i>, naveo je trener Partizana. <br/><br/>Na toj utakmici pre deset godina igrao i kapiten Partizana Novica Veličković. <br/><br/><i>"Nisam o tome razgovarao s Novicom, ali s njim uvek pričam. Novica je kao knjiga, ima iskustva, ima priča o tim derbijama",</i> rekao je Trinkijeri. <br/><br/>Oba tima u predstojeći derbi ulaze posle dva teška evropska poraza, pa je novinare zanimalo koliko će to uticati na kvalitet derbija. <br/><br/><i>"Ovaj derbi ne može da se veže za druge utakmice</i>", rekao je Trinkijeri.Partizan za pripremu derbija ima dva dana više, a Trinkijeri je naveo da će to značiti samo ako crno-beli uspeju da iskoriste tu prednost. <br/><i><br/></i><i>"Oni imaju jako 'dubok' roster, imaju imena da se napune stranice i stranice u novinama. Oni su se pripremili i za takve situacije"</i>, rekao je Trinkijeri. <br/><br/>Novinare je zanimalo i šta je adut Zvezde. <br/><br/><i>"Mislim da su oni vrlo dobra ekipa, imaju dubinu. Veliki su na bekovima, centrima.... Napravili su ekipu da budu u prvih osam u Evroligi. To sve govori"</i>, rekao je Trinkijeri. <br/><br/>Trener Partizana je naveo i da mu je drago što će sutra "igrati" protiv Andrije Gavrilovića, trenera Zvezde. <br/><i><br/></i><i>"Drago mi je igram protiv Gavrilovića, on je bio u mom gradu, družili smo se, sad sam ja u njegovom gradu. Drago mi je da je dobio šansu, želim mu najveći uspeh u svim utakmicama sem sa Partizanom",</i> rekao je Trinkijeri. <br/><br/>Utakmica se igra u nedelju od 20.00 u Beogradskoj areni.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/kosarka/zasedao-upravni-odbor-partizana-ovo-je-presek-stanja-u-klubu-uz-vaznu-ostojinu-poruku-pred-derbi-392924.html"/>
        <a href="https://www.sportske.net/vest/kosarka/beronu-je-bas-zabavno-da-igra-protiv-partizana-sta-ce-presuditi-opcija-a-b-ili-c-392903.html"/>
        <a href="https://www.sportske.net/vest/kosarka/u-nedelju-ludnica-u-areni-hoce-li-derbi-poceti-na-vreme-392897.html"/>
        <a href="https://www.sportske.net/vest/kosarka/sad-partizan-uci-zvezdu-propozicijama-jedno-lice-ili-njegovi-srodnici-ne-mogu-voditi-dva-kluba-392828.html"/>
        <a href="https://www.sportske.net/vest/kosarka/gordic-otkrio-glavni-razlog-partizanovog-poraza-u-turskoj-392825.html"/>
      </related>
    </article>
  </body>
</html>