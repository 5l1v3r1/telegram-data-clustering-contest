<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-iran-protest/30275673.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T21:33:26+00:00"/>
    <meta property="og:title" content="В Ірані тривають протести проти зростання цін на пальне, принаймні один демонстрант загинув"/>
    <meta property="og:description" content="В Ірані другий день поспіль тривали протести проти підвищення субсидованих цін на пальне, що іноді переходили в насильство, повідомляють про загибель принаймні однієї людини. Як заявив губернатор пр"/>
  </head>
  <body>
    <article>
      <h1>В Ірані тривають протести проти зростання цін на пальне, принаймні один демонстрант загинув</h1>
      <address>
        <time datetime="2019-11-16T21:33:26+00:00">16 Nov 2019, 21:33</time>
      </address>
      <p>В Ірані другий день поспіль тривали протести проти підвищення субсидованих цін на пальне, що іноді переходили в насильство, повідомляють про загибель принаймні однієї людини.</p>
      <p>Як заявив губернатор провінції Сірджан, один демонстрант загинув і ще кілька були поранені в однойменному місті-центрі провінції за нез’ясованих обставин.</p>
      <p>Є непідтверджені повідомлення про загибель іще чотирьох людей в інших містах – Бехбахані, Ісфахані й Марівані.</p>
      <p>Демонстрації відновилися цього дня принаймні в понад десятку міст Ірану. А, за повідомленнями в соцмережах і від громадянських журналістів, загалом протестували не менш ніж у 37 містах країни.</p>
      <p>Також повідомляють, що в деяких містах водії блокували дороги, заглушивши на них двигуни своїх авт.</p>
      <p>Попереднього дня, 15 листопада, з міста Сірджана офіційно повідомляли, що там дехто з демонстрантів намагався підпалити сховище пального, але силовики перепинили їх.</p>
      <p>Про сутички між демонстрантами й силовиками повідомляли і з міст Машхада, Ахваза й Шираза.</p>
      <p>Нинішні демонстрації спалахнули після того, як уряд заявив, що почне обмежувати продаж пального в одні руки і підвищувати ціни через те, що економіка країни потерпає від санкцій США.</p>
      <p>Протести можуть створити додатковий тиск на відносно поміркованого президента Хасана Роугані напередодні парламентських виборів, що мають відбутися в лютому.</p>
      <p>Тим часом у США, які запроваджують проти Ірану все нові санкції, державний секретар Майк Помпео, реагуючи на нинішні демонстрації, написав у твітері: «Як я вже казав народові Ірану майже півтора року тому, США разом із вами».</p>
    </article>
  </body>
</html>