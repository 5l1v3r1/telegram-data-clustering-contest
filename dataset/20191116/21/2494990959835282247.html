<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/16/news/roma-cartellone-pitran-donna-tabbacchi-a-natale-1241539/"/>
    <meta property="og:site_name" content="Il Tempo"/>
    <meta property="article:published_time" content="2019-11-16T21:50:00+00:00"/>
    <meta property="og:title" content="&quot;T'abbacchi a Natale&quot;. La coniglietta extra divide Roma"/>
    <meta property="og:description" content="Esplode la polemica sulla campagna pubblicitaria che ha invaso la Capitale"/>
  </head>
  <body>
    <article>
      <h6 class="kicker">IL CASO</h6>
      <h1>"T'abbacchi a Natale". La coniglietta extra divide Roma</h1>
      <h2>Esplode la polemica sulla campagna pubblicitaria che ha invaso la Capitale</h2>
      <address><time datetime="2019-11-16T21:50:00+00:00">16 Nov 2019, 21:50</time> by <a rel="author">Gabriella Sassone</a></address>
      <p>Una campagna pubblicitaria per sfidare gli sterotipi del senso estetico imposto: è quella scelta da Pitran Donna, noto negozio romano di abbigliamento per taglie forti. Nell’elaborato pubblicitario, una donna di taglia extra-size, più che curvy, vestita da coniglietta sorride con confidenza ai passanti. E poi lo slogan: “T’abbacchi a Natale? Taglie forti, prezzo slim”. Un gioco di parole e immagini, il ribaltamento dei tradizionali canoni estetici che, in particolare per le linee di moda, vedono spopolare sui manifesti pubblicitari giovani ragazze magrissime. Una scelta <i>border line</i>, non c’è dubbio, che ha suscitato immediatamente la reazione della presidente della Commissione pari opportunità della Regione Lazio, Eleonora Mattia del Partito democratico: “Ancora una volta il corpo della donna viene esibito in modo improprio, in questo caso addirittura per dileggio, per fini di mera promozione commerciale. Invito la sindaca Raggi a far coprire questi manifesti".</p>
      <p>Un’indignazione che è montata anche sul web ma che, secondo gli ideatori della campagna, è frutto del fraintendimento del messaggio pubblicitario. "Sapevamo che la nostra idea avrebbe potuto far discutere - spiega Alexander Sintini, creativo di <i>Icon Marketing</i> -, ma se si osserva la foto della campagna con più attenzione, soffermandosi prima di emettere una sentenza, ci si accorge che la donna ritratta, vestita da coniglietta, è confidente con se stessa, è a proprio agio e ha un appeal che, pur non rientrando nei canoni tradizionali, non è per questo meno forte. Crediamo che tutte le taglie abbiano lo stesso diritto di essere rappresentate”. Anche il proprietario di Pitran Donna, Fabrizio Piperno, getta acqua sul fuoco: "La nostra è una campagna volutamente fuori dagli schemi e non convenzionale, che mostra l'autoironia con cui moltissime donne sanno vivere la propria 'taglia forte' senza sentirsi per questo meno belle o meno attraenti. La vita va presa con spirito, nella consapevolezza che la bellezza è interiore e soggettiva, e che si può star bene con il proprio corpo anche avendo qualche chilo in più e senza doversi uniformare agli stereotipi estetici stabiliti dalla moda di oggi”.</p>
    </article>
  </body>
</html>