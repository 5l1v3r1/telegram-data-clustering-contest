<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jagr-se-proti-zlinu-zranil-jeho-start-v-olomouci-je-nejisty/1821954?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T21:52:00+00:00"/>
    <meta property="og:title" content="Jágr se proti Zlínu zranil, jeho start v Olomouci je nejistý"/>
    <meta property="og:description" content="Kladno - Hvězdný útočník Jaromír Jágr se v závěru pátečního utkání hokejové extraligy proti Zlínu (1:0) zranil a jeho start v dresu Kladna v neděli na ledě Olomouce je nejistý. Sedmačtyřicetiletý hrající majitel Rytířů odjel necelé tři minuty před koncem během přesilovky svého týmu předčasně na střídačku a odstoupil ze hry."/>
  </head>
  <body>
    <article>
      <h1>Jágr se proti Zlínu zranil, jeho start v Olomouci je nejistý</h1>
      <address><time datetime="2019-11-16T21:52:00+00:00">16 Nov 2019, 21:52</time> by <a rel="author" href="http://www.ctk.cz/" target="_blank">ČTK</a></address>
      <p>Kladno - Hvězdný útočník Jaromír Jágr se v závěru pátečního utkání hokejové extraligy proti Zlínu (1:0) zranil a jeho start v dresu Kladna v neděli na ledě Olomouce je nejistý. Sedmačtyřicetiletý hrající majitel Rytířů odjel necelé tři minuty před koncem během přesilovky svého týmu předčasně na střídačku a odstoupil ze hry.</p>
      <p>"Dnes jsem trénink s týmem vynechal, a jestli nastoupím k zítřejšímu zápasu, se rozhodnu těsně před utkáním. Mé tělo začíná zlobit," uvedl dnes Jágr na svém instagramovém účtu.</p>
      <p>Kvůli svalovému zranění z přípravy se zařadil do sestavy Kladna až ve 3. kole v Karlových Varech, předtím vynechal zápasy v Třinci a domácí premiéru Rytířů po návratu mezi elitu po pěti letech s Hradcem Králové. V dalších 16 zápasech nechyběl a připsal si 14 bodů za osm branek a šest asistencí. Proti Zlínu při výhře 1:0 přihrál v šesté minutě na gól Ladislavu Zikmundovi.</p>
      <p>Potíže měl Jágr i před reprezentační pauzou, ale 3. listopadu na ledě Vítkovic nakonec nastoupil. "Já si v sobotu natáhnul sval, tak jsem se soustředil na to, abych vůbec mohl hrát. Z tréninku jsem odešel po deseti minutách, netrénoval jsem a ani nevěděl, jestli budu moct hrát," uvedl tehdy v Ostravě.</p>
      <p>I kvůli vyprodané ostravské hale nakonec hrál. "Nesmírně si toho vážím. Je to taková odměna za to, co jsem hokeji obětoval. Vím, že tady byla i spousta malých dětí, nechtěl jsem ty lidi zklamat, když už si koupili lístek. I proto jsem nastoupil," řekl tehdy.</p>
      <p>Druhý nejproduktivnější hráč historie NHL ze zdravotních důvodů vynechal většinu utkání v minulé sezoně první ligy. V závěru ale Kladnu výrazně pomohl k návratu do nejvyšší soutěže.</p>
    </article>
  </body>
</html>