<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597718/oie-anaitia-kai-dysanalogi-xrisi-vias-stin-volivia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T21:57:00+00:00"/>
    <meta property="og:title" content="ΟΗΕ: Αναίτια και δυσανάλογη χρήση βίας στην Βολιβία"/>
    <meta property="og:description" content="Η Υπάτη Αρμοστής του ΟΗΕ για τα Ανθρώπινα Δικαιώματα, Μισέλ Μπασελέτ, κατήγγειλε σήμερα &quot;την αναίτια και δυσανάλογη χρήση βίας στην Βολιβία από το στρατό..."/>
  </head>
  <body>
    <article>
      <h1>ΟΗΕ: Αναίτια και δυσανάλογη χρήση βίας στην Βολιβία</h1>
      <address><time datetime="2019-11-16T21:57:00+00:00">16 Nov 2019, 21:57</time> by <a rel="author">SigmaLive</a></address>
      <p><b>Η Υπάτη Αρμοστής του ΟΗΕ για τα Ανθρώπινα Δικαιώματα, Μισέλ Μπασελέτ, κατήγγειλε σήμερα "την αναίτια και δυσανάλογη χρήση βίας στην Βολιβία από το στρατό και την αστυνομία".<br/></b> <br/>Αυτή υπερβολική χρήση βίας "είναι εξαιρετικά επικίνδυνη" και να μπορούσε θα οδηγήσει στην παρεκτροπή της κατάστασης", αναφέρεται σε ανακοίνωση που εξέδωσε. Η Υπάτη Αρμοστής υπενθυμίζει ότι 17 άνθρωποι σκοτώθηκαν από την έναρξη του κινήματος διαμαρτυρίας που συγκλονίζει την Βολιβία, 14 μετά την φυγή του πρώην προέδρου, Έβο Μοράλες, στο Μεξικό εδώ και έξι ημέρες.<br/> <br/>"Οι πρώτοι θάνατοι οφείλονταν κυρίως στις βίαιες συγκρούσεις μεταξύ αντιτιθέμενων διαδηλωτών, αλλά οι πιο πρόσφατοι φαίνεται ότι είναι αποτέλεσμα αναίτιας και δυσανάλογης χρήσης βίας από την αστυνομία και τον στρατό". "Είναι μία εξαιρετικά επικίνδυνη εξέλιξη διότι, αντί να κατευνάζει την βία, μπορεί να την επιδεινώσει περαιτέρω", εξηγεί η Μισέλ Μπασελέτ.<br/> <br/>Πέντε αγρότες υποστηρικτές του Μοράλες σκοτώθηκαν χθες σε προάστιο της Κοτσαμπάμπα, προπύργιο του πρώην προέδρου, όπου συγκρούσεις έφεραν αντιμέτωπους χιλιάδες διαδηλωτές με τις δυνάμεις ασφαλείας που τους εμπόδιζαν να κινηθούν προς το κέντρο της πόλης.<br/> <br/>Η Διαμερικανική Επιτροπή Ανθρωπίνων Δικαιωμάτων επιβεβαίωσε τους πέντε θανάτους και κατήγγειλε "την χρήση δυσανάλογης αστυνομικής και στρατιωτικής βίας" για την καταστολή των διαδηλώσεων.<br/> <br/>Η Μισέλ Μπασελέτ καταγγέλλει επίσης "μαζικές συλλήψεις και φυλακίσεις", δηλώνοντας ότι περισσότεροι από 600 άνθρωποι κρατούνται από τις 21 Οκτωβρίου "πολλοί από τους οποίους (συνελήφθησαν) τις τελευταίες ημέρες". Η Υπάτη Αρμοστής ζητεί από τις βολιβιανές αρχές να ανακοινώσουν τον αριθμό των συλληφθέντων, των τραυματιών και των νεκρών και απαιτεί "ταχεία, αντικειμενική, διαφανή και πλήρη " έρευνα για τα γεγονότα.<br/> <br/>Πηγή: ΑΠΕ-ΜΠΕ </p>
    </article>
  </body>
</html>