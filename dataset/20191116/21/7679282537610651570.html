<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-congress-engage-in-war-of-words-over-it-tribunal-order-on-young-indian-2853571.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T21:51:49+00:00"/>
    <meta property="og:title" content="भाजपा-कांग्रेस 'यंग इंडिया' मामले में आमने-सामने"/>
    <meta property="og:description" content="यंग इंडिया मामले को लेकर शनिवार को भाजपा-कांग्रेस ने एक दूसरे पर निशाना साधा। भाजपा ने आरोप लगाया कि कांग्रेस के बड़े नेता सच्चाई छिपा रहे हैं। वहीं, कांग्रेस ने दावा किया कि केंद्र इस सच्चाई को नहीं..."/>
  </head>
  <body>
    <article>
      <h1>भाजपा-कांग्रेस 'यंग इंडिया' मामले में आमने-सामने</h1>
      <address><time datetime="2019-11-16T21:51:49+00:00">16 Nov 2019, 21:51</time> by <a rel="author">एजेंसी,नई दिल्ली</a></address>
      <p>यंग इंडिया मामले को लेकर शनिवार को भाजपा-कांग्रेस ने एक दूसरे पर निशाना साधा। भाजपा ने आरोप लगाया कि कांग्रेस के बड़े नेता सच्चाई छिपा रहे हैं। वहीं, कांग्रेस ने दावा किया कि केंद्र इस सच्चाई को नहीं बदल सकती कि यंग इंडिया एक गैर लाभकारी कंपनी है।</p>
      <p>कानून मंत्री रविशंकर प्रसाद ने आरोप लगाया कि कांग्रेस के सत्तारुढ़ परिवार ने एजेएल में महज 50 लाख के निवेश से 2000 करोड़ से अधिक की संपत्ति अर्जित कर ली। प्रसाद ने कहा, कांग्रेस ने सच्चाई छिपाई है। जब उन्होंने यंग इंडियन को परमार्थ संगठन बनाने के लिए 2010 में आवेदन दिया था तब यह तो नहीं कहा कि आपके पास 50 लाख रुपये में 2000 करोड़ की संपत्ति है।</p>
      <p>वहीं दूसरी ओर, 'यंग इंडियन' को परमार्थ संस्था मानने के आग्रह वाली याचिका को अपीलीय न्यायाधिकरण द्वारा खारिज किए जाने के बाद कांग्रेस ने शनिवार (16 नवंबर) को प्रधानमंत्री नरेंद्र मोदी पर निशाना साधा और दावा किया कि मोदी एवं उनके दोस्त इस सच्चाई को नहीं बदल सकते कि यह एक गैर लाभकारी कंपनी है।</p>
      <p>पार्टी के मुख्य प्रवक्ता रणदीप सुरजेवाला ने संवाददाताओं से कहा, ''जो मामला अदालत के विचाराधीन है उस पर टिप्पणी नहीं की जा सकती। यह कुछ चैनलों की दृष्टि से झटका हो सकता है, लेकिन मैं आपको विश्वास दिलाता हूं कि कानून अपना काम करेगा और यह सच सामने आएगा कि यंग इंडियन एक गैर लाभकारी कंपनी है।" उन्होंने दावा किया, ''इस अकाट्य सत्य को मोदी जी और उनके मित्र नहीं बदल सकते।"</p>
    </article>
  </body>
</html>