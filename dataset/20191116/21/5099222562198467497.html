<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23495447-video-violente-gaze-lacrimogene-paris-implinirea-unui-debutul-miscarii-vestelor-galbene-cel-putin-105-persoane-retinute.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T21:58:00+00:00"/>
    <meta property="og:title" content="​VIDEO Violențe și gaze lacrimogene la Paris, la împlinirea unui an de la debutul mişcării „Vestelor galbene” / Cel puţin 105 persoane reţinute"/>
    <meta property="og:description" content="Parisul a devenit sâmbătă scena unor proteste marcate de violenţe, la împlinirea unui an de la începutul protestelor antiguvernamentale ale „Vestelor galbene”. Peste 100"/>
  </head>
  <body>
    <article>
      <h1>​VIDEO Violențe și gaze lacrimogene la Paris, la împlinirea unui an de la debutul mişcării „Vestelor galbene” / Cel puţin 105 persoane reţinute</h1>
      <address><time datetime="2019-11-16T21:58:00+00:00">16 Nov 2019, 21:58</time> by <a rel="author">V.M.</a></address>
      <p><b>Parisul a devenit sâmbătă scena unor proteste marcate de violenţe, la împlinirea unui an de la începutul protestelor antiguvernamentale ale „Vestelor galbene”. Peste 100 de manifestanți au fost reținuți.</b><br/><br/>În întreaga Franţă au fost lansate apeluri la manifestaţii, iar în capitala Paris au fost organizate încă de dimineaţă mai multe mitinguri, dintre care cel din Piaţa Italiei, în sudul oraşului, a degenerat în scurt timp în răsturnări de maşini, pietre smulse din pavaj şi pubele incendiate, acoperite prompt sub un val de gaze lacrimogene lansate de forţele de ordine, relatează <a href="https://www.agerpres.ro/mondorama/2019/11/16/franta-violente-sporadice-la-paris-la-implinirea-unui-an-de-la-debutul-miscarii-vestelor-galbene--404260">Agerpres</a> citând AFP.<br/><br/>Un centru comercial din piaţă a fost închis de la primele semne de violenţe. Câteva zeci de persoane în negru şi cu cagule au atacat cu pietre intrarea în centru, precum şi vitrinele unui hotel învecinat, a constatat AFP.<br/><br/>Şi pompierii au intervenit de mai multe ori pentru a stinge mașini și pubele în flăcări sau focul ce cuprinsese un utilaj de construcţii din piaţă.<br/><br/>Pe o baracă de lângă şantier se putea citi mesajul: „Macron, pentru noi e prima aniversare, pentru tine ultima”.<br/><br/>În cursul după-amiezii, autorităţile franceze reținuseră cel puțin 105 persoane ca urmare a violențelor desfăşurate în centrul Parisului, au informat surse citate de postul LCI, potrivit Mediafax.<br/><br/>Poliţia a utilizat gaze lacrimogene şi tunuri cu apă pentru dispersarea manifestanţilor violenţi.<br/><br/>Violenţe s-au înregistrat sâmbătă şi în oraşele Lyon, Nantes şi Montpellier.<br/><br/>Mişcarea „Vestele galbene” a marcat sâmbătă un an de la iniţierea protestelor faţă de erodarea nivelului de trai în Franţa. Mişcarea a fost lansată anul trecut pe 17 noiembrie, fiind iniţial un protest împotriva introducerii unei taxe pe carburanţi. Manifestațiile au scăzut între timp în intensitate, ajungând de la câteva sute de mii la doar câteva mii.</p>
      <figure>
        <iframe src="https://www.youtube.com/embed/eiMz7-n-XPk" width="490" height="276" data-service="Youtube" scrolling="no"/>
      </figure>
    </article>
  </body>
</html>