<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/han-har-vanskelig-for-a-tro-det/71828623"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T21:42:53+00:00"/>
    <meta property="og:title" content="- Han har vanskelig for å tro det"/>
    <meta property="og:description" content="Frode Bergs advokat, Brynjulf Risnes, var selv med på privatflyet lørdag kveld. Han sier Berg er overlykkelig over å være tilbake hos familien."/>
  </head>
  <body>
    <article>
      <h1>- Han har vanskelig for å tro det</h1>
      <h2>Frode Bergs advokat, Brynjulf Risnes, var selv med på privatflyet lørdag kveld. Han sier Berg er overlykkelig over å være tilbake hos familien.</h2>
      <address><time datetime="2019-11-16T21:42:53+00:00">16 Nov 2019, 21:42</time> by <a rel="author">Trym Mogen</a></address>
      <p>Frode Berg er på hemmelig sted med familien sin på Østlandet etter å ha landet på Gardermoen militære flyplass rundt 19.15 lørdag kveld.</p>
      <p>Den tidligere grenseinspektøren som ble utlevert til Litauen fredag formiddag satt nesten to år i fengsel i Russland. Nå er han tilbake på norsk jord.</p>
      <figure>
        <img src="https://dbstatic.no/71828649.jpg?imageId=71828649&amp;x=0&amp;y=0&amp;cropw=100&amp;croph=80.082987551867&amp;width=643&amp;height=387"/>
        <figcaption><b>ADVOKAT:</b> Brynjulf Risnes fulgte Berg fra Lituaen til Norge. - Jeg tror han er mest redd for seg selv. Han innser at han har vært utsatt for en umenneskelig påkjenning og at han trenger tid til å komme over det, sier han om klienten. Foto: Trym Mogen / Dagbladet Vis mer</figcaption>
      </figure>
      <p>
        <b>- Alt annet har vært forberedelser. Nå er han med kona og dattera. Det var det som var det endelig målet. Han er veldig glad og lettet, sier hans advokat Brynjulf Risnes til Dagbladet lørdag kveld.</b>
      </p>
      <h3>Hemmelig sted</h3>
      <p>Dagbladet møter ham hjemme i garasjen i Oslo.</p>
      <p>- Vi holder ham hemmelig nå så godt vi kan for at situasjonen skal være så rolig som mulig. Han har sin datter og kone på besøk, så de er sammen, sier Risnes.</p>
      <p>
        <b>Han sier Berg ønsker å snakke med pressen.</b>
      </p>
      <p>- Han responderer veldig godt på å være fri. Han er overlykkelig, men det er rett og slett vanskelig å tro det. Det er vanskelig for oss å forestille oss hvordan to år i fengsel er. Samtidig kom det som et dramatisk sjokk på ham. Han vet ikke hvorfor han satt i fengsel, hvor lenge han skulle være der og hvorfor han ikke fikk slippe ut, sier advokaten.</p>
      <h3>- Umenneskelig påkjenning</h3>
      <p>- Han har vært gjennom en umenneskelig påkjenning. Det er uforståelig for ham hvorfor han havnet i fengsel. Han er veldig preget av det. Det har vært fryktelig tungt, og det er vanskelig for ham å forstå hva som skjer. Det vil ta tid for ham å lande, sier Risnes.</p>
      <p>Omkring ti-elleve personer var med på privatflyet lørdag.</p>
      <p>
        <b>- Det er en million spørsmål han må ta stilling videre i sitt liv, både hvordan han skal forholde til familien, norske myndigheter og pressen, sier Risnes.</b>
      </p>
      <p>- Budskapet fra ham er at han trenger litt tid, og at ingen synes dårlig om ham for det. Han ønsker å stille seg til disposisjon til pressen når han føler seg sterk nok til det, sier Risnes.</p>
      <p>Han og Berg har vært sammen med norsk ambassadepersonelle både fra Vilnius og Moskva det siste halvannet døgnet. Risnes kom hjem til egen rundt 22.15 lørdag kveld og sier han nå vil la klienten være i fred.</p>
      <h3>- Fikk beskjed denne uka</h3>
      <p>- Han har vanskelig å forstå hva som skjer, sier Risnes.</p>
      <p>
        <b>Ifølge advokaten ga han Berg beskjed på vegne av hans russiske advokat Ilja Novikov for et par dager siden om at 64-åringen nå skulle bli løslatt.</b>
      </p>
      <figure>
        <img src="https://dbstatic.no/71828715.jpg?imageId=71828715&amp;x=0&amp;y=0&amp;cropw=100&amp;croph=80.082987551867&amp;width=643&amp;height=387"/>
        <figcaption><b>MANGE SPØRSMÅL:</b> Brynjulf Risnes sier Frode Berg nå har «en million spørsmål» han må ta stilling til. Foto: Trym Mogen Vis mer</figcaption>
      </figure>
      <p>- Han fikk den beskjeden på onsdag eller tirsdag. Da har han vært i modus at han skulle ut. Han ble vekket tidlig på torsdag og kjørt ut til flyplassen, og fløyet til Kaliningrad. Etter noen prosedyrer der ble han kjørt til grensa tidlig fredag formiddag. Alt etter det har vært som et nytt sjokk på ham, med positivt fortegn. Men det har vært en voldsom påkjenning på ham. Nå er det viktig å skape en buffer mellom ham og omverdenen, sier Risnes.</p>
      <p>- Jeg håper han synes virkeligheten i frihet er ok etter hvert, og det gjør han helt sikkert.</p>
      <h3>Vil til Kirkenes</h3>
      <p>Ifølge Risnes har Frode Berg hele veien snakket om bostedet Kirkenes.</p>
      <p>- Jeg tipper han vil hjem dit ganske snart. Han skal få bestemme alt selv. Alt skal skje etter hans eget ønske, sier advokaten.</p>
      <p>Statsminister Erna Solberg snakket med Berg fredag. Det samme gjorde utenriksminister Ine Eriksen.</p>
      <p>- Det var mest statsministeren som hadde beskjeder til ham. Det samme hadde utenriksministeren. Han er litt overveldet over den reaksjonen han har fått, at han blir tatt så godt imot og at det gjøres så mange bestrebelser for at han skal ha det bra. Han sa umiddelbart etter de samtalene at han satte veldig pris på at så opptatte folk tok seg tid til å snakke med ham, sier Risnes.</p>
      <h3>Vil møte kritikk</h3>
      <p>Han sier Bergs førsteinntrykk av mottakelsen i Norge er bra.</p>
      <p>- Han er innstilt på at det kommer kritiske spørsmål til det han har gjort og hans fortid. Så vidt jeg forstår er dette ting han ønsker å svare på og møte den kritikken som måtte være. Han har fått rapporter om det som har stått i norsk presse og mener det er en del misforståelser i hans rolle i det oppdraget, sier Risnes.</p>
      <p>
        <b>På spørsmål om hva Berg er mest redd for, svarer Risnes:</b>
      </p>
      <p>- Jeg tror han er mest redd for seg selv. Han innser at han har vært utsatt for en umenneskelig påkjenning og at han trenger tid til å komme over det.</p>
      <h3>- Vanskelig å forstå virkeligheten</h3>
      <p>Berg har bakgrunn fra Forsvaret, og er trent på en rekke stresscenarier og å klare seg.</p>
      <p>- De som har sett ham det siste halvannet døgnet er fantastisk imponert over ham og hvor klart han tenker. Men det er klart han er litt fortumlet over alt som har skjedd. Han synes nok det er vanskelig å forstå virkeligheten med en gang.</p>
      <p>
        <b>Berg får nå tett profesjonell oppfølging.</b>
      </p>
      <p>- Han ønsker å møte folk. Folk fra Kirkenes og pressen. Han vil fortelle om både det positive og negative. Det er klart han er utrolig lettet over å være tilbake i Norge. Dette er en sterk opplevelse for ham.</p>
    </article>
  </body>
</html>