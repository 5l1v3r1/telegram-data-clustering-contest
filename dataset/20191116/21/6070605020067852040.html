<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Soldats-desarmats-barricades-Hong-Kong_0_2345165686.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T21:10:53+00:00"/>
    <meta property="og:title" content="Soldats xinesos desarmats ajuden a retirar barricades a Hong Kong"/>
    <meta property="og:description" content="La presència de l'exèrcit xinès genera tensió en una jornada de calma després d'una setmana caòtica"/>
  </head>
  <body>
    <article>
      <h1>Soldats xinesos desarmats ajuden a retirar barricades a Hong Kong</h1>
      <h2>La presència de l'exèrcit xinès genera tensió en una jornada de calma després d'una setmana caòtica</h2>
      <address>
        <time datetime="2019-11-16T21:10:53+00:00">16 Nov 2019, 21:10</time>
      </address>
      <p>Una vintena de soldats de la guarnició de l'exèrcit xinès apostada a Hong Kong han sortit aquest dissabte als carrers per ajudar a treure barricades i aconseguir així aixecar els bloquejos en diverses les carreteres.</p>
      <p>Vestits amb samarretes i pantalons curts, i sense portar armes, els soldats de l'Exèrcit Popular d'Alliberament (EPL) han retirat maons i altres objectes escampats en circumval·lacions que connecten diverses universitats de la ciutat.</p>
      <p>Així, el trànsit s'ha reprès aquest dissabte a la ciutat després de diversos dies amb talls de carreteres. Tot i això, la tensió es podia palpar a causa de la primera aparició pública dels soldats xinesos, que deien que havien anat a netejar els carrers per voluntat pròpia.</p>
      <p>Qualsevol moviment realitzat per les tropes xineses al territori semiautònom és un assumpte delicat i, segons la llei bàsica de Hong Kong, es poden convocar les tropes de l'EPL únicament en cas de desastres o per mantenir l'ordre públic si així ho sol·licita el govern de Hong Kong.</p>
      <p>Els bloquejos de carreretes i els enfrontaments amb la policia han deixat una de les setmanes més violentes i caòtiques des que van arrencar les protestes a Hong Kong al mes de juny, primer contra el projecte de llei d'extradició a la Xina, que finalment ha estat retirat, però que s'han convertit en un moviment més ampli que reclama més democràcia.</p>
      <p>Els enfrontaments entre els joves encaputxats que bloquejaven els carrers i els vianants s'han repetit al llarg de la setmana i molts d'aquests veïns ajudaven els soldats xinesos en la retirada de barricades per obrir pas.</p>
      <p>Els rectors de nou universitats públiques van emetre aquest divendres una declaració en la qual demanaven al govern que prengués la iniciativa per restaurar l'ordre i en què afegien que els campus s'han vist atrapats en una "lluita política", convertits en els principals camps de batalla aquesta setmana.</p>
      <p>Però una altra declaració signada per professors va en el sentit contrari i assegura que la controvertida entrada de la policia als centres educatius planteja "greus preocupacions sobre els atacs policials amb gasos lacrimògens, bales de goma i rondes de boles de plom", i insten el govern a tenir "moderació" a l'hora de gestionar la crisi.</p>
    </article>
  </body>
</html>