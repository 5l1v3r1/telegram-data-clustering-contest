<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/16/oav-turkiya-al-bagdodiyning-25-nafar-qarindoshini-qolga-tushirgan/"/>
    <meta property="og:site_name" content="Daryo"/>
    <meta property="article:published_time" content="2019-11-16T21:01:00+00:00"/>
    <meta property="og:title" content="OAV: Turkiya Al-Bag‘dodiyning 25 nafar qarindoshini qo‘lga tushirgan"/>
    <meta property="og:description" content="Turkiya bosh prokuraturasi ushbu operatsiyalar davomida qo‘lga olingan shaxslarning hammasi terrorchilik faoliyatiga aloqador ekanligini ma’lum qilgan"/>
  </head>
  <body>
    <article>
      <h1>OAV: Turkiya Al-Bag‘dodiyning 25 nafar qarindoshini qo‘lga tushirgan</h1>
      <address>
        <time datetime="2019-11-16T21:01:00+00:00">16 Nov 2019, 21:01</time>
      </address>
      <p>Turkiya xavfsizlik kuchlari Idlibdagi operatsiyada yo‘q qilingan IShID sobiq yetakchisi Abu Bakr Al-Bag‘dodiyning kamida 25 nafar qarindoshini qo‘lga tushirgan. Bu haqda “TASS” <a href="https://tass.ru/mezhdunarodnaya-panorama/7134293">xabar berdi</a>.</p>
      <figure>
        <img src="https://s.daryo.uz/wp-content/uploads/2019/11/TRT-World-antiterror.jpg"/>
        <figcaption>Foto: TRT World</figcaption>
      </figure>
      <p>Xabarga ko‘ra Turkiya xavfsizlik kuchlari mamlakatning Kirshexire, O‘rdu, Samsune va Shonliurfe viloyatlarida bir nechta antiterror operatsiyalarini o‘tkazgan.</p>
      <p><b>Mavzuga doir:</b> <a href="https://daryo.uz/2019/11/06/al-bagdodiy-olimidan-oldin-choponlar-libosida-yurgan-va-xavfsizligi-haqida-kop-qaygurgan/">Al-Bag‘dodiy o‘limidan oldin cho‘ponlar libosida yurgan va xavfsizligi haqida ko‘p qayg‘urgan</a></p>
      <p>Turkiya bosh prokuraturasi ushbu operatsiyalar davomida qo‘lga olingan shaxslarning hammasi terrorchilik faoliyatiga aloqador ekanligini ma’lum qilgan.</p>
      <p>Turkiya huquq-tartibot organlari IShIDning o‘nlab jangarilarini hibsga olgan. Anaqaraning ushbu chora-tadbirlari AQSh prezidenti Donald Trampning oktabr oxirida Al-Bag‘odiyning Suriyadagi operatsiyada yo‘q qilinganini tasdiqlaganidan keyin amalga oshirilgan.</p>
      <p>
        <b>Mavzuga doir: </b>
        <a href="https://daryo.uz/2019/11/16/turkiya-yevropada-teraktlar-tashkillashtirgan-ishid-yetakchilaridan-birini-qolga-tushirdi/">Turkiya Yevropada teraktlar tashkillashtirgan IShID yetakchilaridan birini qo‘lga tushirdi</a>
      </p>
      <p>
        <b>IShID yetakchisi Abu Bakr Al-Bag‘dodiy qanday yo‘q qilindi?</b>
      </p>
      <p>Abu Bakr al-Bag‘dodiy 27-oktabrda Suriyaning Idlib viloyatida AQSh harbiylarining havodan yo‘llagan hujumi natijasida <a href="https://daryo.uz/2019/10/27/oav-aqsh-operatsiyasi-vaqtida-ishid-yetakchisi-abu-bakr-al-bagdodiy-oldirildi/">o‘lgan</a>. AQSh prezidenti Donald Tramp Iroq, Suriya, Amerika, Rossiya, Turkiya va kurdlarga operatsiyadagi hamkorlik uchun minnatdorchilik bildirgan va Bag‘dodiyning o‘limi haqidagi ma’lumotni rasman <a href="https://daryo.uz/2019/10/27/aqsh-prezidenti-donald-tramp-ishid-rahnamosining-oldirilganini-elon-qildi/">tasdiqlagan</a>. IShID sobiq rahbarining jasadi qoldiqlari dengizga <a href="https://daryo.uz/2019/10/28/bagdodiyni-uning-asosiy-yordamchilaridan-biri-orqali-topishgan-sobiq-ishid-rahnamosining-jasadi-qoldiqlari-ham-dengizga-oqizilishi-mumkin/">oqizilishi</a> va tashkilot rahbarligini kelib chiqishi turkman millatiga mansub iroqlik sobiq zobit Abdulla Qardosh egallashi <a href="https://daryo.uz/2019/10/28/bagdodiyni-uning-asosiy-yordamchilaridan-biri-orqali-topishgan-sobiq-ishid-rahnamosining-jasadi-qoldiqlari-ham-dengizga-oqizilishi-mumkin/">taxmin qilingandi</a>. Keyinchalik IShID vakillari ham rahnamo halok bo‘lganligini tasdiqladi va AQShdan qasos olishni <a href="https://daryo.uz/2019/11/01/ishid-al-bagdodiyning-olimi-uchun-aqshdan-qasos-olishga-vada-berdi/">va’da berdi</a>. IShID terroristik tashkilotida Bag‘dodiyning o‘rnini Abu Ibrohim al-Hoshimiy al-Qurayshiy <a href="https://daryo.uz/2019/11/06/al-bagdodiy-olimidan-oldin-choponlar-libosida-yurgan-va-xavfsizligi-haqida-kop-qaygurgan/">egallagan</a>. 4-noyabr, yakshanba kuni Suriyaning Aleppo viloyatida Turkiya harbiylari Bag‘dodiyning opasi 65 yoshli Rasmiya Avad va uning oila a’zolarini <a href="https://daryo.uz/2019/11/05/turkiyada-al-bagdodiyning-opasi-va-uning-oila-azolari-hibsga-olindi/">qo‘lga olgan</a>. 7-noyabrda AQSh davlat departamenti IShID terrorchilik tashkilotining yetakchisi Abu Bakr al-Bag‘dodiyning o‘rnini egallagan yangi rahnamo ham tez orada yo‘q qilinishini <a href="https://daryo.uz/2019/11/07/aqsh-davlat-departamenti-ishidda-al-bagdodiy-ornini-egallagan-yangi-yetakchi-ham-yoq-qilinadi/">ma’lum qildi</a>. Ammo u yetakchining ismi Abdulla Qardoshmi yoki Abu Ibrohim al-Hoshimiy al-Qurayshiymi aniqlik kiritmagan.</p>
      <p>
        <i>IShID ekstremistik guruhi jahonning bir qator mamlakatlari va xalqaro tashkilotlar tomonidan “terrorchilik tashkiloti” deb topilgan.</i>
      </p>
    </article>
  </body>
</html>