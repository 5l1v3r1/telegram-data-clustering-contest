<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/praga-wielotysieczny-protest-przeciw-premierowi-andrejowi-babiszowi,986006.html"/>
    <meta property="og:site_name" content="TVN24"/>
    <meta property="article:published_time" content="2019-11-16T21:58:00+00:00"/>
    <meta property="og:title" content="Ćwierć miliona Czechów na ulicach. &quot;Walka o wolność i demokrację nigdy się nie kończy&quot;"/>
    <meta property="og:description" content="Około ćwierć miliona ludzi wzięło udział w demonstracji przeciwko premierowi Andrejowi Babiszowi, która w sobotę odbyła się w Pradze. - Walka o wolność i demokrację nigdy się nie kończy - oświadczy..."/>
  </head>
  <body>
    <article>
      <h1>Ćwierć miliona Czechów na ulicach. "Walka o wolność i demokrację nigdy się nie kończy"</h1>
      <address><time datetime="2019-11-16T21:58:00+00:00">16 Nov 2019, 21:58</time> by <a rel="author">momo//now</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/24599413-bbcc-42fc-982b-0e718173f632.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/5cf99f33-5cd6-4114-97f8-189c9f4384cb-480p.mp4"/>
          <figcaption>Ćwierć miliona Czechów przeciwko Babiszowi. Demonstracja w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/5103c3584b063c431bd1268e9b5e76fb/0285a4ab-4f76-4768-8527-0ff796fa6047-480p.mp4"/>
          <figcaption>Czechy: premier Babisz wygrał głosowanie nad wotum zaufania...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ff1418e8cc993fe8abcfe3ce2003e5c5/a95cb43f-8530-4621-a843-26506c60a227-480p.mp4"/>
          <figcaption>"Premier Mateusz Morawiecki rozmawiał z premierem Czech...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/955a1584af63a546588caae4d23840b3/24607340-eb52-49e5-bcb2-04972554d368-480p.mp4"/>
          <figcaption>Andrej Babisz jest bogatszy od Donalda Trumpa</figcaption>
        </figure>
        <figcaption>Ponad ćwierć miliona ludzi demonstrowało w Pradze przeciw premierowi Babiszowi<cite>Foto: PAP/EPA/MARTIN DIVISEK | Video: Reuters</cite></figcaption>
      </slideshow>
      <h3>Około ćwierć miliona ludzi wzięło udział w demonstracji przeciwko premierowi Andrejowi Babiszowi, która w sobotę odbyła się w Pradze. - Walka o wolność i demokrację nigdy się nie kończy - oświadczył Benjamin Roll, wiceszef stojącego za protestem ruchu Milion Chwil. Prezydent Milosz Zeman uznał manifestację za niedemokratyczną.</h3>
      <related>
        <a href="https://www.tvn24.pl/wiadomosci-ze-swiata,2/zeman-do-protestujacych-przeciwko-babiszowi-rzady-zmieniaja-sie-w-wolnych-wyborach,947549.html"/>
      </related>
      <p>Sobotnia demonstracja przeciwko premierowi Andrejowi Babiszowi odbyła się na błoniach wzgórza Letna w Pradze.</p>
      <p>- Część naszych polityków nie rozumie, dlaczego tu jesteśmy - powiedział Benjamin Roll, wiceszef stojącego za protestem ruchu Milion Chwil. - Walka o wolność i demokrację nigdy się nie kończy - dodał.</p>
      <p>Jak oświadczył w swym wystąpieniu Mikulasz Minarz, rzecznik ruchu, jeśli Babisz do końca roku nie odwoła minister sprawiedliwości Marii Beneszovej i nie sprzeda swego przekazanego funduszom powierniczym holdingu kapitałowego Agrofert, musi podać się do dymisji.</p>
      <p>W przeciwnym razie Milion Chwil w styczniu wyprowadzi ludzi ponownie na ulice - ostrzegł Minarz.</p>
      <p>Poprzedni wiec protestacyjny, który odbył się w czerwcu bieżącego roku także na błoniach Letnej, miał według operatora telefonii komórkowej T-Mobile 283 tysiące uczestników. Policja oceniła, że było ich około 200 tysięcy. Czerwcową imprezę uznaje się za największe publiczne zgromadzenie w Republice Czeskiej od czasu aksamitnej rewolucji w listopadzie 1989 roku.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/24599413-bbcc-42fc-982b-0e718173f632.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ponad ćwierć miliona ludzi demonstrowało w Pradze przeciw premierowi Babiszowi<cite>Źródło: PAP/EPA/MARTIN DIVISEK</cite></figcaption>
      </figure>
      <h3>Konflikt interesów</h3>
      <p>Agrofert jest największym podmiotem gospodarczym w czeskim sektorze rolnym i tamtejszym przemyśle spożywczym, a drugim co do wielkości w czeskim przemyśle chemicznym. Jest ponadto mocno zaangażowany kapitałowo w media i w gospodarkę leśną. W roku 2017 zatrudniał łącznie około 33 tysiące osób, z tego 22 tysiące w Czechach. Babisz był właścicielem wszystkich akcji holdingu do lutego 2017 roku, kiedy to kierując się przepisami ustawy o konflikcie interesów, przekazał je w całości funduszom powierniczym.</p>
      <p>Jak podały w maju czeskie media, audyt Komisji Europejskiej wskazuje, że Babisz popadł w konflikt interesów, utrzymując nadal więzi ze swymi byłymi przedsiębiorstwami. Bruksela chce ponadto zwrotu wszystkich sprawdzanych unijnych dotacji europejskich, które Agrofert otrzymał od lutego 2017 roku.</p>
      <p>Miejska prokuratura w Pradze umorzyła we wrześniu prowadzone przeciwko Babiszowi i pięciu innym osobom śledztwo w sprawie wyłudzenia przez Agrofert unijnych dotacji w kwocie 2 mln euro. Część opinii publicznej uważa, że Beneszova mogła mieć wpływ na tę decyzję.</p>
      <h3>Babisz: mamy wolne wybory</h3>
      <related>
        <a href="https://www.tvn24.pl/wiadomosci-ze-swiata,2/nieudana-nocna-proba-odwolania-czeskiego-rzadu,947994.html"/>
      </related>
      <p>Komentując sobotnią demonstrację, Babisz wskazał, że w Czechach funkcjonują wolne wybory. Jednak zdaniem wiceprezesa Miliona Chwil Benjamina Rolla protest nie kieruje się przeciwko wynikom wyborów, lecz przeciwko nadużywaniu władzy przez polityków, którzy wybory wygrali.</p>
      <p>Prezydent Milosz Zeman uznał protest za niedemokratyczny, ponieważ jego zdaniem manifestanci nie respektują decyzji o wycofaniu zarzutów przeciwko Babiszowi oraz odrzuceniu przez parlament wezwań do impeachmentu premiera.</p>
      <p>- Chciałbym zauważyć, że Andrej Babisz zdobył 1,5 miliona głosów w wyborach, a ja 2,85 miliona głosów - powiedział Zeman w wywiadzie dla portalu informacyjnego ParlamentniListy.cz. Dodał, że w świetle tych wyników, liczba uczestników sobotniej demonstracji jest "niewielka".</p>
      <p>Populistyczna partia ANO Babisza pozostaje najpopularniejszym ugrupowaniem w Czechach, ale jednocześnie najbardziej dzielącą Czechów siłą polityczną, ze względu na przeszłość premiera. Przed 1989 rokiem był on członkiem partii komunistycznej i miał kontakty z tajną policją - przypomina agencja Reutera.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/prezydent-andrzej-duda-czcimy-pamiec-upadku-zelaznej-kurtyny,984203.html"/>
        <a href="https://www.tvn24.pl/wiadomosci-ze-swiata,2/czeskie-sluzby-rozbilismy-rosyjska-siec-hakerska-finansowana-przez-kreml,979231.html"/>
        <a href="https://www.tvn24.pl/wiadomosci-ze-swiata,2/czesi-wstrzymuja-eksport-sprzetu-wojskowego-do-turcji,977519.html"/>
        <a href="https://www.tvn24.pl/wiadomosci-ze-swiata,2/gratulacje-od-merkel-junckera-i-szefow-rzadow-v4-po-wyborach,977370.html"/>
        <a href="https://www.tvn24.pl/kultura-styl,8/rodzina-przyjaciele-politycy-w-pradze-pozegnano-karela-gotta,976901.html"/>
      </related>
    </article>
  </body>
</html>