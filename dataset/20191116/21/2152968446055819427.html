<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/bezmilostno-prestyplenie-roditelite-na-pochinaloto-dete-za-tragediiata.429884"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T21:34:00+00:00"/>
    <meta property="og:title" content="Безмилостно, престъпление... Родителите на починалото дете за трагедията"/>
    <meta property="og:description" content="Почернените родители ще търсят отговорност от лекарите | Dnes.bg"/>
  </head>
  <body>
    <article>
      <h1>Безмилостно, престъпление... Родителите на починалото дете за трагедията</h1>
      <h2>Почернените родители ще търсят отговорност от лекарите</h2>
      <address><time datetime="2019-11-16T21:34:00+00:00">16 Nov 2019, 21:34</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Родителите на 3-годишното дете, починало от риновирус, ще искат да има наказани за трагедията. Почернените родители на починалото 3-годишно описаха лутането си в системата в опит да спасят детето си. Те искат лицата им да останат скрити.</p>
      <p>Според родителите детето им е имало остра вирусна инфекция. Впоследствие и сепсис.</p>
      <p>Първо отишли в столичната педиатрия, където казват, че в продължение на два часа не им обърнали внимание, след това в болница "Лозенец", където ги върнали за домашно лечение.</p>
      <p>Детето обаче се влошило и се върнали в педиатрията. Там чакали близо 2 часа за хоспитализация. От лечебното заведение не приели детето, тъй като нямали свободни легла.</p>
      <p>"В приемния кабинет, на кушетката пред тях, моето дете умираше! Те това много добре го видяха. "Нямаме свободно легло". Спешното легло в болницата било резервирано за някакъв човек, за 15 (ноември), който трябвало да дойде. Неколкократно ни помолиха да си тръгнем, защото детето не е в тежко състояние, можело да се придвижва", разказаха родителите пред bTV.</p>
      <p>Почти два часа продължават молбите към дежурната лекарка.</p>
      <p>"През сълзи я молех, само да видят какво му е на детето и да го вкарат някъде да видят какво му е", разказва разплаканата майка.</p>
      <p>"Просто това забавяне доведе до смъртта на моето дете... Не знам как спи тази жена, след като направи това нещо, с нашия принц. Не може ти от една вирусна инфекция да починеш, ние в кой век живеем, това са глупости. Това е безмилостна жестокост, престъпление", смятат почернените родители, които вярват, че шанс за детето им е имало.</p>
      <p>"Искам да има наказани, искам да няма други такива случаи, нищо няма да върне моето дете, искам да има правда, защото това беше 3-годишен ангел", категорична е майката.</p>
      <p>"Те ни убиха и нас", заключва бащата.</p>
      <p>Позицията на педиатрията остава непроменена: Няма забавяне на лечението.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/16/pochinaloto-3-godishno-momchence-e-bilo-zarazeno-s-rinovirus.429837"/>
        <a href="https://www.dnes.bg/obshtestvo/2019/11/15/trigodishno-dete-pochina-v-sofiia-proveriavat-tri-bolnici.429765"/>
      </related>
    </article>
  </body>
</html>