<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_alto_adige_liguria_po_arno-6565765/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T21:22:00+00:00"/>
    <meta property="og:title" content="Maltempo in tutta Italia. Situazione critica in Alto Adige"/>
    <meta property="og:description" content="Isolate le vallate bolzanine. Il livello del Po è salito di un metro e mezzo in 24 ore. Anche l'Arno è sorvegliato speciale"/>
  </head>
  <body>
    <article>
      <h1>Maltempo in tutta Italia. Situazione critica in Alto Adige</h1>
      <h2>Isolate le vallate bolzanine. Il livello del Po è salito di un metro e mezzo in 24 ore. Anche l'Arno è sorvegliato speciale</h2>
      <address><time datetime="2019-11-16T21:22:00+00:00">16 Nov 2019, 21:22</time> by <a rel="author">AGI - Agenzia Giornalistica Italia</a></address>
      <p><a href="https://www.agi.it/cronaca/brugnaro_commissario_venezia_acqua_alta-6565730/news/2019-11-16/">Venezia</a> e non solo. L'ondata di maltempo che ha colpito l'Italia da nord a sud non accenna a diminuire. In laguna la preoccupazione di tutti i cittadini e delle istituzioni è concentrata su domenica, quando è previsto un ulteriore peggioramento con un picco ancora più alto: la marea raggiungerà, secondo il bollettino del Centro Maree, i 160 centimetri alle 12.30. "Sarà una giornata dura", ha detto il sindaco Brugnaro. Tutte le scuole e molti uffici e negozi restano chiusi. Chiusi, domani, anche tutti i musei, Correr escluso. Settecento gli interventi portati a termine dai vigili del fuoco.</p>
      <p>La neve dei giorni scorsi ha messo in ginocchio l'<b>Alto Adige</b>, dove da stamattina ci sono vallate isolate, oltre 60 strade chiuse, passi di montagna inagibili per rischio valanghe: la ferrovia del Brennero, interrotta ieri sera per una frana, è stata riaperta. Dodicimila le utenze al buio ma una nuova, intensa perturbazione è attesa nella tarda serata di oggi. Di grado 4 'forte' il pericolo valanghe in tutto l'Alto Adige e nel Trentino orientale e occidentale. </p>
      <p>Forti disagi, sempre legati alla neve, sulle <b>montagne bresciane</b>: Ponte di Legno è rimasta senza corrente per la caduta di numerosi alberi sui cavi della linea elettrica. La Protezione civile del <b>Friuli Venezia Giulia</b> ha diramato un'allerta meteo di codice rosso, dalle 18 di oggi alle 12 di lunedì prossimo per rischio idrogeologica nel Pordenonese e di codice arancione sul resto della regione per piogge molto intense, neve, vento forte, acqua alta e mareggiate. Nelle prossime ore sono previste precipitazioni intense e temporalesche, soprattutto sulle Prealpi Carniche e in Carnia. </p>
      <p>Il maltempo non ha risparmiato nemmeno la <b>Liguria</b>, dove le forti piogge hanno causato degli smottamenti. Allerta della protezione civile per Veneto, Friuli Venezia Giulia ed Emilia Romagna: la perturbazione atlantica che sta investendo il Paese porterà piogge e nevi a quote medio alte.</p>
      <p>Nelle ultime 24 ore il Po - secondo Coldiretti - si è gonfiato di circa un metro e mezzo in provincia di <b>Reggio Emilia</b> ma gli effetti del maltempo si fanno sentire anche nei grandi laghi del nord come il Maggiore con un grado di riempimento dell'87%, Garda all'84% e Como al 77%.</p>
      <p>Numerosi gli interventi di soccorso anche tra la <b>Toscana</b> e il Lazio dopo i forti temporali e le raffiche di vento. Ieri a causa dell'esondazione del fiume Elsa un'onda di fango ha invaso le terme libere di Saturnia, nel comune di Manciano, tornate pienamente agibili. Fiume Arno sorvegliato speciale a <b>Pisa</b> dove, intorno alle 19, è prevista una probabile ondata di piena. </p>
      <p>A <b>Roma e provincia</b> numerose segnalazioni, l'80% delle quali per caduta di alberi, rami, tegole e pali pubblici e per infiltrazioni d'acqua in appartamenti. Il cimitero del Verano resterà chiuso fino a lunedi'. Una vera e propria emergenza sul litorale, soprattutto nella parte che va da Fiumicino a Civitavecchia. Problemi anche a Ostia e Torvaianica. Tante le richieste di aiuto nel Comune di Fiumicino, mini tromba d'aria a Torvaianica. Ad Ariccia, ai Castelli Romani, un albero è caduto su un veicolo con a bordo un uomo e una bambina di 5 anni, rimasti illesi.</p>
      <p>In <b>Sardegna</b> è scattata nel pomeriggio l'allerta gialla (ordinaria) per rischio idrogeologico: fino alle 14 sono previsti temporali, anche molto intensi. </p>
    </article>
  </body>
</html>