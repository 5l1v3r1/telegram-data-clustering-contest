<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Troben-humanes-Montblanc-recerca-desapareguts_0_2345165672.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T18:43:45+00:00"/>
    <meta property="og:title" content="Troben restes humanes a Montblanc durant la recerca dels desapareguts per les pluges de l'octubre"/>
    <meta property="og:description" content="Un gos de la unitat canina ha fet la troballa en una zona força allunyada de la llera del Francolí"/>
  </head>
  <body>
    <article>
      <h1>Troben restes humanes a Montblanc durant la recerca dels desapareguts per les pluges de l'octubre</h1>
      <h2>Un gos de la unitat canina ha fet la troballa en una zona força allunyada de la llera del Francolí</h2>
      <address>
        <time datetime="2019-11-16T18:43:45+00:00">16 Nov 2019, 18:43</time>
      </address>
      <p>Els equips de rescat van anunciar ahir dissabte que reprenien les tasques de recerca dels tres desapareguts que encara no han estat localitzats després del temporal de pluges que va afectar Catalunya a finals d’octubre. Hores després de començar l’operatiu, els Bombers de la Generalitat i el cos de Mossos d’Esquadra van informar que havien localitzat més restes humanes d’algun dels cossos al terme municipal de Montblac, a la Conca de Barberà.</p>
      <p>Un gos de la unitat canina dels Mossos va assenyalar als equips el punt on hi havia les restes. Es tracta d’una zona allunyada de la llera del riu Francolí, que es va desbordar. Una part on no s’havia buscat fins ahir.</p>
      <p>Després de més de quatre hores de feina intensa, el cos de Bombers va anunciar a dos quarts de vuit del vespre d’ahir que ja havien entregat el cos als Mossos, que s’encarregaran de les tasques d’identificació d’aquesta nova víctima, la cinquena de la llevantada que va fer desaparèixer set persones a tot Catalunya. Ara els agents hauran de comprovar si les restes trobades ahir corresponen a alguna de les tres persones que encara queden per localitzar després dels aiguats que van inundar diverses zones de Tarragona, especialment la comarca de la Conca de Barberà, els dies 23 i 24 d’octubre.</p>
      <p>Les tasques de rescat es van reprendre ahir després de 10 dies aturades. El divendres 8 de novembre els Bombers van suspendre indefinidament la recerca dels tres desapareguts. “Nosaltres ja no podem fer-hi més”, va assegurar el cos en un missatge publicat al seu compte de Twitter.</p>
      <h3>L’equip busca tres persones</h3>
      <p>Les persones que encara no han estat localitzades són un camioner belga, una dona de 69 anys i un home que va ser arrossegat dins d’un vehicle per la riuada. Aquesta nova operació de recerca està formada per cinc dotacions canines de voluntaris de Castelló i una dels Mossos d’Esquadra, que en total recorren 20 quilòmetres en diferents sectors entre les localitats de l’Espluga de Francolí i Picamoixons. Els dies posteriors a la llevantada els equips de rescat van aconseguir recuperar els cossos de quatre dels set desapareguts.</p>
      <p>La primera víctima que van trobar va ser un home d’Arenys de Munt que la riera del municipi va arrossegar avall. El cos el van trobar a la platja de Caldes d’Estrac. Al Port de Tarragona es va trobar el cos d’un dels dos ocupants d’un vehicle arrossegat pel riu: tenia 73 anys i era veí de Prades. L’altre ocupant encara no ha aparegut. També es va localitzar el cos sense vida de l’home que era dins del bungalou de Vilaverd que va quedar arrasat per la crescuda del Francolí. Es dona el cas que aquest home és fill de la dona que continua desapareguda. Finalment, els equips de recerca també van localitzar el cos sense vida d’un sensellar a la Pobla de Mafumet, que va morir arrossegat per l’aigua i que no constava com a desaparegut.</p>
    </article>
  </body>
</html>