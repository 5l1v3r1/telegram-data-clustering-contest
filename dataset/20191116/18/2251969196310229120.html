<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/bravi-da-il-benvenuto-a-cucinotta-teatro-sold-out/1325936/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T18:46:10+00:00"/>
    <meta property="og:title" content="Bravi dà il benvenuto a Cucinotta: teatro sold out"/>
    <meta property="og:description" content="RECANATI - Un Persiani tutto esaurito per &quot;Figlie di Eva&quot;. Ad accogliere l'attrice anche l'assessora Socci. Prossimo appuntamento il 28 novembre con Piero Ingrassia"/>
  </head>
  <body>
    <article>
      <h1>Bravi dà il benvenuto a Cucinotta: teatro sold out</h1>
      <h2>RECANATI - Un Persiani tutto esaurito per "Figlie di Eva". Ad accogliere l'attrice anche l'assessora Socci. Prossimo appuntamento il 28 novembre con Piero Ingrassia</h2>
      <address><time datetime="2019-11-16T18:46:10+00:00">16 Nov 2019, 18:46</time> by <a rel="author">Federica Nardi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Fbravi-da-il-benvenuto-a-cucinotta-teatro-sold-out%2F1325936%2F">Condividi14</a><a href="https://twitter.com/intent/tweet?text=Bravi+d%C3%A0+il+benvenuto+a+Cucinotta%3A++teatro+sold+out&amp;url=https%3A%2F%2Fwww.cronachemaceratesi.it%2F2019%2F11%2F16%2Fbravi-da-il-benvenuto-a-cucinotta-teatro-sold-out%2F1325936%2F">Tweet</a>Email14 Condivisioni</p>
      <p><b>Sold out ieri sera al teatro Persiani di Recanati per la serata di apertura della stagione di prosa, con la commedia tutta al femminile “Figlie di Eva”. Protagonista sul palco Maria Grazia Cucinotta, Vittoria Belvedere e Michela Andreozzi per la regia di Massimiliano Vado.</b> A dare il saluto di benvenuto, prima dell’inizio dello spettacolo, sono stati il sindaco Antonio Bravi e l’assessora alle Culture Rita Soccio che hanno ringraziato il numeroso pubblico per aver accolto, con entusiasmo e favore, la nuova proposta teatrale anche con un incremento degli abbonamenti. Soccio inoltre, ha sottolineato come anche l’avvio della stagione teatrale delle domeniche pomeriggio dei più piccoli, abbia fatto registrare il tutto esaurito, a riprova di come Recanati si sia ormai caratterizzata come “Città della cultura”.</p>
      <figure>
        <img src="https://cdn.cronachemaceratesi.it/wp-content/uploads/2019/11/eva-1-325x190.jpeg"/>
      </figure>
      <p><b>Il prossimo spettacolo sarà il 28 novembre con “La piccola bottega degli orrori “, con Giampiero Ingrassi</b>a che dopo 30 anni esatti torna ad interpretare il ruolo di Seymur nel primo musical italiano prodotto dalla Compagnia della Rancia con la regia di Saverio Marconi, che ha segnato nel 1989 il suo primo debutto in un genere che negli anni lo ha visto con successo protagonista di grandi titoli internazionali. Sarà in scena con lui Fabio Canino, già attore di esperienza nel teatro di prosa, che affronta con grande entusiasmo per la prima volta il musical, interpretando il ruolo di Mushnik. Ad affiancarli nel ruolo di Audrey l’esplosiva Belia Martin che torna in Italia dopo lo straordinario successo di Sister Act. Questa quarta edizione italiana, diretta da Piero Di Blasio e prodotta da Alessandro Longobardi, Viola Produzioni, Oti (Officine del Teatro Italiano) e Bottega Teatro Marche vedrà nel ruolo della pianta Audrey 2 una Drag Queen. A completare il cast Orin il dentista, tre strepitose coriste sempre in scena e l’ensemble composto da quattro performer.</p>
    </article>
  </body>
</html>