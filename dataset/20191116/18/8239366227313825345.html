<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ekskerivnyk_boyovykiv_dnr_girkin_dopuskaie_shcho_yogo_mozhut_vydaty_niderlandam_u_spravi_mh17_330907.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T18:57:00+00:00"/>
    <meta property="og:title" content="Екскерівник бойовиків «ДНР» Гіркін допускає, що його можуть видати Нідерландам у справі MH17"/>
    <meta property="og:description" content="Колишній керівник бойовиків так званої «ДНР» Ігор Гіркін Стрєлков допускає, що російська влада може видати його Нідерландам у рамках розслідування щодо збиття «Боїнга-777» Малазійських авіаліній MH17 у липні 2014 року. Про це він заявив після оприлюднення нової розмови бойовиків у справі MH17."/>
  </head>
  <body>
    <article>
      <h1>Екскерівник бойовиків «ДНР» Гіркін допускає, що його можуть видати Нідерландам у справі MH17</h1>
      <h2>Колишній керівник бойовиків так званої «ДНР» Ігор Гіркін Стрєлков допускає, що російська влада може видати його Нідерландам у рамках розслідування щодо збиття «Боїнга-777» Малазійських авіаліній MH17 у липні 2014 року. Про це він заявив після оприлюднення нової розмови бойовиків у справі MH17.</h2>
      <address>
        <time datetime="2019-11-16T18:57:00+00:00">16 Nov 2019, 18:57</time>
      </address>
      <p>Про це <a href="http://novosti.dn.ua/news/296892-gyrkyn-posle-perekhvata-jit-rasskazal-oshtabe-ydopustyl-popadanye-naskamyu-podsudymykh">передають</a> «Новости Донбасса», з посиланням на допис у соцмережі Гіркіна, передає <a href="https://hromadske.ua/posts/ekskerivnik-bojovikiv-dnr-girkin-dopuskaye-sho-jogo-mozhut-vidati-niderlandam-u-spravi-mh17">Громадське</a>.</p>
      <p>Гіркін визнав, що Об’єднана слідча група оприлюднила його розмову від 13 липня 2014 року з тодішнім так званим «прем'єр-міністром» самопроголошеної «ДНР» Олександром Бородаєм. У розмові Гіркін повідомив Бородаю, що «повертається до штабу».</p>
      <p>«У мене в Донецьку таки був «свій» Штаб. Власний. Я його особисто очолював. Роль членів Штабу полягала в організації виконання тих завдань, які я ставив підпорядкованим підрозділам ополченців», — написав колишній керівник бойовиків.</p>
      <p>Також Гіркін допустив, що російська влада може видати його слідчим у Нідерландах.</p>
      <p>«Навіть якщо трапиться таке неподобство, що я потраплю в руки цих «служителів закону» (нічого не можна виключати, а зради в Кремлі — тим більше) — їх судилище в моїх очах буде всього лише судилищем ворога (але від цього не менш підступного), який тріумфує», — підкреслив Гіркін.</p>
      <p>14 листопада Об’єднана слідча група оприлюднила нову розмову бойовиків та виступила з новим зверненням до свідків у кримінальному розслідуванні катастрофи рейсу MH17. Група збирає відомості про тих, хто віддавав накази у військовій та адміністративній ієрархічній структурі, внаслідок яких стало можливим збиття авіалайнера. Слідчі просять, зокрема, про ідентифікацію учасників оприлюдненої розмови та прагнуть з’ясувати, кому належали телефонні номери, з яких велася розмова.</p>
      <p>Судовий процес у справі про збиття літака розпочнеться в Нідерландах 9 березня 2020 року.</p>
      <p>Раніше фігурант справи про збиття малазійського Boeing рейсу MH17 Володимир Цемах, якого передали Росії в рамках обміну полонених, заявив, що готовий дати свідчення слідчим з Нідерландів.</p>
      <p>
        <i>Громадянин Росії Гіркін, який заявляв про те, що він є полковником ФСБ, був ватажком російської диверсійної групи, яка у квітні 2014 року здійснила збройне захоплення міста Слов’янськ Донецької області. Це стало фактичним початком війни на Донбасі. Крім того, під час його «керівництва» стався інцидент зі збиттям бойовиками малайзійського Боїнга МН17 з ракетної установки «Бук», привезеної з Росії.</i>
      </p>
      <p>
        <i>Також відомо, що на початку березня 2014 року Гіркін прибув на територію Криму і координував захоплення російськими військовослужбовцями військових частин Збройних сил України, місцевих органів влади й управління автономії.</i>
      </p>
    </article>
  </body>
</html>