<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hradec-kralove-ma-v-univerzitnim-kampusu-namesti-vaclava-havla/1821898?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T18:19:00+00:00"/>
    <meta property="og:title" content="Hradec Králové má v univerzitním kampusu náměstí Václava Havla"/>
    <meta property="og:description" content="Hradec Králové - Piazzetta uprostřed kampusu Univerzity Hradec Králové byla dnes slavnostně pojmenována na náměstí Václava Havla. S návrhem pojmenovat část kampusu po bývalém prezidentovi Havlovi přišla hradecká univerzita. Havlovo náměstí v areálu univerzity je podle vysoké školy vyjádřením sounáležitosti Havla se studentským hnutím v roce 1989, kdy hybateli tehdejších událostí byli právě studenti."/>
  </head>
  <body>
    <article>
      <h1>Hradec Králové má v univerzitním kampusu náměstí Václava Havla</h1>
      <address><time datetime="2019-11-16T18:19:00+00:00">16 Nov 2019, 18:19</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Piazzetta uprostřed kampusu Univerzity Hradec Králové byla dnes slavnostně pojmenována na náměstí Václava Havla. S návrhem pojmenovat část kampusu po bývalém prezidentovi Havlovi přišla hradecká univerzita. Havlovo náměstí v areálu univerzity je podle vysoké školy vyjádřením sounáležitosti Havla se studentským hnutím v roce 1989, kdy hybateli tehdejších událostí byli právě studenti.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573924804_P201911160546701.jpg"/>
        </figure>
        <figure>
          <img src="https://i3.cn.cz/6/1573924852_P201911160547501.jpg"/>
        </figure>
        <figure>
          <img src="https://i3.cn.cz/6/1573924885_P201911160548201.jpg"/>
        </figure>
      </slideshow>
      <p>Zastupitelé Hradce Králové návrhu univerzity vyhověli a v červnu pojmenování piazzetty po Václavu Havlovi schválili. Předtím univerzita získala k pojmenování i souhlas od vdovy po bývalém prezidentovi Dagmar Havlové. Dnešní slavnostní pojmenování náměstí po Václavu Havlovi se stalo hlavní událostí z akcí nazvaných Cesta ke svobodě, které o tomto víkendu připomínají v Hradci Králové výročí sametové revoluce roku 1989.</p>
      <p>Pojmenování náměstí, které je ze tří stran sevřené budovami univerzity a uprostřed má fontánu, bylo přítomno asi 300 lidí. Kromě cedule označující náměstí studenti na piazzettě odhalili také kamennou desku s citátem Václava Havla. Desku věnovali bojovníkům proti totalitním režimům.</p>
      <p>Iniciativa pojmenovat náměstí po Václavu Havlovi podle rektora Kamila Kuči vzešla od studentů a vedení univerzity s ní souhlasilo. Kuča ČTK řekl, že důležité bylo následné kladné rozhodnutí hradeckých zastupitelů, ač pro pojmenování nezvedli ruku všichni. "Opravdu i v dnešní doně jméno Havel některým dělá problémy," řekl rektor.</p>
      <p>Václav Havel je podle něj symbolem a demokracie. "Studenti jsou takovým dohlížečem nad dodržováním svobod a demokracie a pomyslným katalyzátorem demokracie v České republice," řekl.</p>
      <p>Po skončení slavnostního pojmenování se lidé od univerzity vydali na svíčkový pochod za oběti totalitního režimu na Pivovarské náměstí v historickém centru města, kde byl přichystán koncert.</p>
      <p>Pojmenování náměstí po Václavu Havlovi se v Hradci Králové již jednou řešilo. V roce 2012 tehdejší primátor Zdeněk Fink (Hradecký demokratický klub) v zastupitelstvu neúspěšně navrhl přejmenování náměstí Svobody v centru města na Havlovo náměstí. Návrh mu neprošel o jediný hlas, podporu mu tehdy nedala část zastupitelů z koaliční ODS.</p>
      <p>Hradec Králové dosud žádné veřejné prostranství pojmenované po Havlovi neměl. Před městskou knihovnou je od října 2014 takzvaná Havlova lavička, kterou navrhl architekt a Havlův přítel Bořek Šípek. Má podobu dvou židlí, které spojuje stolek, jehož středem prorůstá strom. Lavička sloužící k setkávání a dialogu lidí stojí v řadě měst v ČR a také například ve Washingtonu, Dublinu či v Barceloně.</p>
      <p>Zdeněk Rychtera mal</p>
    </article>
  </body>
</html>