<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200472/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-16T18:22:00+00:00"/>
    <meta property="og:title" content="חינוך מעמדי"/>
    <meta property="og:description" content="המורים ששבתו 11 ימים, השיגו מעבר להעלאה בשכרם גם התחייבות להקטנת מספר התלמידים בכיתה ומשרות של אחות ועובדת סוציאלית בכל בית ספר | &quot;משלמי המסים ממעמד העובדים מימנו גורדי שחקים שכף רגלם של מרביתם לא תדרוך בהם לעולם, אך אחות בית ספר היא אדם שהילד שלהם צריך להיות מסוגל לראות כל יום&quot;, אמרו המורים"/>
  </head>
  <body>
    <article>
      <h6 class="kicker">עבודה בעולם</h6>
      <h1>חינוך מעמדי</h1>
      <h2>הסתיימה שביתת המורים בשיקגו: "ההסכם הוא התקדמות בדרך לצדק חינוכי". <br/>המורים ששבתו 11 ימים, השיגו מעבר להעלאה בשכרם גם התחייבות להקטנת מספר התלמידים בכיתה ומשרות של אחות ועובדת סוציאלית בכל בית ספר | "משלמי המסים ממעמד העובדים מימנו גורדי שחקים שכף רגלם של מרביתם לא תדרוך בהם לעולם, אך אחות בית ספר היא אדם שהילד שלהם צריך להיות מסוגל לראות כל יום", אמרו המורים</h2>
      <address><time datetime="2019-11-16T18:22:00+00:00">16 Nov 2019, 18:22</time> by <a rel="author">סוכנות הידיעות AP</a></address>
      <p>25,000 מורים החברים באיגוד המורים של שיקגו, אישרו אמש (שישי) את חוזה ההעסקה החדש שלהם, ובכך הסתיימה השבתת מערכת החינוך בעיר שנמשכה 11 ימים. ההסכם החדש כולל תוספות שכר, תקציב של 35 מיליון דולר המיועד לצמצום מספר התלמידים בכיתה, והתחייבות לספק לכל בי"ס אחות ועובד סוציאלי. ראש העיר ומנהיגי האיגוד הסכימו גם כי המורים יחזירו חמישה מימי הלימודים שאבדו בשביתה.​</p>
      <p>מורי שיקגו פתחו בשביתה ב-17 באוקטובר, לאחר חודשים של מו"מ עקר עם מחוז בתי הספר שהעיר כלולה בו ועם ראש העיר, לורי לייטפוט. המורים קיימו צעדות ואסיפות מחאה ברחבי העיר, ולמרות שהמחוז השאיר את בתי הספר פתוחים, במשך כשבועיים התבטלו שיעורים וכ-300,000 תלמידים ובני משפחותיהם הושפעו מן השביתה.</p>
      <figure>
        <img src="https://www.davar1.co.il/wp-content/uploads/2019/10/171019_teacher2.jpg"/>
        <figcaption>הפגנת מורים בשיקגו אילנוי, במסגרת שביתה בבתי הספר הציבוריים. 17 באוקטובר 2019 (Photo by Scott Olson/Getty Images)</figcaption>
      </figure>
      <p>המורים טענו כי הם שובתים למען צדק חברתי, ושבכוונתם להגדיל את תקציב החינוך במטרה להבטיח שירותי רפואה ורווחה בבתי הספר ולהקטין את הכיתות בהן לומדים יותר מ-30, ולעיתים אף יותר מ-40 תלמידים. מנהיגי האיגוד אמרו כי השביתה הביאה את בכירי העירייה לשבת עמם למו"מ, שיכלול גם נושאים שבתחילה טענו שאינם על השולחן, לרבות תמיכה בתלמידים חסרי בית.</p>
      <p>לייטפוט, שנכנסה השנה לתפקידה כראש היער, אמרה כי השביתה הייתה מיותרת, והגדירה את הצעת העירייה להעלות את משכורות המורים ב-16% על-פני חמש שנות חוזה, זאת לצד התחייבויות נוספות, "היסטורית". עם תום השביתה אמרה כי כל העיר תרוויח מפרטי החוזים החדשים.</p>
      <p>גם המחוז התחייב להוסיף 35 מיליון דולר למטרת הקטנת מספר התלמידים בכיתה והסכים לגייס אחיות ועו"ס לכל בתי הספר עד שנת 2023. "המאבק שלנו על החוזה היה חלק מתנועה רחבה יותר, לשנות את הערכים וסדרי העדיפויות בשיקגו", אמרה סגנית נשיא איגוד המורים של שיקגו, סטייסי דייויס גייטס, בהודעה לתקשורת מטעם האיגוד. "משלמי המיסים ממעמד העובדים של שיקגו מימנו גורדי שחקים שכף רגלם של מרביתם לא תדרוך בהם לעולם, אך אחות בית ספר היא אדם שהילד שלהם, כשהוא זקוק לו, צריך להיות מסוגל לראות כל יום. בעיר עם עושר עצום, לתאגידים יש את היכולת לשלם כדי לממן את טובת הכלל", הוסיפה.</p>
      <p>מנהיגי האיגוד אומרים כי ההסכם ייצור שינוי "אמיתי ובר-קיימא" עבור התלמידים, אולם חלקם רצו להמשיך להיאבק ל מען דרישות נוספות מהעירייה והמחוז. בכל זאת, בתום בדיקה של מרבית בתי הספר, 80% מהמורים תומכים בקבלת ההסכם החדש, כך על-פי ציוץ של האיגוד מאתמול. "ההסכם הזה הוא התקדמות עוצמתית בדרך לשוויון אמיתי וצדק חינוכי עבור קהילות בתי הספר שלנו והילדים שאנו משרתים", אמר נשיא האיגוד, ג'סי שארקי.</p>
      <p>כעת ההסכם צריך להיות מאושר על-ידי ועדת החינוך של שיקגו, שצפויה להתכנס ב-20 בנובמבר, וכל החברים בה הם מינויים של ראש העיר המכהנת. בהודעה משותפת מטעם ראש העיר ומנכ"לית מחוז בתי הספר הציבוריים של שיקגו, ג'אניס ק'ג'קסון, נאמר כי משמחת אותן החלטת המורים וכי הן גאות בהטבות שההסכם יעניק להם ולתלמידים. "ההסכם היסטורי אך אחראי מבחינה תקציבית, וכולל השקעות ויוזמות שימנפו את ההתקדמות המשמעותית של בתי הספר שלנו ויתמכו בקהילות שלנו", לשון ההודעה.</p>
    </article>
  </body>
</html>