<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/donchev-vidya-otechestven-front-sreshchu-gerb-406919.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T18:58:00+00:00"/>
    <meta property="og:title" content="Дончев видя Отечествен фронт срещу ГЕРБ"/>
    <meta property="og:description" content="Вицепремиерът даде знак, че може да се оттегли заедно с Борисов след завършването на магистрала „Хемус”"/>
  </head>
  <body>
    <article>
      <h1>Дончев видя Отечествен фронт срещу ГЕРБ</h1>
      <address><time datetime="2019-11-16T18:58:00+00:00">16 Nov 2019, 18:58</time> by <a rel="author">Стандарт</a></address>
      <ul>
        <li>
          <b>Вицепремиерът даде знак, че може да се оттегли заедно с Борисов след завършването на магистрала „Хемус”</b>
        </li>
      </ul>
      <p> </p>
      <p>Отечествен фронт. Така вицепремиерът и зам.-председател на ГЕРБ Томислав Дончев нарече съюза срещу управляващите между Мая Манолова и градската десница на местните избори в София. Отечествен фронт, ако трябва да се шегуваме, каза Дончев в предаването „Офанзива с Любо Огнянов” по Канал 3. И обясни, че подобни тактически съюзи са безпринципни, защото не почиват на ценностно сходство. <b>Това обединение е против. Но „против” не е кауза, това е липса на кауза</b>, категоричен бе Дончев и допълни, че ГЕРБ няма да се опитва „сепаратистки да прелъстява части от този отечествен фронт”.</p>
      <p>Нито една гражданска инициатива не може да е заплаха за политическа партия, защото те се състезават на различни писти, обясни Дончев защо ГЕРБ по никакъв начин не се притеснява нито от бъдещ проект на Манолова, нито от „Няма такава държава” на Слави Трифонов. Що се отнася до партията на шоумена Томислав Дончев отказа да говори в аванс за непоявили се политически проекти. <b>Популизмът е основната вирусна заплаха за демокрацията,</b> но ако тя има защитни сили, това не би трябвало да е проблем, коментира вицепремиерът.</p>
      <p>
        <b>Кметът трябва да е не чиновник, а лидер</b>
      </p>
      <p>Политиката е особен занаят. Кметът трябва да е лидер, да определя посоката и да убеждава хората да го следват. А не да е чиновник, каза Дончев по отношение на местната власт. Той говори за отстъплението на ГЕРБ в няколко областни града като обясни, че това се дължи на три причини – ръководният екип е свършил по-малко, отколкото хората са очаквали, или проблем има в местното ръководство, или проблем в структурата.</p>
      <p>Има и интересни случаи – направено е много, инвестирано е много и въпреки това хората не подкрепиха нашия кандидат, призна Дончев и даде за пример Благоевград и Банско. За вицепремиера това означава  или поведение, което не се приема от хората или дефицити.</p>
      <p>
        <b>Даде знак за оттегляне от властта</b>
      </p>
      <p>Томислав Дончев твърдо отстоя предложението на Борисов хора от ГЕРБ да могат да се кандидатират за кметове до три мандата. Това са 12 години, след три мандата кмет този опит може да бъде ползван другаде, не е нужно човекът да се пенсионира, каза Дончев. И обясни, че това е важно, за да се избегне срастване с позицията, рутината, други обвързаности. Попитан дали той или Владислав Горанов, които непрекъснато са в джипката на Борисов, ще наследят премиера, ако той се откаже от властта след завършването на магистрала „Хемус”, както вече заяви, Томислав Дончев даде знак, че е готов да последва Борисов. Моят политически стаж е малко по-малък от неговия. Може би и аз съм в категорията, която след построяването на магистрала „Хемус” <b>трябва да потърси друга професионална реализация</b>. А уверявам ви, магистралата се строи много бързо, каза Дончев. Значи Владислав Горанов, като човек с по-малко стаж, може да наследи Борисов, попита Любо Огнянов. Разбирам закачката ви, но темата за наследството не стои в момента, сложи точка Дончев.</p>
      <p>
        <b>Приятелски огън винаги има</b>
      </p>
      <p>Имаше ли приятелски огън срещу ГЕРБ на местните избори? На този въпрос Томислав Дончев отговори с военна терминология. Винаги има елементи на приятелски огън, той не може да бъде избегнат напълно. В една военна битка е около 6-7%., каза Дончев. И допълни: „Бивши наши членове, по една или друга причина отстранени от ръководни позиции, се е случвало да работят срещу нас”. Що се отнася до Цветанов, това което четох, е че иска да бъде сред нас, член на ГЕРБ и да бъде полезен”, дистанцирано коментира заместник-председателят на ГЕРБ. А по повод твърденията на Цветанов, че хора в ГЕРБ спестяват истината на Борисов, Дончев заяви: „Подобрили сме вътрешната демокрация в партията, има дори полифония. А дали не създава какофия, засили как се композират звуците”.</p>
      <p> </p>
      <p> </p>
      <p> </p>
    </article>
  </body>
</html>