<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125377/apogoiteysan-oi-endiameses-ekptoseis-megales-prosdokies-gia-ti-black"/>
    <meta property="og:site_name" content="Insider"/>
    <meta property="article:published_time" content="2019-11-16T18:00:00+00:00"/>
    <meta property="og:title" content="Απογοήτευσαν οι ενδιάμεσες εκπτώσεις – Μεγάλες προσδοκίες για τη Black Friday"/>
    <meta property="og:description" content="Μικρές και μεγάλες επιχειρήσεις στη μάχη της Black Friday μετά τις «χαμηλές πτήσεις» των ενδιάμεσων εκπτώσεων."/>
  </head>
  <body>
    <article>
      <h1>Απογοήτευσαν οι ενδιάμεσες εκπτώσεις – Μεγάλες προσδοκίες για τη Black Friday</h1>
      <h2>Μικρές και μεγάλες επιχειρήσεις στη μάχη της Black Friday μετά τις «χαμηλές πτήσεις» των ενδιάμεσων εκπτώσεων.</h2>
      <address><time datetime="2019-11-16T18:00:00+00:00">16 Nov 2019, 18:00</time> by <a rel="author">Ρομίνα Νικηφόρου</a></address>
      <p>Ιδιαίτερα υποτονική ήταν η κίνηση στα καταστήματα <b>κατά τη διάρκεια των ενδιάμεσων εκπτώσεων </b>που ολοκληρώθηκαν την Παρασκευή, με τους <a href="https://www.insider.gr/specials/oi-40-meres-poy-tha-krinoyn-lianemporio">επιχειρηματίες να «ποντάρουν» πλέον στη <b>Black Friday</b></a>, στις 29 Νοεμβρίου, για να τονωθεί η αγορά.</p>
      <p>Ένας στους δύο καταστηματάρχες, σύμφωνα με<b> έρευνα του Εμπορικού Συλλόγου Αθηνών</b>, δήλωσε πως ο τζίρος των φθινοπωρινών εκπτώσεων του 2019 ήταν χειρότερος σε σύγκριση με τον αντίστοιχο του 2018, ενώ μόλις 1 στις 5 επιχειρήσεις κατέγραψε καλύτερο τζίρο. Σε συντριπτικό<b> ποσοστό 93,4%</b>, οι έμποροι μάλιστα δηλώνουν ότι θέλουν να καταργηθεί ο θεσμός των ενδιάμεσων εκπτώσεων.</p>
      <p>Ο πρόεδρος του<b> Εμπορικού Συλλόγου Αθηνών Σταύρος Καφούνης</b> σε σχόλιό του για τα αποτελέσματα της έρευνας, έκανε λόγο για <b>«χαμηλές πτήσεις» στην αγορά</b>, κάτι που επιβάλλει επιτακτικά την ανάγκη για άμεση λήψη μέτρων. Μιλώντας στο <b>insider.gr, </b>o κ. Καφούνης επανέλαβε τη θέση του Εμπορικού Συλλόγου Αθηνών τα τελευταία χρόνια, για κατάργηση του <b>θεσμού των ενδιάμεσων εκπτώσεων</b>, ο οποίος όπως λέει, ουσιαστικά<b> «παγώνει» την αγορά </b>ένα περίπου μήνα πριν από τις χειμερινές εκπτώσεις. Ο ίδιος εκφράζει μάλιστα την πεποίθηση ότι αυτές ήταν και οι τελευταίες ενδιάμεσες εκπτώσεις.</p>
      <p>Οι επιδόσεις των επιχειρήσεων κατά τη διάρκεια των εκπτώσεων δείχνουν ότι οι Έλληνες καταναλωτές προτίμησαν να μην ψωνίσουν το πρώτο δεκαπενθήμερο του Νοεμβρίου καθώς στις 29 του μήνα, έρχεται η Black Friday. Άλλωστε σύμφωνα με έρευνα, οι Έλληνες δηλώνουν έτοιμοι να ξοδέψουν κατά <b>μέσο όρο 242 ευρώ </b>και να αγοράσουν περίπου 4 προϊόντα.</p>
      <p><a href="https://www.insider.gr/epiheiriseis/emporio/125159/se-thesi-mahis-oi-megales-alysides-gia-ti-black-friday-pics-vids">Οι επιχειρήσεις ήδη βρίσκονται σε θέσης μάχης</a> και<b> υπόσχονται γενναίες πρόσφορές τη συγκεκριμένη μέρα</b>. Δύο περίπου εβδομάδες πριν από τη Black Friday οι μεγάλες αλυσίδες έχουν κυκλοφορήσει πρώτα διαφημιστικά σποτ ενώ αρχίζουν να ενημερώνουν τους καταναλωτές με newsletter για τα προϊόντα τους που θα έχουν προσφορές.</p>
      <p>
        <b>Και οι μικρές επιχειρήσεις στη μάχη της Black Friday</b>
      </p>
      <p>Εκτός από τις μεγάλες αλυσίδες οι οποίες συμμετέχουν παραδοσιακά τα τελευταία χρόνια στη Βlack Friday, ολοένα και περισσότερες μικρές επιχειρήσεις, ακόμη και συνοικιακά καταστήματα δηλώνουν φέτος ότι θα προχωρήσουν σε προσφορές.</p>
      <p>«Όχι μόνο οι μεγάλες αλυσίδες αλλά και οι μικρότερες επιχειρήσεις θα έχουν προσφορές κατά τη διάρκεια της Βlack Friday. Σε πολλές περιπτώσεις μάλιστα στα μικρότερα καταστήματα οι καταναλωτές πιστεύω ότι μπορούν να βρουν <b>ακόμη μεγαλύτερες εκπτώσεις</b>» σημειώνει ο κ. Καφούνης.</p>
      <p>Ο πρόεδρος του Εμπορικού Συλλόγου Αθηνών πάντως τονίζει ότι είναι σημαντικό ο θεσμός της Black Friday,<b> να περιορίζεται σε μία μέρα</b> για να διατηρήσει τη δυναμική του και να μην παρατείνονται οι προσφορές ολόκληρη την εβδομάδα. «Οι πραγματικές και μεγάλες εκπτώσεις θα είνα<b>ι κυρίως την Παρασκευή, </b>αυτό να το έχουν υπόψη τους οι καταναλωτές που θέλουν να ψωνίσουν» τονίζει.</p>
      <p>Αξίζει να σημειωθεί, ότι παρά το γεγονός ότι οι περισσότεροι έχουμε συνδυάσει στο μυαλό μας τη Black Friday, με την αγορά ηλεκτρικών και ηλεκτρικών ειδών, ίσως και λόγω της αντίστοιχης τάσης στο εξωτερικό, στη χώρα μας<b> οι καταναλωτές προτιμούν την συγκεκριμένη μέρα <a href="https://www.insider.gr/eidiseis/epiheiriseis/125213/black-friday-ayta-einai-ta-proionta-poy-agorazoyn-oi-ellines">να αγοράζουν ρούχα και παπούτσια</a></b>. Έτσι πολλές επιχείρησεις ένδυσεις έχουν ενημερώσει από αρκετά νωρίς τους καταναλωτές ότι θα έχουν προσφορές στις 29 Νοεμβρίου.</p>
      <p>Στελέχη της αγοράς αναφέρουν παράλληλα ότι φέτος, ίσως περισσότερο από κάθε χρονιά, θα υπάρχουν πολλές προσφορές και σε διάφορες υπηρεσίες όπως γυμναστήρια, κομμωτήρια, ασφάλειες, φροντιστηριακά μαθήματα κ.α.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/epiheiriseis/125213/black-friday-ayta-einai-ta-proionta-poy-agorazoyn-oi-ellines"/>
        <a href="https://www.insider.gr/epiheiriseis/emporio/125159/se-thesi-mahis-oi-megales-alysides-gia-ti-black-friday-pics-vids"/>
        <a href="https://www.insider.gr/epiheiriseis/emporio/124736/ti-etoimazoyn-oi-megales-alysides-gia-ti-black-friday-pics"/>
      </related>
    </article>
  </body>
</html>