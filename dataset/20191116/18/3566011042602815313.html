<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547792.html/%D9%85%D8%AC%D9%84%D8%B3-%D8%A7%D8%B2-%D8%A8%D8%AD%D8%AB-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%DB%8C-%D8%A7%D8%B7%D9%84%D8%A7%D8%B9-%D9%86%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T18:06:00+00:00"/>
    <meta property="og:title" content="مجلس از بحث افزایش قیمت بنزین بی‌اطلاع نبود"/>
    <meta property="og:description" content="نماینده مردم ملایر در مجلس شورای اسلامی  افزایش نرخ بنزین و سهمیه‌بندی بنزین را تصمیم نظام و ارکان نظام عنوان کرد و گفت: افزایش قیمت بنزین تصمیم دولت تنها نیست و این موضوع در ستاد هماهنگی سه قوه تصمیم گرفته‌شده و مجلس هم بی‌اطلاع از این بحث افزایش قیمت نبوده است"/>
  </head>
  <body>
    <article>
      <h1>مجلس از بحث افزایش قیمت بنزین بی‌اطلاع نبود</h1>
      <h2>نماینده مردم ملایر در مجلس شورای اسلامی:</h2>
      <address>
        <time datetime="2019-11-16T18:06:00+00:00">16 Nov 2019, 18:06</time>
      </address>
      <p>نماینده مردم ملایر در مجلس شورای اسلامی افزایش نرخ بنزین و سهمیه‌بندی بنزین را تصمیم نظام و ارکان نظام عنوان کرد و گفت: افزایش قیمت بنزین تصمیم دولت تنها نیست و این موضوع در ستاد هماهنگی سه قوه تصمیم گرفته‌شده و مجلس هم بی‌اطلاع از این بحث افزایش قیمت نبوده است</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد کاظمی، نماینده مردم ملایر در مجلس شورای اسلامی در گفت‌وگو با خبرنگار <a href="http://asrehamedan.ir/32278">عصر همدان</a>؛ با اشاره به افزایش قیمت بنزین اظهار داشت: دولت در اجرای برنامه در رابطه با افزایش قیمت بنزین قصور کرده است.</p>
      <p>وی افزود: نمایندگان در مجلس شورای اسلامی در برنامه توسعه به دولت اختیار داده که هرسال ۱۰ درصد به قیمت بنزین اضافه کند که درشیب ملایمی این افزایش صورت بگیرد و شاهد افزایش یک‌باره قیمت نباشیم.</p>
      <p>نماینده مردم ملایر در مجلس شورای اسلامی گفت: این افزایش قیمت و سهمیه‌بندی مدت‌هاست در محافل تصمیم‌گیری کشور ازجمله در جلسات غیرعلنی مجلس شورای اسلامی و سازمان برنامه‌وبودجه مطرح بود اما بعد از تحریم‌ها و مسائل خاص اقتصادی کشور مقام معظم رهبری دستور دادند تا ستاد هماهنگی سه قوه تشکیل شود و درباره مسائل این‌گونه تصمیم‌گیری شود.</p>
      <p>وی  افزایش نرخ بنزین و سهمیه‌بندی بنزین را تصمیم نظام و ارکان نظام عنوان کرد و گفت: افزایش قیمت بنزین تصمیم دولت تنها نیست و این موضوع در ستاد هماهنگی سه قوه تصمیم گرفته‌شده است.</p>
      <p>کاظمی افزود: این ستاد از ناحیه رهبری اختیار تام در تصمیم‌گیری‌ها دارد و مجلس هم بی‌اطلاع از این بحث افزایش قیمت نبوده است.</p>
      <p>وی با اشاره به برنامه پنجم و ششم توسعه در رابطه با افزایش قیمت‌ها بیان کرد: نمایندگان مجلس شورای اسلامی به دولت این اختیار را داده بودند و دولت باید به مصوبه برنامه توسعه پنجم و ششم عمل می‌کرد، که این کار انجام‌نشده است.</p>
      <p>نماینده مردم ملایر در مجلس شورای اسلامی گفت: در این شرایط خاص و بحرانی کشور این افزایش حتماً تورم را موجب خواهد شد.</p>
      <p>وی تأکید کرد: دولت باید تلاش کند این افزایش باعث تورم و افزایش قیمت‌ها بخصوص در پخش حمل‌ونقل نشود.</p>
      <p>کاظمی گفت: آنچه حاصل فروش این افزایش قیمت است قرار شده به‌حساب خانوارهای دهک های پایین جامعه و اقشار آسیب‌پذیر و خانواده‌های تحت پوشش واریز شود و یک ریال این درآمد به‌حساب خزانه و دولت تعلق نمی‌گیرد.</p>
      <p>انتهای پیام/</p>
    </article>
  </body>
</html>