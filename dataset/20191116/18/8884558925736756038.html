<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/gorica-po-zmagi-v-kopru-znova-v-igri-za-prvo-mesto"/>
    <meta property="og:site_name" content="Primorske novice"/>
    <meta property="article:published_time" content="2019-11-16T18:34:46+00:00"/>
    <meta property="og:title" content="Gorica po zmagi v Kopru znova v igri za prvo mesto"/>
    <meta property="og:description" content="Dva kroga pred koncem jesenskega dela prvenstva v drugi nogometni ligi sta se na primorskem derbiju nekdanjih prvoligašev pomerila Koper in Gorica, ki je Koprčanom vrnila za poraz v prvem delu sezone in z zmago spet odprla boj za napredovanje."/>
  </head>
  <body>
    <article>
      <h1>Gorica po zmagi v Kopru znova v igri za prvo mesto</h1>
      <address><time datetime="2019-11-16T18:34:46+00:00">16 Nov 2019, 18:34</time> by <a rel="author">Rok Maver</a></address>
      <p>
        <b>Dva kroga pred koncem jesenskega dela prvenstva v drugi nogometni ligi sta se na primorskem derbiju nekdanjih prvoligašev pomerila Koper in Gorica, ki je Koprčanom vrnila za poraz v prvem delu sezone in z zmago spet odprla boj za napredovanje.</b>
      </p>
      <figure>
        <img src="https://static.primorske.si/foto/highres/gnweb/720020_f265nogomet_kp_go10t.jpg"/>
        <figcaption>Foto: Tomaž Primožič/FPA</figcaption>
      </figure>
      <p><b>KOPER</b> &gt; Pred lepim številom gledalcev in obema navijaškima skupinama sta primorska tekmeca odigrala zelo solidno tekmo. Po njej so bili zelo dobre volje nogometaši Gorice in njihovi privrženci, pa tudi v taborih ostalih tekmecev, ki se potegujejo za vrh druge lige, zagotovo niso bili slabe volje.</p>
      <p>Če bi Koper spet slavil v derbiju z Gorico, bi pobegnil na težko ulovljivih osem točk prednosti in s tem postavil resno hipoteko za neposredno napredovanje v prvo ligo. Tako pa je Gorica z zmago z 2:0 znova odprla boj za prvo mesto, ki prinaša neposredno napredovanje v prvo ligo in se vodilnemu Kopru približala na dve točki. Prav tako sta slavila najbližja zasledovalca, Nafta in Kalcer Radomlje.</p>
      <blockquote><b>Koper : Gorica 0:2 (0:1)<br/></b><b>Stadion Bonifika, gledalcev 800</b>, sodnik Žganec (Ljubljana). Strelca - 0:1 Lipušček (32), 0:2 Colley (51). <br/><b>Koper</b>: Nenezić, Mišić, Jelić Balta (od 46. Cerovec), Vršič, Meštrić (od 59. Bešir), Baša, Žužek, Djermanović (od 79. Vekić), Pejić, Jozinović, Hadžić. Trener: Miran Srebrnič.<br/><b>Gorica</b>: Marjanović, Grudina, Kolenc, Osuji, Volarič, Colley (od 90. Jermol), M. Kavčič, T. Kavčič, Tomiček (od 46. Hodžić), Marinič (od 81. Gulič), Lipušček. <br/>Rumeni kartoni: Djermanović, Mišić, Jozinović; Marjanović; rdeč karton: Mišić (77 - ugovor sodniku).</blockquote>
      <p>Koprčani so bili boljši in podjetnejši prvih 20 minut igre, ko je na levem boku lepo prodiral <b>Kristjan Meštrić,</b> tri strele proti goriškemu golu pa je do tedaj sprožil <b>Dare Vršič </b>- končali so bodisi v kotu ali pa v rokah vratarja <b>Darka Marjanovića</b>.</p>
      <p>Po pol ure pa se je zgodil že kar ključni dogodek tekme. Gorica je imela na voljo prosti udarec z roba kazenskega prostora in zadela. Zadetek so pripisali izvajalcu prostega strela, visokemu branilcu<b> Žigi Lipuščku</b>, čeprav ga je v lastno mrežo preusmeril koprski branilec <b>Goran Jozinović</b>. Odtlej so se razmerja moči na igrišču spremenila: Gorica je prevzela pobudo in taktično spretno vlekla vodo na svoj mlin, gostitelji pa so postali bledi, neprepričljivi in breizdejni.</p>
      <p>Podobno je bilo - kljub menjavam - v drugem polčasu, ko so belo-modri hitro podvojili vodstvo. Znova iz prekinitve, le da je tokrat zadel razigrani <b>Lamin Colley</b>. Koprčani so v 75. minuti prek <b>Darka Mišića</b> zadeli vratnico, a so le minuto zatem ostali z igralcem manj, saj je isti igralec po prejetem rumenem kartonu takoj dobil še rdečega, najbrž zaradi kakšne odvečne pripombe sodniku. Takrat je bila usoda Kopra zapečatena.</p>
      <slideshow>
        <figure>
          <img src="https://static.primorske.si/foto/highres/gnweb/720020_f265nogomet_kp_go06t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720020_f265nogomet_kp_go04t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720020_f265nogomet_kp_go05t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720020_f265nogomet_kp_go07t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720020_f265nogomet_kp_go08t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720020_f265nogomet_kp_go09t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/720020_f265nogomet_kp_go03t.jpg"/>
          <figcaption>Foto: Tomaž Primožič/FPA</figcaption>
        </figure>
      </slideshow>
    </article>
  </body>
</html>