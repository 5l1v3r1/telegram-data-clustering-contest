<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/olga-kefalogianni-ethniki-sunennoisi-gia-to-prosfugiko.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-16T18:25:00+00:00"/>
    <meta property="og:title" content="Όλγα Κεφαλογιάννη: “Εθνική συνεννόηση για το προσφυγικό»"/>
  </head>
  <body>
    <article>
      <h1>Όλγα Κεφαλογιάννη: “Εθνική συνεννόηση για το προσφυγικό»</h1>
      <address>
        <time datetime="2019-11-16T18:25:00+00:00">16 Nov 2019, 18:25</time>
      </address>
      <p>«Μείζον εθνικό θέμα το οποίο έχει έρθει για να μείνει» χαρακτηρίζει το προσφυγικό η Όλγα Κεφαλογιάννη επισημαίνοντας την ανάγκη να υπάρξει εθνική συνεννόηση για την αντιμετώπισή του. Σε συνέντευξή της στην Εφημερίδα των Συντακτών, η Βουλευτής Α’ Αθήνας της ΝΔ τονίζει πως η κυβέρνηση η οποία, όπως λέει, παρέλαβε χάος αλλάζει πολιτική και σύντομα θα υπάρξει ένα δομημένο σύστημα διεθνούς προστασίας, το οποίο αυστηροποιεί και επισπεύδει τις διαδικασίες εξέτασης των αιτήσεων ασύλου. Παράλληλα, όπως τονίζει, όποιος δεν δικαιούται άσυλο θα μεταφέρεται σε κλειστά προαναχωρησιακά κέντρα, μέχρι την επιστροφή του. «Η πολιτική αυτή σύντομα θα αρχίσει να έχει αποτελέσματα και σε κάθε περίπτωση καλούμε όλο το πολιτικό φάσμα να στηρίξει αυτή την εθνική προσπάθεια» δηλώνει η κα Κεφαλογιάννη προσθέτοντας πως οι Έλληνες οι οποίοι και αγκαλιάζουν τους πρόσφυγες που έρχονται στη χώρα μας πρέπει να δείξουν την αλληλεγγύη τους και στους κατοίκους των νησιών που έχουν επωμιστεί ένα δυσανάλογο βάρος. Μάλιστα ξεκαθαρίζει πως στη Νέα Δημοκρατία δεν υπάρχουν αντίθετα πολιτικά μηνύματα τονίζοντας πως η παράταξη έχει δώσει τη δική της μάχη, ενάντια στον λαϊκισμό, όποια μορφή και αν έχει αυτός.  Σχολιάζοντας την κριτική που ασκείται για χρήση βίας από την αστυνομία  στα πανεπιστήμια η πρώην Υπουργός λέει πως η  κυβέρνηση εφαρμόζει τους νόμους. «Οι νόμοι θα εφαρμόζονται και στα πανεπιστήμια. Ιδίως όταν αφορούν ομάδες ατόμων που έχουν δημιουργήσει μέσα στα ιδρύματα ένα χώρο ανομίας και παραβατικότητας» τονίζει, ασκώντας κριτική  στον ΣΥΡΙΖΑ για τη στάση του.  </p>
    </article>
  </body>
</html>