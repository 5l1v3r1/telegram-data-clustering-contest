<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/cronaca/xeroderma-pigmentoso-1.4890011"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-16T18:35:43+00:00"/>
    <meta property="og:title" content="Gambettola, bambino ‘allergico’ alla luce solare. La scuola oscura tutte le finestre"/>
    <meta property="og:description" content="Gara di solidarietà per un alunno colpito da una rarissima patologia della pelle. Grazie a una raccolta fondi gli è stato donato un casco protettivo che usa all’aria aperta"/>
  </head>
  <body>
    <article>
      <h1>Gambettola, bambino ‘allergico’ alla luce solare. La scuola oscura tutte le finestre</h1>
      <h2>Gara di solidarietà per un alunno colpito da una rarissima patologia della pelle. Grazie a una raccolta fondi gli è stato donato un casco protettivo che usa all’aria aperta</h2>
      <address><time datetime="2019-11-16T18:35:43+00:00">16 Nov 2019, 18:35</time> by <a rel="author">VINCENZO D'ALTRI</a></address>
      <p>Cesena, 17 novembre 2019 - <b>La storia</b> di quel bambino che <b>non può vivere</b> <b>alla luce del sole</b> ha commosso i genitori della scuola e le associazioni di Gambettola. Per il piccolo <b>Karim</b> è partita <b>una raccolta fondi </b>per donargli <b>uno speciale casco protettivo</b> anti raggi UV che gli permette di non stare sempre chiuso in casa e andare a scuola.</p>
      <p>La famiglia di Karim, 6 anni, <b>originaria del Marocco</b> è residente a <b>Gambettola</b> dal 2002. Il bambino soffre di una grave malattia genetica: <b>la xeroderma pigmentosa</b> che gli provoca una eccessiva sensibilità <b>alla luce del sole</b>, pena dolorose scottature e tumori sulla pelle.</p>
      <p>Lo scorso anno, quando Karim frequentava la scuola dell’infanzia «Aquilone», le maestre notarono che <b>aveva la pelle sempre rovinata</b> e spesso era assente, intuirono che gli dava fastidio la luce del sole e per proteggerlo furono messe alle finestre dell’aula delle tende per oscurare la luce.</p>
      <p>A Bologna il bimbo fu sottoposto ad indagini mediche appropriate e alla fine venne confermata la <b>xeroderma pigmentosa</b>, malattia genetica, molto rara (l’incidenza nel mondo è di un caso ogni milione di abitanti) non è curabile ed è dovuta ad una alterazione del Dna. «A casa – spiega Haiat Attias mamma di Karim – abbiamo dovuto cambiare le lampadine fluorescenti, sia alogene che al neon, <b>con quelle a led </b>che a Karim non danno fastidio. Con lui dobbiamo evitare di uscire di casa di giorno e se proprio è necessario dobbiamo coprirlo con indumenti, cappello, occhiali da sole con lenti scure e crema solare ad alta protezione».<br/><br/><b>Un anno fa</b>, per Natale, <b>i genitori della classe di Karim</b>, con le associazioni Gambettola Eventi, Amici della Scuola e Idea Cooperativa, con le tombole natalizie ricavarono <b>1.600 euro</b> utilizzati per l’acquisto di uno speciale <b>casco protettivo</b> alle radiazioni ultraviolette (raggi Uv) da regalare a Karim.</p>
      <p>Quest’anno, con il suo bel casco, Karim frequenta la scuola primaria Pascoli di via Gramsci, la sua patologia è stata affrontata dalla direzione della scuola e dal Comune. Angela Bagnolini, assessore, spiega: «Per favorire l’inclusione di Karim a scuola <b>sono state messe alle finestre dell’aula</b>, dei bagni e dei luoghi comuni pellicole anti raggi Uv, inoltre è stata allestita un’aula polivalente per l’educazione motoria e per uso laboratorio.</p>
      <p>Sono state sostituite tutte le luci con lampade idonee e sono stati protetti gli schermi dei computer». «L’alunno quando entra a scuola si toglie il casco - aggiunge la dirigente dell’Istituto Comprensivo Statale Francesca Angelini – <b>va nella sua aula e dimostra di stare bene</b>, gioca e vive normalmente la vita della classe. Ogni tanto vengono dei tecnici che fanno misurazioni sulla quantità della luce presente nell’aula» «Sono contenta per come è stato accolto Karim nella scuola – aggiunge la mamma – e se anche non va nella palestra grande a fare ginnastica non è un problema perché la fa nell’aula con la sua maestra di sostegno».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>