<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/goncharuk-rozpoviv-glavi-mvf-pro-zdobutki-novoyi-vladi-329933_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T18:32:00+00:00"/>
    <meta property="og:title" content="Гончарук розповів главі МВФ про здобутки нової влади"/>
    <meta property="og:description" content="Влада відзвітувала про прийняття законопроектів, задекларованих Зеленським."/>
  </head>
  <body>
    <article>
      <h1>Гончарук розповів главі МВФ про здобутки нової влади</h1>
      <h2>Влада відзвітувала про прийняття законопроектів, задекларованих Зеленським.</h2>
      <address>
        <time datetime="2019-11-16T18:32:00+00:00">16 Nov 2019, 18:32</time>
      </address>
      <p>Прем'єр-міністр України Олексій Гончарук та міністр фінансів України Оксана Маркарова у п'ятницю, 15 листопада 2019, зустрілися з керівником <b><a href="https://dt.ua/ECONOMICS/misiya-mvf-rozpochala-svoyu-robotu-v-kiyevi-329656_.htmll">місії Міжнародного валютного фонду </a></b>(МВФ) Рон ван Роденом і економістом місії Габором Пулою.</p>
      <p>"Україна продемонструвала і продовжує демонструвати швидке і успішне втілення реформ, задекларованих президентом, нашим урядом і парламентом. Протягом останніх тижнів український парламент прийняв за основу проект закону про обіг земель сільськогосподарського призначення, а також прийняв за основу і в цілому<b> <a href="https://zn.ua/ECONOMICS/zelenskiy-podpisal-zakon-ob-anbandlinge-336284_.html">закон про анбандлинг</a></b>. Останній вже підписав президент. Тому ми сподіваємося на узгодження нової довгострокової програми розширеного фінансування, яка підтримає наші зусилля, спрямовані на прискорення економічного зростання", - наводить слова Гончарука прес-служба Кабінету міністрів України в суботу.</p>
      <p>У свою чергу керівник місії МВФ відзначив важливість реформ, які українська влада успішно провела останнім часом, і висловив сподівання на підтримку і прискорення їх темпу.</p>
      <p>Як повідомлялося,<b> <a href="https://dt.ua/ECONOMICS/misiya-mvf-rozpochala-svoyu-robotu-v-kiyevi-329656_.html">14 листопада місія</a></b> Міжнародного валютного фонду (МВФ) на чолі з Роном ван Роденом прибула до Києва для продовження дискусії про можливість відкриття для України нової програми розширеного фінансування EFF.</p>
      <p>Візити місії МВФ весь час супроводжуються подіями і висловами з ряду геть. Під час минулого її приїзду спалили будинок Гонтарєвої, а прем'єр заявив про "компроміс" з Коломойським, у цей наділи електронний браслет на екс-заступника Гонтарєвої Писарука, а Коломойський заявив, що РФ замінить Україні МВФ. Місію свідомо намагаються переконати, що в Україні — хаос. Робить це один чоловік, і виключно у своїх інтересах.</p>
      <p>Детальніше про банківські проблеми читайте у матеріалі Юлії Самаєвої <a href="https://dt.ua/internal/velika-gra-i-malenka-pomsta-329856_.html"> "<b>Велика гра і маленька помста</b>"</a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>