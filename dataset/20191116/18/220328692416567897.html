<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/400-kukhi-firmi-tochat-bolnichni-prez-noi-406914.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T18:15:49+00:00"/>
    <meta property="og:title" content="400 кухи фирми точат болнични през НОИ"/>
    <meta property="og:description" content="Заради това, че държавата не е провела контрол, не можем да наказваме всички работници, каза Ваня Григорова от КТ „Подкрепа”"/>
  </head>
  <body>
    <article>
      <h1>400 кухи фирми точат болнични през НОИ</h1>
      <address><time datetime="2019-11-16T18:15:49+00:00">16 Nov 2019, 18:15</time> by <a rel="author">Стандарт</a></address>
      <ul>
        <li>
          <b>Заради това, че държавата не е провела контрол, не можем да наказваме всички работници, каза Ваня Григорова от КТ „Подкрепа”</b>
        </li>
      </ul>
      <p>В София има доказателства, за <b>400 кухи фирми, създадени само да точат болнични през НОИ</b>. Това съобщи икономическият съветник на КТ Подкрепа Ваня Григорова в "Офанзива с Любо Огнянов" на Канал 3.</p>
      <p>"Не можем да пренебрегнем, че едни 400 фирми са създадени само за това всеки ден да точат болнични от фонда, без реално да има работници, които се нуждаят от това. И заради това, че държавата не е провела контрол, не можем да наказваме всички работници”, каза Григорова.</p>
      <p>Как някой нормален човек би могъл да си помисли въобще, че орязването на правата на всички ще спре злоупотребите на някого. Когато някой иска да вземе болнични, без да е болен, ще си вземе 10-15 дни, каза икономистката. И посочи, че поемането на първия ден от болничните няма да спре недобросъвестния работник, защото от 15 дни болнични той ще изкара много повече и ще си покрие първия, който сам ще си плати.</p>
      <p>Но успоредно с това ще накажем абсолютно всички болни български работници и служители, които ще бъдат лишавани от средства, когато най-много се нуждаят - за лекарства, за изследвания, голяма част от които не се покриват от НЗОК,  категорична бе Ваня Григорова.</p>
      <p>"Ние не правим статистика, официалната и единствена е на НОИ - по спомен от 2011 г. болничните са били 8 милиона на година, към 2016-17-18 вече скачат с 10 милиона отгоре, към 18 милиона”, съобщи синдикалистката. Тя припомни, че според европейската статистика "българският работник е на пето място в ЕС по интензивност на работата, по положени брой часове". "Когато българите сред всички 28 държави са на пето място по интензивност на работата, не можем да кажем, че българският работник не работи - това е по брой изработени дни, по извънреден труд. По заплащане сме на последно място", направи сравнението Ваня Григорова. Според нея има възможност минималната работна заплата у нас да стане 1000 лева, като средствата ще дойдат от печалбите на фирмите и от сивата икономика.<b> </b>По думите й<b> КТ Подкрепа и КНСБ имат готовност за национален протест заради предложението за болничните, но преди това очакват дали премиерът Бойко Борисов ще приеме лидерите на синдикатите.</b></p>
      <p> </p>
    </article>
  </body>
</html>