<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/komanduvach-sil-logistiki-zsu-nini-viyskoviy-arsenal-u-balakleyi-ye-bezpechnim-329932_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T18:27:00+00:00"/>
    <meta property="og:title" content="Командувач сил логістики ЗСУ: &quot;Нині військовий арсенал у Балаклії є безпечним&quot;"/>
    <meta property="og:description" content="Загорань та задимлень на території не спостерігалося, каже Олег Вишнівський."/>
  </head>
  <body>
    <article>
      <h1>Командувач сил логістики ЗСУ: "Нині військовий арсенал у Балаклії є безпечним"</h1>
      <h2>Загорань та задимлень на території не спостерігалося, каже Олег Вишнівський.</h2>
      <address>
        <time datetime="2019-11-16T18:27:00+00:00">16 Nov 2019, 18:27</time>
      </address>
      <p>Військовий арсенал у місті Балаклія Харківської області, де у п'ятницю <a href="https://dt.ua/UKRAINE/situaciya-na-viyskovomu-skladi-v-balakliyi-lokalizovana-golova-harkivskoyi-oda-329868_.html"><b>сталися вибухи</b></a>, не становить загрози для місцевих мешканців. Про це заявив командувач сил логістики Збройних Сил України генерал-лейтенант Олег Вишнівський, передає <a href="https://armyinform.com.ua/2019/11/vijskovyj-arsenal-u-misti-balakliya-ne-stanovyt-zagrozy-misczevym-meshkanczyam/">АрміяInform</a>.</p>
      <p>"Протягом ночі визначеним складом пожежного наряду здійснювалося патрулювання технічної території. Загорань та задимлень не спостерігалося. Тому нині військовий арсенал є безпечним щодо вибухо-пожежної безпеки", - стверджує Вишнівський.</p>
      <p>За його словами, після 2017 року територію арсеналу очистили майже на 60 відсотків. Усі інші боєприпаси вивезли або склали у захищене сховище й на відкритих майданчиках їх не зберігають, каже командувач сил логістики.</p>
      <figure>
        <iframe src="https://www.youtube.com/embed/ptjcgg4sPh8" width="640" height="360" data-service="Youtube" scrolling="no"/>
      </figure>
      <p>Унаслідок <a href="https://dt.ua/UKRAINE/vibuhi-v-balakliyi-dvoye-viyskovih-zaginuli-329808_.html"><b>вибухів боєприпасів</b> <b>на арсеналі в Балаклії</b></a> у п'ятницю, 15 листопада, загинули двоє саперів, п'ятеро отримали поранення.</p>
      <p>Попередньо подію кваліфікували за ч. 3 ст. 425 (недбале ставлення військової службової особи до служби, що спричинило істотну шкоду, вчинене в умовах особливого періоду) Кримінального кодексу.</p>
      <p>Зазначимо, що це не перший подібний інцидент. Так, 3 травня на території складу боєприпасів <a href="https://dt.ua/UKRAINE/na-teritoriyi-skladu-boyepripasiv-v-balakliyi-stalasya-pozhezha-276852_.html"><b>в Балаклії Харківської області під час планового розмінування території сталася пожежа</b></a>. У Міністерстві оборони повідомили, що причиною пожежі стало загоряння сухої трави на колишній технічній території 65 арсеналу, де тривали роботи з очищення та розмінування залишків снарядів.</p>
      <p><a href="https://zn.ua/UKRAINE/v-harkovskoy-oblasti-vzorvalsya-sklad-boepripasov-243117_.html"><b>Пожежа на складі боєприпасів в Балаклії</b></a> була й у березні 2017 році. Тоді <a href="https://dt.ua/UKRAINE/vibuhi-v-balakliyi-poshkodili-mayzhe-400-budinkiv-chotiri-bagatopoverhivki-pidlyagayut-znesennyu-241178_.html"><b>у місті ушкодження отримали 392 будівлі</b>.</a></p>
      <p>Детальніше про масштабну пожежу на складах боєприпасів у Харківській області читайте у статті Сергія Жукова "<a href="https://dt.ua/internal/sklad-problem-_.html"><b>Склад проблем</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly9hcm15aW5mb3JtLmNvbS51YS8=">Армія Інформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>