<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547806.html/%DA%A9%D8%AA%D8%A7%D8%A8%D8%AE%D8%A7%D9%86%D9%87-%D9%85%D8%B1%DA%A9%D8%B2%DB%8C-%DB%8C%D8%B2%D8%AF-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A8%D9%87-%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D9%85%DB%8C-%D8%B1%D8%B3%D8%AF-%D8%A7%D8%AE%D8%AA%D8%B5%D8%A7%D8%B5-40-%D9%87%D8%B2%D8%A7%D8%B1-%D8%AA%D9%86-%DA%A9%D8%A7%D8%BA%D8%B0-%D8%A8%D9%87-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D9%85%DA%A9%D8%AA%D9%88%D8%A8"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T18:25:00+00:00"/>
    <meta property="og:title" content="کتابخانه مرکزی یزد تا پایان سال به بهره برداری می رسد/اختصاص 40 هزار تن کاغذ به رسانه های مکتوب"/>
    <meta property="og:description" content="وزیرفرهنگ و ارشاد در جمع خبرنگاران از اتمام پروژه کتابخانه مرکزی یزد تا پایان امسال خبر داد."/>
  </head>
  <body>
    <article>
      <h1>کتابخانه مرکزی یزد تا پایان سال به بهره برداری می رسد/اختصاص 40 هزار تن کاغذ به رسانه های مکتوب</h1>
      <h2>وزیر فرهنگ و ارشاد در یزد:</h2>
      <address>
        <time datetime="2019-11-16T18:25:00+00:00">16 Nov 2019, 18:25</time>
      </address>
      <p>وزیرفرهنگ و ارشاد در جمع خبرنگاران از اتمام پروژه کتابخانه مرکزی یزد تا پایان امسال خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://yazdeemrooz.ir/">یزدرسا</a>، سید عباس صالحی عصر امروز در نشست خبری با اصحاب رسانه یزد با بیان اینکه شانزدهمین استانی که سفر استانی را  داشتیم، استان یزد بود گفت: اهداف بسیاری را در این سفرها دنبال می‌کنیم که تنظیم موافقت‌نامه برنامه‌ای با استان‌ها از مهم‌ترین اهداف این سفرها است.</p>
      <p>وزیر فرهنگ و ارشاد با اشاره به برنامه‌ریزی‌ های صورت گرفته جهت تکمیل تالار و کتابخانه مرکزی یزد اظهار داشت: کتابخانه مرکزی یزد تا پایان امسال و امیدواریم تالار مرکزی نیز تا پایان سال آینده به بهره برداری برسد.</p>
      <p>وی خاطرنشان کرد: امیدواریم در 16 ماه باقی‌مانده این تفاهم‌نامه شرایطی را فراهم آورد که حوزه فرهنگ و هنر شرایط مطلوب‌تری را در استان‌ها و کشور به خود ببیند.</p>
      <p>صالحی تصریح کرد: به دلیل انتخاب یزد به عنوان پایتخت کتاب ایران، برنامه‌های مختلف و مهمی در هفته کتاب و کتابدار در یزد برگزار شد که یکی از آن‌ها برگزاری مراسم کتابداران با حضور حدود 400 کتابدار کشور در این استان بود.</p>
      <p>وزیر ارشاد در بخش دیگری از سخنانش بابیان اینکه متاسفانه در کشور از فرصت‌های شبکه‌ای به خوبی  استفاده نمی‌ شود گفت: جلسه شورای عالی فرهنگی فرصتی است که مدیران در جلسات آن حضور دارند و می‌توانند با ارتباط مستقیم باهم به شکلی عمل کنند که بسیاری از مسائل و مشکلات حل شود.</p>
      <p>وی با اشاره به اینکه فضای رسانه‌ای در این چند سال مشکلات عدیده‌ای داشته‌اند افزود: یکی از این مشکلات، وارد شدن یک‌باره به شبکه‌های مجازی و آنلاین در کشور بود که مطبوعات کلاسیک را در رقابت با خود قرارداد.</p>
      <p>صالحی در خصوص تامین کاغذ رسانه‌های مکتوب در کشور هم ابراز داشت: در پایان سال 97 کاغذ درشمار کالای اساسی نبود که این موضوع تلاطم‌هایی را ایجاد کرد و اواخر اردیبهشت کاغذ در کالای اساسی قرار گرفت و بروکراسی اداری در کشور سبب شد که  مسیر واردکردن کاغذ به‌عنوان کالای اساسی به جریان بیفتد.</p>
      <p>وزیر ارشاد با اشاره به این‌که 40 هزار تن برای کاغذ مطبوعات در نظر گرفته‌ شده است، تصریح کرد:  رقم بسیار خوبی را در فضای سفارش کاغذ داشتیم و امیدواریم که با واردات کاغذ که روزبه‌روز بهتر می‌شود، بتوانیم کمک‌های شایان توجهی در این خصوص به رسانه‌ها داشته باشیم.</p>
      <p>وی در پایان تعداد بیمه‌شدگان شغل خبرنگاری در کشور را 28 هزار نفر تا پایان سال گذشته دانست و گفت: این آمار طی دو سال به 42 هزار نفر ارتقا یافته که امیدوار این مسئله در سال جاری و آینده نیز ادامه پیدا کند و دنبال حل این مسائل هستیم.<br/><br/>انتهای پیام/</p>
      <p> </p>
    </article>
  </body>
</html>