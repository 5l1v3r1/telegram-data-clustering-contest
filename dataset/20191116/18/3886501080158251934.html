<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119390-jedan-od-pet-miliona-krenuli-u-protestnu-setnju-obratice-se-i-aleksandar-obradovic?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T18:00:05+00:00"/>
    <meta property="og:title" content="Jedan od pet miliona krenuli u protestnu šetnju, obratiće se i Aleksandar Obradović"/>
    <meta property="og:description" content="Učesnici protesta Jedan od pet miliona krenuli su večeras u protestnu šetnju do Palate pravde gde će im se, kako su najavili organizatori na početku protesta, obratiti uzbunjivač iz Krušika Aleksandar Obradović. Jedan od organizatora protesta Srdjan Marković rekao je da u Srbiji postoje hrabri ljudi, a da je jedan od najhrabrijih Aleksandar Oradović koji je istupio javno i kazao &quot;car je go&quot; i &quot;nešto je trulo u Srbiji&quot;. &quot;Hvala ti Aleksandre u ime svih nas&quot;, rekao je Marković. Dodao je da Obradović ne zna za granice i rešetke. &quot;Strah je jedini zatvor u koji možete da nas stavite&quot;, rekao je Marković koji je poručio &quot;kada pobedimo strah i mi ćemo pobediti&quot;. Marković je kazao da ima jedan čovek u Srbiji koji ima problem sa srcem i koji je završio u bolnici, a taj čovek je, kako je rekao Marković, pevač Djordje Balašević kojem je poručio &quot;izdržaćeš znamo&quot;. Marković je rekao da su više od jedanaest meseci na ulicama, da se bore za Srbiju, protiv nasilja i laži, za istinu i promenu sistema. Poručio je da se 11 meseci…"/>
  </head>
  <body>
    <article>
      <h1>Jedan od pet miliona krenuli u protestnu šetnju, obratiće se i Aleksandar Obradović</h1>
      <address>
        <time datetime="2019-11-16T18:00:05+00:00">16 Nov 2019, 18:00</time>
      </address>
      <p>Učesnici protesta Jedan od pet miliona krenuli su večeras u protestnu šetnju do Palate pravde gde će im se, kako su najavili organizatori na početku protesta, obratiti uzbunjivač iz Krušika Aleksandar Obradović. Jedan od organizatora protesta Srdjan Marković rekao je da u Srbiji postoje hrabri ljudi, a da je jedan od najhrabrijih Aleksandar Oradović koji je istupio javno i kazao "car je go" i "nešto je trulo u Srbiji".<br/><br/>"Hvala ti Aleksandre u ime svih nas", rekao je Marković.<br/><br/>Dodao je da Obradović ne zna za granice i rešetke.<br/><br/>"Strah je jedini zatvor u koji možete da nas stavite", rekao je Marković koji je poručio "kada pobedimo strah i mi ćemo pobediti".<br/><br/>Marković je kazao da ima jedan čovek u Srbiji koji ima problem sa srcem i koji je završio u bolnici, a taj čovek je, kako je rekao Marković, pevač Djordje Balašević kojem je poručio "izdržaćeš znamo".<br/><br/>Marković je rekao da su više od jedanaest meseci na ulicama, da se bore za Srbiju, protiv nasilja i laži, za istinu i promenu sistema.<br/><br/>Poručio je da se 11 meseci bore i pokušavaju da raskrnikaju jednu veliku laž sistema i da će 22. novembar (kada se odlučuje o doktoratu ministra finansija Siniše Malog) biti jedna od najvećih pobeda kada će biti sigurni da su oslobodili jednu instituciju.<br/><br/>"Ta institucija će biti prva koja je oslobodjena, jedna od mnogih koja je istupila i rekla ne", kazao je Marković.<br/><br/>Dodao je da su RTS i tužilaštvo medju institucijama koje ne rade.<br/><br/>Kako je rekao, tužilaštvo je pokazalo da svoj posao radi samo ako je dobro za Srpsku naprednu stranku i predsednika Srbije Aleksandra Vučića.<br/><br/>Studentikinja Valentina Reković rekla je da je danas 50. subota kako se "bore za istinu".<br/><br/>"Oni su slali batinaše na nas i tukli studente, a nisu uspeli da nas pokolebaju i zastraše", rekla je Reković.<br/><br/>Rekla je i da su "plaćeni batinaši" jedini odogovor koji je režim slao, da su jedni takvi batinaši bili ispred RTS-a, a medju njima je, kako je rekla, bio i sin funkcionera SNS-a koji je napao snimatelja Nemanju Ristića.</p>
    </article>
  </body>
</html>