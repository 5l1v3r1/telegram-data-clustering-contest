<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/urjad-skasuvav-obmezhennja-grojsmana-na-tarifi-na-opalennja-ta-garjachu-vodu-640410.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T18:45:39+00:00"/>
    <meta property="og:title" content="Уряд скасував обмеження Гройсмана на тарифи на опалення та гарячу воду"/>
    <meta property="og:description" content="Встановлення граничних тарифів на опалення і гарячу воду суперечить вимогам МВФ і ставить під загрозу відключення опалення і гарячого водопостачання – Міненерго"/>
  </head>
  <body>
    <article>
      <h1>Уряд скасував обмеження Гройсмана на тарифи на опалення та гарячу воду</h1>
      <address>
        <time datetime="2019-11-16T18:45:39+00:00">16 Nov 2019, 18:45</time>
      </address>
      <h4>Встановлення граничних тарифів на опалення і гарячу воду суперечить вимогам МВФ і ставить під загрозу відключення опалення і гарячого водопостачання – Міненерго</h4>
      <p>Кабінет міністрів на засіданні 15 листопада прийняв рішення «Про визнання такою, що втратила чинність, постанови від 26 червня 2019 року №560», якою встановлювався граничний тариф на опалення і гаряче водопостачання.</p>
      <p>Про це повідомляє <a href="http://mpe.kmu.gov.ua/minugol/control/uk/publish/article;jsessionid=7BC92956B2FBDBDF5A1DE45E360740DC.app1?art_id=245419287&amp;cat_id=35109">пресслужба</a> Міністерства енергетики та навколишнього середовища.</p>
      <p>Скасованою постановою №560 Кабмін Володимира Гройсмана встановив граничний тариф на послугу з постачання теплової енергії для населення на рівні 1,4 тис грн за 1 Гкал за наявності приладів обліку і 35,21 грн за 1 кв. м без приладів обліку.</p>
      <p>Також було встановлено граничний тариф на послугу гарячого водопостачання на рівні 83,66 грн за кубометр за умови підключення рушникосушарок і 75,74 грн за кубометр за відсутності рушникосушарок.</p>
      <p>«Рішення забезпечує стійке проходження опалювального сезону та усуває загрозу відключення міст від газу через економічно необґрунтовані ставки тарифів», – сказано в повідомленні.</p>
      <p>У Міненерго стверджують, що встановлення граничних тарифів на опалення і гарячу воду суперечить вимогам МВФ і ставить під загрозу відключення опалення і гарячого водопостачання.</p>
      <p>Крім того, з відповідним проханням до прем’єр-міністра Олексія Гончарука звернулася Асоціація міст України.</p>
      <p>За оцінкою уряду, середньозважений тариф по Україні на теплову енергію станом на 1 травня становив 1,8 тис грн за Гкал, а обмеження тарифу відповідно до скасованої постанови призвело б до додаткових витрат місцевих бюджетів за час опалювального сезону 2019/2020 року на суму 7 млрд грн.</p>
      <p>Постановою №560 від 26 червня 2019 року Кабінет міністрів ввів граничний рівень цін на 1 Гкал теплоенергії в системі централізованого опалення для міст обласного значення та Києва на рівні 1,4 тис. грн.</p>
      <p>Як пояснював прем’єр-міністр Гройсман, обмеження цін на тепло було покликане спонукати місцеву владу вкладати кошти місцевих бюджетів в модернізацію ЖКГ, а також обумовлено зниженням цін на газ.</p>
      <blockquote>
        <b>Читайте також: <a href="https://glavcom.ua/economics/finances/meni-81-j-rik-i-ja-tezh-ne-loh-vidatnij-agrarij-geroj-ukrajini-napisav-lista-zelenskomu-640366.html">«Мені 81-й рік, і я теж не лох». Видатний аграрій, Герой України, написав листа Зеленському.</a></b>
      </blockquote>
      <p>Нагадаємо, як заявила Маркарова, <a href="https://glavcom.ua/economics/finances/privatbank-bude-privatizovanij-markarova-640336.html">ПриватБанк буде приватизований.</a></p>
      <related>
        <a href="https://glavcom.ua/economics/finances/golova-profspilki-uryad-vimagaje-skorochennya-derzhsluzhbovciv-ale-ne-maje-uyavlennya-yak-ce-robiti-640243.html"/>
        <a href="https://glavcom.ua/country/society/-golova-profspilki-derzhsluzhbovciv-zaklikav-ukrajinciv-ne-vvazhati-usih-chinovnikiv-negidnikami-640252.html"/>
        <a href="https://glavcom.ua/economics/finances/u-profspilci-derzhsluzhbovciv-poskarzhilis-skorochennya-lyudey-v-rayadministraciyah-pidrivaje-osnovi-derzhavnoji-sluzhbi-640241.html"/>
      </related>
    </article>
  </body>
</html>