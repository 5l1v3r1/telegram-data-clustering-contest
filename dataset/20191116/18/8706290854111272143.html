<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/684711/o-vasilias-fenterer-paredose-to-stemma-tou-ston-tsitsipa-me-epivl"/>
    <meta property="og:site_name" content="enikos.gr"/>
    <meta property="article:published_time" content="2019-11-16T18:44:00+00:00"/>
    <meta property="og:title" content="O &quot;βασιλιάς&quot; Φέντερερ παρέδωσε το στέμμα του στον Τσιτσιπά – Με επιβλητική εμφάνιση στον τελικό του ATP Finals ο &quot;πρίγκιπας&quot; Στέφανος"/>
    <meta property="og:description" content="Θα μπορούσε να χαρακτηριστεί και ως τελετή παράδοσης-παραλαβής. Ο &quot;βασιλιάς&quot; του τένις..."/>
  </head>
  <body>
    <article>
      <h1>O "βασιλιάς" Φέντερερ παρέδωσε το στέμμα του στον Τσιτσιπά – Με επιβλητική εμφάνιση στον τελικό του ATP Finals ο "πρίγκιπας" Στέφανος</h1>
      <address>
        <time datetime="2019-11-16T18:44:00+00:00">16 Nov 2019, 18:44</time>
      </address>
      <p>Θα μπορούσε να χαρακτηριστεί και ως τελετή παράδοσης-παραλαβής. Ο "βασιλιάς" του τένις, ο Ρότζερ Φέντερερ και ο διάδοχός του, ο Στέφανος Τσιτσιπάς. Ο θρύλος του αθλήματος απέναντι στον κορυφαίο Έλληνα τενίστα και μελλοντικό Νο1 της παγκόσμιας κατάταξης. Και ως συνήθως σε αυτές τις περιπτώσεις όλα τα «φώτα» έπεσαν σε αυτόν που έρχεται. Ο Τσιτσιπάς με επιβλητική εμφάνιση βροντοφώναξε ότι το μέλλον του ανήκει και πήρε το εισιτήριο για τον πιο σημαντικό τελικό της καριέρας του.</p>
      <p>Ο Τσιτσιπάς δεν «μάσησε» ούτε από τα... αμέτρητα παράσημα του Ελβετού, ούτε από τη λάμψη του, ούτε από το κοινό που –ως συνήθως- ήταν στο πλευρό του Φέντερερ. Με απόλυτη συγκέντρωση στο παιχνίδι του, με τεράστια ψυχραιμία σε όλους τους κρίσιμους πόντους πήρε τη νίκη με 6-3, 6-4 και έκλεισε θέση στον τελικό της διοργάνωσης.</p>
      <p>Το σημερινό ματς των δύο αντιπάλων θύμισε σε μεγάλο βαθμό τη μάχη τους στη Μελβούρνη για το Αυστραλιανό Όπεν. Νικητής (και) τότε ήταν ο Στέφανος Τσιτσιπάς, ο οποίος δεν είχε επιτρέψει στον Φέντερερ να κερδίσει ούτε έναν από τους 12 break points που έφτασε. Και σήμερα ο Ελβετός ήταν... θεατής στο ίδιο έργο, καθώς κατάφερε να αξιοποιήσει μόνο έναν από τους 12 break points.</p>
      <p>Τον θρίαμβο του Τσιτσιπά παρακολούθησε από κοντά ο πρωθυπουργός, Κυριάκος Μητσοτάκης, ο οποίος είναι θαυμαστής του τένις και του Έλληνα πρωταθλητή.</p>
      <p>Ο αγώνας ξεκίνησε ιδανικά για τον Στέφανο Τσιτσιπά. Ο Φέντερερ είχε break point μόλις στο πρώτο game, αλλά ο Έλληνας τενίστας κράτησε το σερβίς του και στη συνέχεια έκανε break εκείνος στον Ελβετό. Ο 21χρονος τενίστας το εξαργύρωσε αμέσως μετά για να προηγηθεί με 3-0.</p>
      <p>Από εκείνο το σημείο και μετά ο Ελβετός άρχισε να πιέζει για να πάρει πίσω το break. Είναι χαρακτηριστικό ότι έβδομο game ο Φέντερερ προηγήθηκε με 0-40, αλλά ο Στέφανος βρήκε τον τρόπο να επιστρέψει.</p>
      <p>Στη συνέχεια ο Φέντερερ κράτησε το σερβίς του και έπειτα παρακολουθήσαμε ένα game από... άλλον πλανήτη. Ο Τσιτσιπάς σέρβιρε για να κλείσει το σετ και ο Φέντερερ για να δώσει συνέχεια σε αυτό. Ο Ελβετός είχε δύο break points, αλλά ο Στέφανος στο έβδομο set point του κατάφερε να κλείσει το σετ με 6-3 και να προηγηθεί με 1-0.</p>
      <p>Στο ξεκίνημα του δευτέρου σετ είχαμε περίπου μία επανάληψη όσων είδαμε στο πρώτο. Ο Τσιτσιπάς έκανε break στο δεύτερο service game του, όμως ο Φέντερερ απάντησε με τον ίδιο τρόπο αμέσως μετά. Ο Ελβετός προηγήθηκε με 0-40, αλλά και πάλι ο Τσιτσιπάς κατάφερε να απαντήσει. Τελικά ο Ελβετός στο δέκατο break point που δημιούργησε κατάφερε να το κάνει και να φέρει το σετ στα ίσα.</p>
      <p>Το παιχνίδι των... break συνεχίστηκε και στο επόμενο game. Ο Τσιτσιπάς δείχνοντας την τρομερή πνευματική κατάσταση στην οποία βρίσκεται κατάφερε κάνει εκ νέου break στον Φέντερερ και στη συνέχεια να κρατήσει το σερβίς του για να προηγηθεί με 4-2.</p>
      <p>Στη συνέχεια οι δύο τενίστες κράτησαν το σερβίς τους και φτάσαμε στο δέκατο game στο οποίο ο Στέφανος Τσιτσιπάς σέρβιρε για να κλείσει το ματς. Ο Φέντερερ είχε δύο break points, αλλά ο Στέφανος φάνηκε πιστός στο ραντεβού του με την ιστορία!</p>
      <p>Βρίσκοντας μεγάλα σερβίς ο Τσιτσιπάς έκλεισε το ματς και μαζί μια θέση για τον τελικό της Κυριακής όπου θα αντιμετωπίσει έναν εκ των Τιμ και Ζβέρεφ.</p>
      <related>
        <h4>σχετικά άρθρα</h4>
        <a href="http://www.enikos.gr/sports/684661/me-fenterer-o-tsitsipas-ston-imiteliko-tou-atp-finals%0A%20%20%20%20%0A"/>
        <a href="http://www.enikos.gr/sports/684608/me-fenterer-o-tsitsipas-exo-o-nadal%0A%20%20%20%20%0A"/>
        <a href="http://www.enikos.gr/sports/684540/kerdise-to-proto-set-o-tsitsipas-tora%0A%20%20%20%20%0A"/>
        <a href="http://www.enikos.gr/sports/684407/simera-i-megali-monomachia-tsitsipa-nadal-sto-londino%0A%20%20%20%20%0A"/>
        <a href="http://www.enikos.gr/sports/684133/tsitsipas-ta-ekana-ola-sosta-me-ton-zveref%0A%20%20%20%20%0A"/>
        <a href="http://www.enikos.gr/sports/684131/prokrithike-sta-imitelika-o-tsitsipas-nikise-ton-germano-schetika%0A%20%20%20%20%0A"/>
        <a href="http://www.enikos.gr/sports/684090/mythiki-anatropi-apo-ton-nadal-epivlithike-tou-mentventef-an-kai-%0A%20%20%20%20%0A"/>
        <a href="http://www.enikos.gr/sports/683980/exallos-o-nadal-me-erotisi-dimosiografou-gia-ton-gamo-tou-binteo%0A%20%20%20%20%0A"/>
        <a href="http://www.enikos.gr/sports/683624/tsitsipas-oneiro-mou-na-eimai-edo-simainei-polla-gia-mena-afti-i-%0A%20%20%20%20%0A"/>
      </related>
    </article>
  </body>
</html>