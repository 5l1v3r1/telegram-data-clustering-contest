<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/lugise-kai-ton-promithea-sto-kastro-tou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-16T18:55:00+00:00"/>
    <meta property="og:title" content="&quot;Λύγισε&quot; και τον Προμηθέα στο &quot;κάστρο&quot; του"/>
    <meta property="og:description" content="ΣΠΟΥΔΑΙΑ ΚΑΙ ΔΙΚΑΙΗ ΝΙΚΗ ΤΟΥ ΡΕΘΥΜΝΟ CRETAN KINGS ΜΕ 70-63"/>
  </head>
  <body>
    <article>
      <h1>"Λύγισε" και τον Προμηθέα στο "κάστρο" του</h1>
      <address>
        <time datetime="2019-11-16T18:55:00+00:00">16 Nov 2019, 18:55</time>
      </address>
      <p>ΣΠΟΥΔΑΙΑ ΚΑΙ ΔΙΚΑΙΗ ΝΙΚΗ ΤΟΥ ΡΕΘΥΜΝΟ CRETAN KINGS ΜΕ 70-63</p>
      <p>Το Ρέθυμνο Cretan Kings απέδειξε πως δε «λυγίζει» στην έδρα του, πραγματοποιώντας τη 2<sup>η</sup> νίκη του στην EKO Basket League, επικρατώντας με 70-63 του Προμηθέα.<br/>Η Ρεθυμνιώτικη ομάδα παίζοντας εξαιρετικά σε όλη τη διάρκεια του παιχνιδιού σε άμυνα και επίθεση, κατάφερε να κυριαρχήσει από το ξεκίνημα ως και το τελευταίο λεπτό. Άπαντες λειτούργησαν ιδανικά και εκτέλεσαν άρτια το πλάνο, αφήνοντας τους αντιπάλους τους να μετρήσουν μόλις 13 ασίστ και υποχρεώνοντας τους σε 14 λάθη. Μάλιστα, κατάφεραν να πάρουν διψήφια διαφορά από τις αρχές του 3<sup>ου</sup> δεκαλέπτου (39-28), η οποία αυξανόταν λεπτό με το λεπτό, φτάνοντας στη μέγιστη τιμή της στο 35’ (64-47). Κομβικής σημασίας ήταν το «ξέσπασμα» του Καμπερίδη με 6 σερί πόντους (59-44 στο 33’), ενώ τη «σκυτάλη» πήρε ο Χριστοδούλου, βάζοντας τις βάσεις για μία δίκαιη επικράτηση.<br/>Πρώτος σκόρερ ήταν ο Χριστοδούλου με 16 πόντους, με τον Φράνκαμπ να ακολουθεί με 13 πόντους, ενώ άπαντες προσέφεραν τα μέγιστα για αυτήν τη σπουδαία νίκη.</p>
      <p>ΤΟ ΠΑΙΧΝΙΔΙ<br/><b>1<sup>ο</sup> Δεκάλεπτο<br/></b>Με τον Λαναρά ξανά στο αρχικό σχήμα και τον Χριστοδούλου «ζεστό», η Ρεθυμνιώτικη ομάδα προηγήθηκε με 5-0. Ο Προμηθέας με δύο σερί τρίποντα πήρε για πρώτη φορά προβάδισμα (5-6), απαντώντας ξανά στη συνέχεια στο 9-6 των παικτών μας (9-10). Η συνέχεια άνηκε στο Ρέθυμνο Cretan Kings, κυριαρχώντας και στις δύο μεριές του παρκέ και με επιμέρους 10-4 εξασφάλισε τη μεγαλύτερη διαφορά του α’ δεκαλέπτου (19-14 στο 9’), με τον Κατσίβελη να μειώνει στην «εκπνοή» (19-16).<br/><b>2<sup>ο</sup> Δεκάλεπτο<br/></b>Οι φιλοξενούμενοι κατάφεραν να μειώσουν στον πόντο (19-18 στο 11’), αλλά οι εξαιρετικοί Χότον, Φράνκαμπ και Χριστοδούλου ανέβασαν τη διαφορά στο +9 για πρώτη φορά (27-18 στο 13’), με σερί 8-0. Από κει και πέρα, ο Προμηθέας χτύπησε στις αργές επιστροφές των αντιπάλων τους, μειώνοντας σε 29-26 (16’). Όμως, και πάλι οι Φράνκαμπ, Χότον και Γκόρντον βρήκαν τις λύσεις (35-26 στο 19’), με τους γηπεδούχους να πηγαίουνι στα αποδυτήρια προηγούμενοι με 35-28.<br/><b>3<sup>ο</sup> Δεκάλεπτο<br/></b>Στο ξεκίνημα της επανάληψης σημειώθηκε η μεγαλύτερη διαφορά με τον Γκόρντον να στέλνει την ομάδα του στο +11 (39-28). Από κει και πέρα, η πιεστική άμυνα των φιλοξενούμενων ανάγκασε τους Ρεθυμνιώτες σε βιαστικές επιλογές στην επίθεση, με τους ίδιους να το εκμεταλλεύονται και να μειώνουν σε 39-34 (24’), με σερί 6-0. Η ενέργεια των Χότον, Λι και Χριστοδούλου έκαναν τη διαφορά στη συνέχεια, με τον πρώτο να λύνει τον «γόρδιο δεσμό» και την απόλυτη συγκέντρωση στην άμυνα να αποδεικνύεται κομβική, με αποτέλεσμα το σερί να διευρύνεται στο 9-1 για το +13 (48-35 στο 28’), με το Ρέθυμνο Cretan Kings να ολοκληρώνει την 3<sup>η</sup> περίοδο προηγούμενο με 50-38.<br/><b>4<sup>ο</sup> Δεκάλεπτο<br/></b>Αν και ο Προμηθέας μπήκε αποφασισμένος στην 4<sup>η</sup> περίοδο (52-44 στο 32’), ο Καμπερίδης με 6 σερί πόντους έκανε το 59-44 στο 33’, ανοίγοντας τον δρόμο για τη νίκη. Εκείνος που πήρε τη «σκυτάλη» στη συνέχεια, ήταν ο εκπληκτικός Χριστοδούλου, ο οποίος με 5 σερί πόντους ανέβασε τη διαφορά στο +17 (64-47 στο 35’), με την πλάστιγγα να γέρνει οριστικά προς την πλευρά τους. Όσο και αν προσπάθησαν οι φιλοξενούμενοι, οι παίκτες μας πατούσαν γερά στα πόδια τους, μην αφήνοντας καν την πιθανότητα να πιστέψουν οι αντίπαλοι σε κάτι καλύτερο. Τελικά, το φινάλε τους βρήκε δίκαια νικητές με 70-63.<br/><b>ΟΙ ΔΙΑΙΤΗΤΕΣ</b>: Μάνος, Παντελίδης, Θεονάς<br/><b>ΤΑ ΔΕΚΑΛΕΠΤΑ</b>: 19-16, 35-28, 50-38, 70-63.<br/><b>ΡΕΘΥΜΝΟ</b> <b>CRETAN </b><b>KINGS (Βαγγέλης Ζιάγκος)</b>: Χριστοδούλου 16 (2), Λαναράς, Μάρεϊ 8, Χάρις 3(1), Γκόρντον 6, Λι 7 (7 ριμπάουντ, 3 ασίστ), Χότον 8 (6 ριμπάουντ), Μαραγκάκης, Καμπερίδης 9(1), Γαρέζος, Ραζής, Φράνκαμπ 13 (4/7 δίποντα, 1 τρίποντο, 2/2 βολές, 4 ασίστ).<br/><b>ΠΡΟΜΗΘΕΑΣ</b> <b>(Μάκης Γιατράς)</b>: Χολ 15 (1), Λίποβι, Αγραβάνης 5 (1), Μπόγρης, Μαντζούκας 6(1), Μπαμπ 3(1), Κασελάκης 8(2), Κατσίβελης 6, Φίλερ 6(1), Ρόμπινσον 12 (1), Έλις 2, Μπαζίνας.</p>
    </article>
  </body>
</html>