<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/video-v-parizu-ze-vec-ur-potekajo-spopadi-249755"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T18:40:00+00:00"/>
    <meta property="og:title" content="VIDEO: V Parizu že več ur potekajo spopadi"/>
    <meta property="og:description" content="PARIZ – Na francoskih ulicah so se ob prvi obletnici začetka protestov rumenih jopičev začeli zbirati protestniki. V Parizu so na več krajih izbruhnili spopadi med protestniki in policisti, ki ..."/>
  </head>
  <body>
    <article>
      <h1>VIDEO: V Parizu že več ur potekajo spopadi</h1>
      <h2>V Franciji ob obletnici gibanja rumenih jopičev napetosti med protestniki in policijo.</h2>
      <address><time datetime="2019-11-16T18:40:00+00:00">16 Nov 2019, 18:40</time> by <a rel="author">STA, N. Č.</a></address>
      <p>PARIZ – Na francoskih ulicah so se ob prvi obletnici začetka protestov rumenih jopičev začeli zbirati protestniki. V Parizu so na več krajih izbruhnili spopadi med protestniki in policisti, ki so aretirali 120 ljudi, na spletu poroča francoska televizija <i>BFMTV</i>. Nasilje je izbruhnilo tudi v drugih francoskih mestih.<br/><br/>Več tisoč ljudi se je med drugim zbralo na severozahodu francoske prestolnice in na trgu <i>Place d'Italie </i>na jugu mesta. Tam so z barikadami, ki so jih zažgali, blokirali promet. Policija je protestnike razgnala s solzivcem, gasilci pa so pogasili ogenj. Zbrali so se tudi v številnih drugih predelih mesta.</p>
      <figure>
        <iframe data-src="https://twitter.com/LinePress/status/1195705458172088326" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Policija v Parizu je aretirala 120 ljudi, opravila pa je tudi več kot 1.200 preventivnih pregledov.<br/>Mestne oblasti so sicer zaradi napovedanih protestov zaprle več postaj podzemne železnice. Poleg tega so prepovedali proteste v okolici znamenitosti in vladnih poslopij, med drugim pri Elizejski palači in okrog Eifflovega stolpa.<br/><br/>Protestniki so se zbrali tudi v drugih francoskih mestih, med drugim v Montpellieru, Bordeauxu in Toulousu. Tudi v teh mestih so izbruhnili spopadi med protestniki in policisti, ki so uporabili solzivec. V Toulousu so aretirali 17 oseb.<br/><br/>V nedeljo bo minilo natanko eno leto, odkar se je na protestih, ki jih je neposredno sprožilo dviganje cen goriva, zbralo več kot 280.000 ljudi. Leto dni po prvih množičnih protestih se je število protestnikov, ki so za zaščitni znak izbrali odsevne jopiče, precej zmanjšalo. A rumeni jopiči so kljub temu na Franciji že pustili neizbrisen pečat.<br/><br/><b>Macronu</b> so poslali jasno sporočilo, da mora spremeniti svojo držo in taktiko. Predsednika, ki so mu očitali elitizem in brezčutje do potreb navadnih ljudi, so prisilili, da je sprožil t. i. veliko nacionalno razpravo. Dosegli so 17 milijard evrov davčnih olajšav in finančnih pomoči, na hladnem so pristale tudi načrtovane trošarine.</p>
    </article>
  </body>
</html>