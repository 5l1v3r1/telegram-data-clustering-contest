<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/succesvoorzitter-tom-van-grieken-herverkozen-met-974-procent/"/>
    <meta property="og:site_name" content="SCEPTR"/>
    <meta property="article:published_time" content="2019-11-16T18:49:40+00:00"/>
    <meta property="og:title" content="Succesvoorzitter Tom Van Grieken herverkozen met 97,4 procent"/>
    <meta property="og:description" content="Vlaams Belang-voorzitter Tom Van Grieken werd vandaag met 97,4 procent van de stemmen herkozen als voorzitter. De ambitie van de herkozen voorzitter is duidelijk: Vlaams Belang moet na de volgende verkiezingen marktleider worden."/>
  </head>
  <body>
    <article>
      <h1>Succesvoorzitter Tom Van Grieken herverkozen met 97,4 procent</h1>
      <address><time datetime="2019-11-16T18:49:40+00:00">16 Nov 2019, 18:49</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Vlaams Belang-voorzitter <a href="https://sceptr.net/tag/Tom-Van-Grieken">Tom Van Grieken</a> werd vandaag met 97,4 procent van de stemmen herverkozen als voorzitter. De ambitie van Van Grieken is duidelijk: Vlaams Belang moet na de volgende verkiezingen marktleider worden. <i>“Enkel als wij de grootste partij worden, is het gedaan met neer te kijken op de gewone man en vrouw. Enkel zo kunnen we onze toekomst in eigen handen nemen, baas worden in ons eigen land en vooral er voor zorgen dat onze mensen op de eerste plaats komen!”</i>, <a href="https://twitter.com/vlbelang/status/1195751254657552384">verklaarde hij in zijn overwinningstoespraak</a>.</b>
      </p>
      <p>In 2014 werd er nog meewarig naar ‘kindsoldaat’ Van Grieken gekeken. De jonge voorzitter kreeg een partij in verval in handen. Zo waren er amper nieuwe kopstukken en flirtte het Vlaams Belang met de kiesdrempel. Vijf jaar later is de situatie volledig anders. De rechts-nationalisten boekten een stevige verkiezingsoverwinning, brachten nieuwe mensen in stelling (zoals Vlaams fractieleider <a href="https://pallieterke.net/2019/05/eureka-een-nieuw-orania-voor-blanke-afrikaners-in-zuid-afrika/chris-janssens-vlaams-belang/">Chris Janssens</a>), onderhandelde met de N-VA, werden uitgenodigd door de koning en zijn – althans op Facebook – marktleider. </p>
      <figure>
        <iframe data-src="https://twitter.com/vlbelang/status/1195750564367347712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Voor een groot deel valt dit succes – naast omstandigheden zoals bijvoorbeeld de migratiecrisis – toe te schrijven aan Van Grieken en zijn team. Daar werd hij vandaag ook voor beloond. Zo werd Van Grieken met 97,4 procent van de stemmen herkozen. Wel had de Vlaams Belang-voorzitter geen tegenkandidaat.</p>
      <h3>“Wij moeten de grootste partij van Vlaanderen worden”</h3>
      <p>In zijn overwinningstoespraak maakte Van Grieken zijn doel duidelijk. <i>“Van nu tot 2024 hebben wij één doel. En die uitdaging is misschien nu nog groter dan vijf jaar geleden. Ik vraag u dan ook om daar iedere dag tot aan 2024 keihard aan te werken: wij moeten de grootste partij van Vlaanderen worden!”</i>, klonk het. <i>“Enkel als wij de grootste partij worden, is het gedaan met neer te kijken op de gewone man en vrouw. Enkel zo kunnen we onze toekomst in eigen handen nemen, baas worden in ons eigen land en vooral er voor zorgen dat onze mensen op de eerste plaats komen”</i>, stelde Van Grieken.</p>
      <p>Verder speelde de herkozen voorzitter in op enkele actuele thema’s, zoals de harde tussenkomst van Vlaams minister <a href="https://sceptr.net/tag/bart-somers/">Bart Somers</a> (Open Vld) ten aanzien van het Vlaams Belang. <i>“Beste Bart Somers. Ik beloof u één ding: u zal mij en mijn partij vinden op uw weg. U zal Vlaams Belang en de honderdduizenden kiezers vinden op uw weg. U zal zal ons niet klein krijgen. Zolang de leeuw kan klauwen. Zolang een Vlaming leeft”, </i>stelde Van Grieken. Eerder had Somers in het Vlaams Parlement opgeroepen om afstand te nemen <a href="https://www.demorgen.be/nieuws/somers-vlaams-belang-gedraagt-zich-als-fractie-in-de-reichstag~ba21211d/"><i>“</i></a><a href="https://www.demorgen.be/nieuws/somers-vlaams-belang-gedraagt-zich-als-fractie-in-de-reichstag~ba21211d/"><i>van dat clubje, dat zich gedraagt als een bepaalde fractie in de Reichstag”</i></a>.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/van-quickenborne-schiet-paars-groen-af-n-va-moet-mee-besturen/"/>
        <a href="https://sceptr.net/2019/11/vlaamse-regering-knipt-ook-in-subsidies-voor-bedrijven/"/>
        <a href="https://sceptr.net/2019/11/gewoon-doen-goedele-liekens-open-vld-gaat-pornofilm-uitbrengen/"/>
      </related>
    </article>
  </body>
</html>