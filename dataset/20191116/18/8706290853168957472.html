<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684707/friki-sti-mani-60chronos-viase-11chroni-tin-exanagkaze-na-vlepei-"/>
    <meta property="og:site_name" content="enikos.gr"/>
    <meta property="article:published_time" content="2019-11-16T18:17:00+00:00"/>
    <meta property="og:title" content="Φρίκη στη Μάνη: 60χρονος βίασε 11χρονη - Την εξανάγκαζε να βλέπει πορνοταινίες μαζί με τον αδελφό της"/>
    <meta property="og:description" content="Σε φυλάκιση 15 ετών καταδικάσθηκε..."/>
  </head>
  <body>
    <article>
      <h1>Φρίκη στη Μάνη: 60χρονος βίασε 11χρονη - Την εξανάγκαζε να βλέπει πορνοταινίες μαζί με τον αδελφό της</h1>
      <address>
        <time datetime="2019-11-16T18:17:00+00:00">16 Nov 2019, 18:17</time>
      </address>
      <p>Σε φυλάκιση 15 ετών καταδικάσθηκε από το Μεικτό Ορκωτό Δικαστήριο Γυθείου την Πέμπτη το βράδυ ένας 60χρονος αλλοδαπός που διέμενε στη μεσσηνιακή <a href="http://www.enikos.gr/society/683464/to-mystiko-tou-ierea-apo-ti-mani-apokalyfthike-stis-fylakes">Μάνη </a>και ο οποίος κρίθηκε ένοχος για το βιασμό και ασέλγεια σε βάρος 11χρονης, με την οικογένεια της οποίας διατηρούσε φιλικές σχέσεις.</p>
      <p>Σύμφωνα με την ιστοσελίδα tharrosnews.gr, το δικαστήριο, το οποίο συνεδρίασε κεκλεισμένων των θυρών, αναγνώρισε στον κατηγορούμενο το ελαφρυντικό του σύννομου βίου, όμως αρνήθηκε να δώσει αναστέλλουσα δύναμη στην έφεσή του και έτσι οδηγήθηκε στις φυλακές μιας και ήταν ελεύθερος με περιοριστικούς όρους.</p>
      <p>Ο 60χρονος, ο οποίος αρνήθηκε τις κατηγορίες, κρίθηκε ένοχος για βιασμό (τετελεσμένο και σε απόπειρα), για κατάχρηση ανηλίκου που δεν έχει συμπληρώσει τα 12 έτη σε ασέλγεια και αποπλάνηση παιδιού, σε προσβολή γενετήσιας αξιοπρέπειας και για προσβολή αιδούς κατά συρροή, αφού ανάγκαζε την 11χρονη και τον μόλις 1,5 ετών αδελφό της να βλέπουν ταινίες πορνογραφικού περιεχομένου!</p>
      <p>
        <b>Ικανοποίηση</b>
      </p>
      <p>Μετά την έκδοση της καταδικαστικής απόφασης ο δικηγόρος Πολιτικής Αγωγής Χρίστος Χρυσός, εξέφρασε την ικανοποίησή του και δήλωσε: «Η οικογένεια εκφράζει την ικανοποίησή της για το αποτέλεσμα και την παραδειγματική τιμωρία του δράστη, ο οποίος να μακαρίζει την προηγούμενη Κυβέρνηση για την εγκληματική αλλαγή της ποινικής αντιμετώπισης τέτοιων ειδεχθών εγκλημάτων με ευμενέστερο πλαίσιο ποινών. Εξ ου και ήδη είναι σε διαδικασία ψήφισης νομοσχέδιο για την αυστηροποίηση των ποινών για τα εγκλήματα που αφορούν την προσβολή της γενετήσιας ελευθερίας και ιδιαίτερα ανηλίκων. Με την απόφαση δίνεται το κίνητρο και το έναυσμα στην ανήλικη παθούσα, να προσπαθήσει να πατήσει πάλι στα πόδια της και να παύσει επιτέλους το μαρτύριό της και η ψυχική της κατάπτωση απ’ όσα βίωσε από τον κατηγορούμενο. Η κοινωνία μας μπορεί να αισθάνεται ασφαλέστερη από τον εγκλεισμό του κατηγορούμενου».</p>
      <p>Σύμφωνα με τις κατηγορίες, το μαρτύριο τη μικρής είχε ξεκινήσει από το 2014 και διήρκεσε έως το 2015, όταν αιφνίδιο γεγονός στην οικογένεια του κατηγορούμενου τον ανάγκασε να μετακομίσει. Ο κατηγορούμενος με την οικογένειά του τότε, έμενε στο ίδιο κτίριο με την οικογένεια της ανήλικης και είχαν αναπτύξει φιλικούς δεσμούς με αποτέλεσμα να του εμπιστεύονται τα παιδιά τους όταν απουσίαζαν για δουλειά, το τότε 11χρονο κορίτσι και τον 1,5 ετών γιο τους.</p>
      <p>
        <b>Με απειλές</b>
      </p>
      <p>Ο κατηγορούμενος είχε προχωρήσει στις αποτρόπαιες πράξεις του, απειλώντας το κορίτσι να μην αποκαλύψει τίποτα, διότι τα ίδια θα έκανε στον αδελφό της και μετά θα σκότωνε τους γονείς της και σ’ αυτήν θα έκανε χειρότερα.</p>
      <p>Σύμφωνα με το κατηγορητήριο, ο 60χρονος είχε αποπειραθεί να βιάσει την 11χρονη, τη θώπευε και την εξανάγκαζε σε πεολειχία. Όλα αυτά συνέβαιναν είτε στο σπίτι του, είτε στο αυτοκίνητο του, όταν μετέφερε το κορίτσι στις σχολικές του δραστηριότητες.</p>
      <p>Επίσης, ανάγκαζε το κορίτσι μαζί με τον 1,5 ετών αδελφό της να βλέπουν μαζί του στον υπολογιστή πορνογραφικές ταινίες.</p>
      <p>Σύμφωνα με πληροφορίες, όπως τονίστηκε κατά την εκδίκαση της υπόθεσης, το κορίτσι είχε αρχίσει να παρουσιάζει περίεργη συμπεριφορά, ενώ ζητούσε από τους γονείς της να φύγουν από το χωριό, απειλώντας ακόμα και με απόπειρες αυτοκτονίας. Ο φόβος συνεχίστηκε ακόμα και όταν μετακόμισε ο κατηγορούμενος από το ίδιο κτίριο όπου διέμεναν οι δύο οικογένειες. Το 2017 το κορίτσι πήγε σε συγγενικό του πρόσωπο στην Κρήτη, όπου εκεί αισθάνθηκε ασφάλεια και αποκάλυψε το μαρτύριό της.</p>
      <p>Μαζί με τη θεία της προσέφυγαν στην Ασφάλεια Χανίων και κατήγγειλαν το γεγονός, και στη συνέχεια σχηματίστηκε δικογραφία.</p>
      <related>
        <h4>σχετικά άρθρα</h4>
        <a href="http://www.enikos.gr/society/684611/katangelia-sok-sti-thessaloniki-14chroni-epese-thyma-viasmou-meta%0A%20%20%20%20%0A"/>
        <a href="http://www.enikos.gr/society/684400/pos-perigrafei-i-19chroni-apo-ti-salamina-tin-epithesi-pou-dechth%0A%20%20%20%20%0A"/>
        <a href="http://www.enikos.gr/society/683817/elas-aftoi-einai-oi-dyo-katigoroumenoi-gia-viasmo-sti-salamina-ph%0A%20%20%20%20%0A"/>
        <a href="http://www.enikos.gr/society/683165/fygadeftike-o-iereas-pou-katigoreitai-gia-aselgeia-se-aniliki-sti%0A%20%20%20%20%0A"/>
        <a href="http://www.enikos.gr/society/682709/metaferthike-stis-fylakes-korydallou-o-iereas-apo-ti-mani-prosopo%0A%20%20%20%20%0A"/>
        <a href="http://www.enikos.gr/society/681735/mitera-katigoroumenou-gia-ti-dolofonia-topaloudi-o-gios-mou-einai%0A%20%20%20%20%0A"/>
        <a href="http://www.enikos.gr/society/681143/pappous-12chronis-ston-ant1-oudepote-peiraxa-ego-to-paidi-video%0A%20%20%20%20%0A"/>
        <a href="http://www.enikos.gr/society/681148/sokarei-i-katathesi-tis-12chronis-gia-ton-ierea-mas-vrike-i-mama-%0A%20%20%20%20%0A"/>
        <a href="http://www.enikos.gr/society/681077/arneitai-tis-katigories-o-iereas-perievala-tin-12chroni-me-storgi%0A%20%20%20%20%0A"/>
      </related>
    </article>
  </body>
</html>