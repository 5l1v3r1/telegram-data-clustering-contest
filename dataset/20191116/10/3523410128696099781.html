<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640236/%D9%86%DB%8C%D9%86%D9%88%DA%86%DA%A9%D8%A7-%D8%A7%D8%B5%D8%B1%D8%A7%D8%B1%DB%8C-%D8%A8%D9%87-%D8%AE%D9%86%D8%AF%D8%A7%D9%86%D8%AF%D9%86-%D9%85%D8%AE%D8%A7%D8%B7%D8%A8-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T10:31:00+00:00"/>
    <meta property="og:title" content="«نینوچکا» اصراری به خنداندن مخاطب ندارد"/>
    <meta property="og:description" content="کارگردان نمایش «نینوچکا» عنوان کرد در این نمایش قصد نداشته به هر ترتیبی مخاطبان را بخنداند بلکه آنچه برای گروه حائز اهمیت بوده است به وجود آوردن یک..."/>
  </head>
  <body>
    <article>
      <h1>
        <a href="https://www.bultannews.com/fa/news/640236/%D9%86%DB%8C%D9%86%D9%88%DA%86%DA%A9%D8%A7-%D8%A7%D8%B5%D8%B1%D8%A7%D8%B1%DB%8C-%D8%A8%D9%87-%D8%AE%D9%86%D8%AF%D8%A7%D9%86%D8%AF%D9%86-%D9%85%D8%AE%D8%A7%D8%B7%D8%A8-%D9%86%D8%AF%D8%A7%D8%B1%D8%AF">«نینوچکا» اصراری به خنداندن مخاطب ندارد</a>
      </h1>
      <h2>کارگردان نمایش «نینوچکا» عنوان کرد در این نمایش قصد نداشته به هر ترتیبی مخاطبان را بخنداند بلکه آنچه برای گروه حائز اهمیت بوده است به وجود آوردن یک...</h2>
      <address><time datetime="2019-11-16T10:31:00+00:00">16 Nov 2019, 10:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سعید داخ کارگردان نمایش «نینوچکا» که در تماشاخانه دیوار چهارم روی صحنه است با اشاره به اینکه این نمایش یک کمدی تمیز است، گفت: هدف، مسئله ذهنی و ایده اصلی برای روی صحنه بردن «نینوچکا» فارغ از تمام اتفاقات معمول امروز تئاتر، این بود که در این نمایش بیشتر به جای کلمات، به دنبال موقعیت‌هایی باشم که کمدی را به وجود بیاورند.</p>
      <p>وی ادامه داد: این اثر برگردانی از یک فیلمنامه است؛ در این فیلم، داستان اصلی عشق میان لئون و نینوچکا است در حالی‌که در این نوشته ما بیشتر به سراغ جواهرات و اتفاقات دیگر رفته‌ایم و آن ماجراها را نمایان‌تر کرده‌ایم. بدون شک این اثر با فیلم کاملا متفاوت است، چرا که صحنه با تصویر تفاوت بسیاری دارد.</p>
      <p>داخ با بیان اینکه چند نقش از نمایشنامه حذف شده‌اند، خاطرنشان کرد: در دنیای تئاتر کارگردان می‌بایست براساس امکاناتی که دارد صحنه‌هایی خلق کند، بنابراین دچار یک سری محدودیت‌هایی است اما در تصویر به هرحال دست کارگردان بازتر است و می‌توان داستان را با جزئیات بیشتری برای مخاطب بازگو کرد. این نمایشنامه براساس آنچه که در توان بوده نوشته شده است.</p>
      <p>این بازیگر تئاتر، سینما و تلویزیون افزود: در این نمایش تقسیم‌بندی بین بازیگران برای خنداندن مخاطب وجود ندارد چراکه در درجه اول آنچه حائز اهمیت است به وجود آمدن یک سری لحظات شاد است بنابراین به‌عنوان کارگردان کاری نکرده‌ام که مخاطب بخندد و اصراری نیز به خنده مخاطب نداریم. ممکن است در یک اجرا مخاطب تنها با یک لبخند از سالن خارج شود اما لحظه شادی را گذرانده باشد.</p>
      <p>وی تصریح کرد: موقعیت‌هایی در نمایش وجود دارد که ممکن است مخاطب به آن بخندد اما اینکه بخواهیم بگوییم طراحی کار به گونه‌ای بوده که مخاطب می‌بایست حتما در این زمان بخندد، خیر این اتفاق رخ نداده است. موقعیت‌ها شکل گرفته است و اگر آن موقعیت بابت میل مخاطب باشد قطعاً می‌خندد. این اتفاق دقیقا همان تفاوت ما بین کمدی موقعیت با سایر کمدی‌های فعلی است.</p>
      <p>داخ ابراز کرد: تمامی اجزا این نمایش اعم نور، لباس، صحنه و ... از نگاه بنده فعالیت ویژه‌ای دارند که باید به درستی انجام شود بنابراین بسیار حائز اهمیت است و سعی شده تا در «نینوچکا» به بهترین شکل ممکن از آن استفاده شود. آنچه متاسفانه در فضای فعلی تئاتر باعث شده است تا کمتر به این اجزا توجه شود، هزینه‌ای است که می‌بایست گروه برای آنها بپردازد، بنابراین نمی‌توان ایرادی به این موضوع گرفت.</p>
      <p>وی با اشاره بر حضور چهره‌ها در عرصه تئاتر، بیان کرد: به هیچ عنوان مخالف این موضوع نیستم، چراکه معتقدم افراد می‌توانند به یکدیگر کمک کنند. زمانی‌که حضور یک چهره به تئاتر جان می‌دهد و باعث می‌شود تا مخاطب برای تماشای اثر به سالن تئاتر بیاید اتفاق خوبی است و نباید با آن مخالفت کرد.</p>
      <p>این بازیگر و طراح حرکت در پایان صحبت هایش عنوان کرد: در این اثر نمایشی چهره، بازیگر تئاتری و هنرجو در کنار یکدیگر در حال فعالیت هستند و از نگاه من ترکیب درستی شکل گرفته است. علاوه‌ بر این چهره‌های حاضر در این اثر نیز از اهالی قدیمی تئاتر هستند و فعالیت‌های بسیاری در این عرصه داشته‌اند. ما یک خانواده هستیم و در کنار یکدیگر مشغول به کاریم و می‌توانیم از این موضوع لذت ببریم. بنده و گروه «نینوچکا» این اثر را برای همه افراد جامعه به صحنه برده‌ایم و امیدواریم همه‌ افراد جامعه به تماشای آن بنشینند.</p>
      <p>«نینوچکا» عنوان نمایشی است از سعید داخ به نویسندگی مجتبی کاظمی براساس فیلمنامه‌ «نینوچکا» اثر بیلی وایلدر و تهیه کنندگی انوشه زاهدی که از ۸ آبان ماه با نقش آفرینی ارژنگ امیر فضلی، کامبیز امینی، کتانه افشاری نژاد، امیر تیموری، جوانه دلشاد، علی داوری، پردیس رفیعی، شبنم ندیمی، زهرا بهرامی، فاطمه دهقانی در تماشاخانه دیوارچهارم روی صحنه رفته است.</p>
    </article>
  </body>
</html>