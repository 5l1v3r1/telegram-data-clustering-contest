<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T10:14:00+00:00"/>
    <meta property="og:title" content="روسیه حضورش در شمال سوریه را تقویت کرد"/>
    <meta property="og:description" content="به گزارش فارس، وبگاه خبری الجزیره گزارش داد، به دنبال عقب‌نشینی نیروهای آمریکایی از چندین پایگاه نظامی خود در شمال شرق سوریه معروف به «شرق [رود] فرات» و پیشروی نیروهای ارتش سوریه در این منطقه، نیروهای روسیه حضور خود را در آنجا از طریق استقرار چندین پایگاه نظامی تقویت کرده‌اند."/>
  </head>
  <body>
    <article>
      <h1>روسیه حضورش در شمال سوریه را تقویت کرد</h1>
      <address>
        <time datetime="2019-11-16T10:14:00+00:00">16 Nov 2019, 10:14</time>
      </address>
      <p>شبکه الجزیره گزارش کرد، روسیه به دنبال عقب نشینی نظامیان آمریکایی از بخشی از شمال شرق سوریه و طی توافق سوچی، حضور نظامی خود را در این منطقه با تاسیس چندین پایگاه تقویت کرد.</p>
      <p>به گزارش فارس، وبگاه خبری الجزیره گزارش داد، به دنبال عقب‌نشینی نیروهای آمریکایی از چندین پایگاه نظامی خود در شمال شرق سوریه معروف به «شرق [رود] فرات» و پیشروی نیروهای ارتش سوریه در این منطقه، نیروهای روسیه حضور خود را در آنجا از طریق استقرار چندین پایگاه نظامی تقویت کرده‌اند.</p>
      <p>در این گزارش آمده است: به دنبال توافق روسیه و ترکیه در شهر  سوچی روسیه که بین «ولادیمیر پوتین» رئیس جمهور روسیه و «رجب طیب اردوغان» همتای ترکیه‌ای وی منعقد شد، روسیه طی بیست روز گذشته چندین پایگاه نظامی در دو استان الحسکه و الرقه (استان‌های شمال سوریه در مرز با ترکیه) تاسیس کرده است.</p>
      <p>یکی از مهم‌ترین پایگاه‌های نظامی روسیه پایگاه فرودگاه القامشلی در استان الحسکه در شمال شرق سوریه است. روسیه آنجا را تحت تسلط کامل خود گرفته و تعدادی بالگرد و تجهیزات نظامی از جمله سکوی پدافند هوایی به آنجا منتقل کرده است. این پایگاه نزدیک‌ترین پایگاه به محل حضور آمریکا در استان الحسکه است.</p>
      <p>وبگاه خبری الجزیره به نقل از منابع ویژه خود ادعا کرد: نیروهای روسیه و افسران این کشور یک هفته پیش با بازدید از این فرودگاه بر روند حذف هر گونه حضور نظام سوریه در آنجا غیر از نیروهای تکنیسین نظارت کردند.</p>
      <p>منابع مذکور گفتند که روسیه طرحی برای کنترل همه امکانات متعلق به نظام سوریه در استان الحسکه و بخصوص شهر القامشلی دارد. پایگاه فرودگاه القامشلی فقط قریب به چهار کیلومتر از پایگاه آمریکایی معروف به نام پایگاه «هیمو» در غرب شهر القامشلی فاصله دارد و در فاصله بین این دو هیچ ساختمانی وجود ندارد.</p>
      <p>به گفته منابع مذکور نیروهای آمریکایی پایگاه نظامی هیمو را در ورودی غربی شهر القامشلی پس از بازگشت چند هفته قبل خود به شرق سوریه تخلیه کردند و این نشان می‌دهد پایگاه روسیه پس از عقب‌نشینی نهایی نیروهای آمریکایی تاسیس شده است.</p>
      <p>پایگاه نظامی هیمو از مهم‌ترین پایگاه‌های آمریکا در شمال شرق سوریه و مرکز هماهنگی بین نیروهای دموکراتیک سوریه و نظامیان آمریکایی بوده است.</p>
      <p>به گفته منابع میدانی و محلی، روسیه پایگاه «السعیدیه» در شمال غرب شهر نظامی منبج را هم یک روز پس از عقب نشینی نظامیان آمریکایی از آنجا به تسلط خود درآورد و نیروهای خود را در آنجا تقویت کرده و خودروهای زرهی به آنجا فرستاد تا نقطه شروع فعالیت پلیس روسیه به سمت شمال شرق سوریه باشد.</p>
      <p>نیروهای روسیه چهار پایگاه نظامی دیگر هم در استان الرقه و ریف شرقی حلب تاسیس کردند. دو پایگاه را پس از عقب نشینی نظامیان آمریکایی تحت کنترل خود گرفتند و نیروهای خود را بین سه پایگاه از جمله پایگاه جنوب غرب شهر الرقه تقسیم کردند آن هم طی توافقی که با نیروهای دموکراتیک سوریه برای ورود نیروهای روسیه و ارتش سوریه به شمال شرق سوریه کرده بودند.</p>
      <p> نخستین پایگاه را نیروهای روسیه در «فرودگاه نظامی الطبقه» در استان الرقه و با تخلیه کامل آنجا از سوی نیروهای دموکراتیک سوریه  تاسیس کردند و همه تجهیزات نظامی از جمله بالگردهایی را به آنجا فرستادند تا کارشناسان و مشاوران نظامی روسیه را بین پایگاه‌های نظامی در حلب و استان الرقه جابجا کنند.</p>
      <p>پایگاه دوم را در شهر «عین عیسی» در شمال شهر الرقه و در خطوط تماس بین نیروهای نبع السلام (شبه نظامیان وابسته به ترکیه) و نیروهای دموکراتیک سوریه و ارتش سوریه تاسیس کردند و بیش از پنجاه خودروی زرهی و سه کاروان از نیروهای ارتش سوریه پس از چهار سال وارد آنجا شدند.</p>
      <p>پایگاه سوم در حومه شمال شرقی شهر الرقه است و همان تعداد نیرو  و تجهیزاتی که در شمال عین عیسی مستقر شدند به آنجا هم فرستاده شده است.</p>
      <p>پایگاه چهارم در روستای «السبت» در شمال ناحیه صرین در ریف حلب واقع است جایی که نیروهای روسیه سه‌شنبه گذشته به دنبال عقب‌نشینی نیروهای آمریکایی از آنجا طی دو نوبت متوالی تحت کنترل خود گرفتند. نیروهای آمریکایی پس از خارج کردن تجهیزات نظامی خود بخشی از این پایگاه را هم تخریب کردند.</p>
      <p>نظامیان روسیه بین این چهار پایگاه در منبج در استان حلب و استان الرقه جابه‌جا می‌شوند آن هم از طریق کاروان‌های نظامی که از شهر منبج و سد تشرین در شرق این شهر عبور می‌کنند و به استان الرقه و بالعکس می‌رسند.</p>
      <p>با استقرار نیروهای نظامی روسیه در شمال شرق سوریه و آغاز به کار نیروهای ترکیه برای ساخت پایگاه‌های نظامی در نزدیکی شهرهای تل ابیض و راس العین منطقه تقریبا از حضور نظامیان آمریکایی به طور کامل خالی شده است و حضور این نیروها به میادین نفتی در منطقه رمیلان در ریف الحسکه و در دیر الزور محدود می‌شود.</p>
      <p>براساس توافق اخیر میان رجب طیب اردوغان رئیس‌جمهور ترکیه و ولادیمیر پوتین، رئیس جمهور روسیه در بندر سوچی شبه نظامیان کُرد سوریه از ۳۰ کیلومتری مرزهای ترکیه دور می‌شوند و نیروهای پلیس نظامی روسیه و گارد مرزی سوریه در طول نوار موسوم به امنیتی مستقر خواهند شد.</p>
    </article>
  </body>
</html>