<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/1200-lv-za-bylgari-da-se-vyrnat-ot-chujbina-da-rabotiat-tuk.429850"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T10:46:00+00:00"/>
    <meta property="og:title" content="1200 лв. за българи да се върнат от чужбина да работят тук"/>
    <meta property="og:description" content="Включват се разходите за наем, за детегледачи, финансови стимули | Dnes.bg"/>
  </head>
  <body>
    <article>
      <h1>1200 лв. за българи да се върнат от чужбина да работят тук</h1>
      <h2>Включват се разходите за наем, за детегледачи, финансови стимули</h2>
      <address><time datetime="2019-11-16T10:46:00+00:00">16 Nov 2019, 10:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Общо 10 милиона лева или с 5 милиона повече ще отдели социалното министерство по програма EURES, като целта е да се стимулира завръщането на българи от чужбина. Идеята е да се изработи нов стимулиращ пакет за завръщане на мигрирали българи.</p>
      <p>Пакетите от услуги ще включват поемане на разходите за наем, за детегледачи до записване на децата в ясла или градина, както и финансови стимули за работа в области с ниско възнаграждение, като държавата ще отпуска на семействата за тези услуги до 1200 лв. месечно в рамките на една година, пише „Монитор“.</p>
      <p>Няма да има ограничение по отношение на това дали нашенците сами са намерили работа или чрез програма на МТСП, необходимо е само да покажат документ-трудов договор, както и да докажат, че се завръщат от чужбина и да не са на повече от 54 години.</p>
      <p>От януари 2020 година младите семейства ще могат да се възползват от този пакет, като първият кариерен форум ще е във Виена на 27 февруари. Програмата ще обхване общо около 350 семейства.</p>
      <p>15 милиона лева от Оперативна програма развитие на човешките ресурси пък ще насочи държавата от началото на 2020 година за „Детски кътове“. Това е допълнителна социална придобивка за работещи семейства с пари от държавата, заяви също така зам.-министърът на труда и социалната политика Зорница Русинова по време на семинар в Боровец. Услугата ще е почасова, до 4 часа, не целодневна.</p>
      <p>Новата схема за семейства с малки деца е предвидена за големите градове, където има недостиг на детски ясли и градини и това пречи на пълноценнатта реализация на член от семейството. За детските градини на работното място-работодателите ще кандидатстват по проект за финансиране от 50 до 150 хиляди лева. Изискване е детегледачките да се наемат от бюрата по труда, разясни Русинова. „Ще дадем възможност на един работодател да обособи средства, да се обособи помещение и да се организира кът за гледане на децата на служители“, добави тя.</p>
      <p>Средствата са предвидени да стигнат за около 200 предприятия-фирми, без значение дали са частни или държавни. Около 2000 души пък ще намерят работа като детегледачи. Държавата ще поеме заплатите на детегледачите (средна брутна за сектор социални дейности работна заплата), като няма да има ограничение във възрастта, разясниха още от социалното министерство. Ако са в близост, ще могат да се обединят няколко фирми и да наемат помещение, което да ползват заедно, разясниха още експертите.<br/> </p>
    </article>
  </body>
</html>