<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547581.html/%D8%B3%D8%A7%D9%85%D8%A7%D9%86%D8%AF%D9%87%DB%8C-%D8%A8%D9%87%D8%AA%D8%B1%DB%8C-%D8%A8%D8%B1%D8%A7%DB%8C-%D9%88%D8%A7%D8%B1%D8%AF%D8%A7%D8%AA-%D8%A8%D8%B1%D9%86%D8%AC-%D8%A7%D9%86%D8%AC%D8%A7%D9%85-%D8%B4%D9%88%D8%AF--%D8%B1%D8%AA%D8%A8%D9%87-4-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%AF%D8%B1-%D8%AA%D9%88%D9%84%DB%8C%D8%AF-%D8%B9%D8%B3%D9%84"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T10:47:00+00:00"/>
    <meta property="og:title" content="ساماندهی بهتری برای واردات برنج انجام شود/ رتبه 4 مازندران در تولید عسل"/>
    <meta property="og:description" content="رئیس سازمان جهاد کشاورزی مازندران با اشاره به اینکه در تولید برنج در سال جاری خودکفا شدیم، گفت: ساماندهی بهتری برای واردات برنج انجام شود."/>
  </head>
  <body>
    <article>
      <h1>ساماندهی بهتری برای واردات برنج انجام شود/ رتبه 4 مازندران در تولید عسل</h1>
      <h2>رئیس سازمان جهاد کشاورزی مازندران:</h2>
      <address>
        <time datetime="2019-11-16T10:47:00+00:00">16 Nov 2019, 10:47</time>
      </address>
      <p>رئیس سازمان جهاد کشاورزی مازندران با اشاره به اینکه در تولید برنج در سال جاری خودکفا شدیم، گفت: ساماندهی بهتری برای واردات برنج انجام شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، عزیزالله شهیدی‌فر جمعه شب در مراسم افتتاحیه دومین جشنواره «شیر‌گاه؛ شهر‌عسل» اظهار کرد: عسل، محصول با‌عظمتی است و تنها محصول کشاورزی نیست هر‌چند تولید کشاورزی و محصول غذایی است ولی عسل، دارویی و درمانی است و مازندران در موضوع عسل جایگاه خوب ملی دارد.<br/><br/>وی با بیان اینکه 10 درصد سهم‌بری تولید عسل کشور مربوط به مازندران است و سرانه تولید در کشور حدود 9 دهم کیلو‌گرم است ولی سرانه تولید عسل در مازندران بیش از 2 کیلو است و بیش از 50 درصد عسل تولیدی استان مازندران به سایر استان و خارج از کشور ارسال می‌شود که ظرفیت بسیار خوب زنبورداری و تولید عسل در مازندران است.<br/><br/>رئیس سازمان جهاد کشاورزی استان مازندران خاطر نشان کرد: سال گذشته در شیر‌گاه تولید 620 هزار کندوی عسل را اعلام کردیم و بعد از یک‌سال با وجود 7 و نیم میلیارد تقاضای تسهیلات کم‌بهره به زنبورداری به 130 نفر بیش از 3 و نیم میلیارد تومان تسهیلات پرداخت شد که 8 درصد به تولید زنبور و عسل ما کمک کرد و 690 هزار کندوی عسل را در مازندران داریم و متقاضیان دریافت تسهیلات که در حال حاضر 50 درصد این تسهیلات را دریافت نکردند، دریافت کنند تا سبد تولید عسل افزایش یابد.<br/><br/>*تولید 75 نوع محصول در مازندران<br/><br/>شهیدی‌فر، عسل و فراورده‌های آن را غذای مکمل و دارویی بیان کرد که در سلامت جامعه نقش‌آفرین است،با اشاره به گزارشی از وضعیت کشاورزی مازندران، افزود: استان مازندران، گل‌سر‌سبر کشاورزی و نگین انگشتری کشاورزی کشور با فاصله، زیبایی و تنوع کشت بالا است و تا سال گذشته 75 نوع محصول زراعی، باغی، دام، طیور و شیلات در استان مازندران کشت، زرع و تولید می‌شد و زعفران هم افزوده شد که از 5 سال قبل آغاز شد و زعفران در سطح 25 هکتار در مناطق کوهستانی در حال کشت و زرع است و تولید خوبی هم داد.<br/><br/>وی با بیان اینکه هر محصولی که در مازندران کشت شد، سربلند در‌آمد، خاطرنشان کرد: در کشت برنج یک میلیون و 420 هزار تن تولید شلتوک داریم که 20 درصد نسبت به سال قبل افزایش تولید داشتیم و با تولید برنج سایر استان‌ها در تولید برنج برای سال 1398 در تولید برنج خودکفا شدیم.<br/><br/>رئیس سازمان جهاد کشاورزی استان مازندران از افزایش 10 درصدی افزایش تولید مرکبات مازندران و افزایش آن به 7 میلیون و 300 هزار تن خبر داد و افزود: ساماندهی بهتری برای واردات برنج انجام شود و البته برای وارد‌کنندگان برنج هم نمی‌صرفد و ممنوعیت واردات میوه غیر از 4 میوه استوایی در کشور داریم و با قیمت‌گذاری و تنظیم بازار برای میوه انتظار داریم تا کیلویی 2 هزار تومان از باغداران خریداری شود تا سود معقول به باغداران برسد.<br/><br/><br/>*سوادکوه قطب‌ تولید پیله و نوغان‍داری<br/><br/>شهیدی‌فر با اشاره به قطب‌بودن شهرستان سوادکوه در تولید پیله و نوغان‍داری، خاطر نشان کرد: در صنعت طیور استان به عنوان تولید کننده گوشت سفید با فاصله زیاد، رتبه اول کشور را داریم و مازندران در موضوع جوجه‌های یک‎روزه هم 50 درصد سهم جوجه‎یک‎روزه کشور را دارد و در صورت حمایت، ظرفیت افزایش تا 70 درصد را هم دارد.<br/><br/>وی گفت: برای 3 پروژه به سرمایه‌گذاران و علاقمندان ساخت جایگاه و خرید دام‌های سبک و سنگین، انواع گل‌خانه‌ها و پرورش ماهیان خاویاری و ماهی در قفس وام کم‌بهره بدون محدودیت پرداخت می‌کنیم.<br/><br/>سید‌محمد انصار‌الحسینی فرماندار سوادکوه‌شمالی  نیز اظهار کرد: دومین جشنواره «شیر‌گاه شهر‌عسل» با تعیین اهداف مختلف تا اول آذر‌ماه در جنب محور اصلی سوادکوه‌شمالی برگزار می‌شود.<br/><br/>وی ایجاد فروشگاه کشاورزی در راستای رونق تولید، ترویج و توسعه تولیدات کشاورزی از فراورده‌های اصلی و افزایش بنیه زنبورداران و معرفی تولیدات شهرستان بخشی از اهداف برگزاری جشنواره است.<br/><br/>فرماندار سوادکوه‌شمالی خاطر نشان کرد: تمهید مقدمات لازم برای صادرات عسل و فراورده‌های آن، توجه به اشتغال پایدار و کاهش نرخ بیکاری، آموزش زنبور‌داران با روش‌های نوین و معرفی فرصت‌های سرمایه‌گذاری برای اقشار مختلف به زنبورداری و مدیریت صحیح برای رونق تولید عسل از اهداف دیگر برگزاری جشنواره عسل است<br/><br/>*مازندران رتبه 4 تولید عسل در کشور<br/><br/>ابوالقاسم ایمانی رئیس هیات مدیره اتحادیه زنبورداران استان مازندران نیز با اشاره به اینکه در سال 1393 جشنواره ملی عسل در سوادکوه‌شمالی برگزار شد و پیگیری کردیم و جشنواره عسل شیر‌گاه را اجرایی کردیم، گفت: ایران رتبه 4 زنبور عسل در جهان و از نظر تولید جز 10 کشور برتر جهان هستیم و استان مازندران رتبه 4 در کشور را دارا است و رتبه شهرستان سوادکوه‌شمالی هم رتبه دوم در استان مازندران را دارد.<br/><br/>وی با بیان اینکه موقعیت خاص شهرستان سوادکوه باعث می‌شود که هر 4 فصل بتوانیم بدون کوچ از شهرستان اقدام به زنبورداری کنیم از کوچ بی‌رویه زنبورداران سایر استان‌ها انتقاد کرد و افزود:لازم است روال قانونی برای میدا و مقصد کووچ زنبورداران انجام شود و در شهرستان سوادکوه‌شمالی و با همکاری مدیران مرتبط این موضوع ساماندهی کردیم.<br/><br/>رئیس هیات مدیره اتحادیه زنبورداران استان مازندران با اشاره به وجود جاده بین‌المللی و ضرورت ایجاد فروشگاه ثابت عسل در سوادکوه‌شمالی، خاطر نشان کرد: وقتی ادعا می‌کنیم شهر عسل هستیم، از این موقعیت استفاده کنیم.<br/><br/>مدیر عامل شرکت تعاونی زنبورداران سوادکوه و سواکوه‌شمالی، گفت: شبه‌عسل‌هایی در استان مازندران داریم و «عسل‌های غیرعسل» وارد استان می‌شوند که برای ممانعت از ورود آن به اتحادیه زنبورداران کمک شود.<br/><br/>*حمایت از زنبورداری به عنوان یک صنعت، پایبندی به اقتصاد مقاومتی<br/><br/>سید‌علی ادیانی نماینده قائم‌شهر،سوادکوه، جویبار، سیمرغ و سوادکوه‌شمالی با ادر مجلس شورای اسلامی نیز با انتقاد از سبک ترتیب برنامه افتتاحیه و لزوم رعایت پروتکل اجرای جشنواره‌ها و نمایشگاه‌ها در برنامه‌های دیگر از برگزاری جشنواره عسل در سوادکوه‌شمالی، تقدیر کرد.<br/><br/>وی با بیان اینکه شعار چیز ساده‌ای است ولی در اجرا، سختی‌های خود را دارد، افزود: اقتصاد مقاومتی مورد نظر رهبر معظم انقلاب بهترین راه برون‌رفت از مشکلات است و حمایت از زنبورداری به عنوان یک صنعت که کمترین نگاه به خارج را دارد پایبندی به اقتصاد مقاومتی است.<br/><br/>نماینده قائم‌شهر،سوادکوه، جویبار، سیمرغ و سوادکوه‌شمالی با بیان اینکه 90 هزار تن در کشور تولید عسل داریم و 3 هزار میلیارد تومان هم فروش آن است، خاطر نشان کرد: از مدیران استانی و ملی انتظار همکاری در توسعه و تولید عسل را داریم و صندوق حمایت توسعه زنبورداری به عنوان متولی حمایت و تقویت صنعت زنبورداری هم کمک کند.<br/><br/>ادیانی با اشاره به گام‌های مجلس شورای اسلامی و کمک‌های دولت، اظهار کرد: شهر‌عسل باید نماد و ظهور داشته باشد و بازار‌چه‌هایی برای فروش محصولات عسل با مدیریت فرماندار و رئیس سازمان جهاد کشاورزی ایجاد شود و برای سال بعدی و در سومین جشنواره شهر عسل شاهد وجود جایگاه‌هایی برای تولید و فروش محصولات دامی و کشاورزی و عسل باشیم.<br/><br/>انتهای پیام/</p>
    </article>
  </body>
</html>