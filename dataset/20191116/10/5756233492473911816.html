<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621757/%DA%A9%D8%A7%D9%87%D8%B4-10-%D8%AF%D8%B1%D8%AC%D9%87%E2%80%8C%D8%A7%DB%8C-%D8%AF%D9%85%D8%A7-%D9%88-%D8%A7%D8%AF%D8%A7%D9%85%D9%87-%D8%A8%D8%A7%D8%B1%D8%B4%E2%80%8C-%D8%A8%D8%A7%D8%B1%D8%A7%D9%86-%D9%88-%D8%A8%D8%B1%D9%81-%D8%AF%D8%B1-%D8%A8%D8%B1%D8%AE%DB%8C-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:05:00+00:00"/>
    <meta property="og:title" content="کاهش 10 درجه‌ای دما و ادامه بارش‌ باران و برف در برخی مناطق کشور"/>
    <meta property="og:description" content="مدیر کل پیش بینی و هشدار سریع سازمان هواشناسی با اشاره به کاهش 10 درجه‌ای دمای هوا در برخی مناطق کشور از ادامه بارش باران و برف طی سه روز آینده در اکثر مناطق خبر داد."/>
  </head>
  <body>
    <article>
      <h1>کاهش 10 درجه‌ای دما و ادامه بارش‌ باران و برف در برخی مناطق کشور</h1>
      <address>
        <time datetime="2019-11-16T10:05:00+00:00">16 Nov 2019, 10:05</time>
      </address>
      <p>
        <i>مدیر کل پیش بینی و هشدار سریع سازمان هواشناسی با اشاره به کاهش 10 درجه‌ای دمای هوا در برخی مناطق کشور از ادامه بارش باران و برف طی سه روز آینده در اکثر مناطق خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیائیان اظهار کرد: براساس تحلیل آخرین نقشه‌های هواشناسی امروز (25 آبان) در استان‌های ساحلی دریای خزر بارش به صورت باران و برف ادامه دارد و در برخی مناطق استان‌های اردبیل، زنجان، خراسان شمالی، شمال خراسان رضوی و در دامنه‌های جنوبی البرز در استان‌های قزوین، البرز، تهران و سمنان بارش به صورت برف و باران پیش بینی می‌شود.</p>
      <p>وی ادامه داد: به تدریج با استقرار سامانه بارشی در مناطق جنوبی تر در برخی مناطق در غرب و بخش‌هایی از مرکز کشور بارش باران و برف و وزش باد و در مناطق جنوبی شامل بخش‌های از استان فارس و خوزستان، غرب هرمزگان، بوشهر، کهگیلویه و بویر احمد و نواحی غرب و مرکز خلیج فارس رگبار باران، گاهی رعد و برق و وزش باد شدید موقت رخ می‌دهد.</p>
      <p>به گفته مدیر کل پیش بینی و هشدار سریع سازمان هواشناسی فردا (26 آبان) در سواحل دریای خزر و بخش‌های از غرب و مناطق مرکزی کشور باران و برف همراه با وزش باد و در جنوب و جنوب غرب کشور در استان‌های خوزستان، بوشهر، فارس و نواحی غرب و مرکز خلیج فارس رگبار باران همراه با رعد و برق و وزش باد شدید موقت دور از انتظار نیست.</p>
      <p>ضیائیان با بیان این که روز یکشنبه شدت بارش در گیلان، شرق لرستان، چهار محال و بختیاری، کهگیلویه و بویر احمد، فارس، بوشهر، خوزستان و مرکز خلیج فارس و جنوب اصفهان است تصریح کرد: طی روز سه شنبه (28 آبان) بارش در نوار غربی کشور به تدریج گسترش یافته و علاوه بر استان‌های واقع در سواحل دریای خزر، دامنه‌های البرز و بخش‌های از مرکز و جنوب کشور کشیده می‌شود. همچنین روز چهارشنبه بارش ها در نیمه شرقی کشور شدت می‌یابد.</p>
      <p>مدیر کل پیش بینی و هشدار سریع سازمان هواشناسی با اشاره به این که سواحل دریای خزر به ویژه سواحل غربی آن تا دوشنبه (27 آبان) و غرب و مرکز خلیج فارس از یکشنبه تا سه شنبه (26 تا 28 آبان) مواج است گفت: امروز(25 آبان) با نفوذ توده هوای سرد دمای هوا در نیمه شمالی کشور 5 تا 10 درجه کاهش می‌یابد.</p>
      <p>وی در پایان درباره وضعیت جوی تهران طی دو روز آینده تصریح کرد: آسمان تهران فردا نیمه ابری همراه با مه صبحگاهی و در بعضی ساعات بارش باران و برف با حداقل دمای یک و حداکثر دمای 7 درجه سانتیگراد و طی روز دوشنبه (27 آبان) نیز نیمه ابری تا ابری همراه با بارش باران و برف و وزش باد با حداقل دمای 2 و حداکثر دمای 5 درجه سانتیگراد پیش بینی می‌شود.</p>
    </article>
  </body>
</html>