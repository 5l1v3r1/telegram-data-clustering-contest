<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684634/mystirio-me-tin-exafanisi-45chronou-stin-aidipso-to-simeioma-ta-m"/>
    <meta property="og:site_name" content="enikos.gr"/>
    <meta property="article:published_time" content="2019-11-16T10:16:00+00:00"/>
    <meta property="og:title" content="Μυστήριο με την εξαφάνιση 45χρονου στην Αιδηψό - Το σημείωμα, τα μηνύματα και οι απειλές"/>
    <meta property="og:description" content="Πέπλο μυστηρίου καλύπτει την εξαφάνιση του 45χρονου οδηγού ταξί Γιώργου Στεργίου τα ίχνη του οποίου χάθηκαν τον περασμένο Ιούλιο από το σπίτι στην Αιδηψό..."/>
  </head>
  <body>
    <article>
      <h1>Μυστήριο με την εξαφάνιση 45χρονου στην Αιδηψό - Το σημείωμα, τα μηνύματα και οι απειλές</h1>
      <address>
        <time datetime="2019-11-16T10:16:00+00:00">16 Nov 2019, 10:16</time>
      </address>
      <p>Πέπλο μυστηρίου καλύπτει την <a href="http://www.enikos.gr/society/684368/nea-stoicheia-gia-tin-exafanisi-tis-17chronis-kai-tis-miteras-tis">εξαφάνιση</a> του 45χρονου οδηγού ταξί Γιώργου Στεργίου τα ίχνη του οποίου χάθηκαν τον περασμένο Ιούλιο από το σπίτι στην Αιδηψό όπου έμενε μόνος του.</p>
      <p>Το βράδυ πριν από την εξαφάνιση, η πρώην σύζυγος του έλαβε κάποια ανεξήγητα γραπτά μηνύματα από τον ίδιο και ενοχλήθηκε που την καλούσε βραδινές ώρες, κάτι που συνέβαινε συχνά, ενώ είχαν χωρίσει.</p>
      <p>Οι συγγενείς του βρήκαν στο τραπέζι του σπιτιού του ένα σημείωμα που τους μπέρδεψε ακόμα περισσότερο. Στο σημείωμα έγραφε ότι θα φύγει ξαφνικά για μια δουλειά και θα επέστρεφε σύντομα.</p>
      <p>Από τις πληροφορίες που κατάφεραν να συλλέξουν, έμαθαν πως ο 45χρονος συναντούσε συστηματικά μία, άγνωστη σε αυτούς, γυναίκα στη Χαλκίδα.</p>
      <p>Από την Κυριακή 21 Ιουλίου και μετά, δεν υπήρξε κανένα σημάδι ζωής του. Αντίθετα διάφοροι καλοθελητές διέδιδαν τη μία πως βρίσκεται σε κάποιο μοναστήρι και την άλλη πως επέλεξε να εξαφανιστεί στην Κύπρο.</p>
      <p>Η αδελφή του αγνοουμένου οδηγού ταξί, Ελένη Στεργίου απεύθυνε δραματική έκκληση σε όποιον γνωρίζει κάτι για την τύχη του, να μιλήσει έστω και ανώνυμα.</p>
      <p>Στην εκπομπή ‘Φως στο Τούνελ’ δόθηκαν ανώνυμες πληροφορίες για συγκεκριμένο άτομο που είχε απειλήσει τον οδηγό και στο παρελθόν.</p>
      <p>Ο Νίκος, εξάδελφος του αγνοούμενου, είναι ο τελευταίος άνθρωπος που μίλησε μαζί του πριν χαθούν τα ίχνη του. Το απόγευμα της ημέρας που εξαφανίστηκε τον πήρε τηλέφωνο και ήταν ιδιαίτερα ταραγμένος. “Δεν είχε καμία σχέση με τον Γιώργο που ήξερα γιατί μιλάγαμε δύο και τρεις φορές την ημέρα”, είπε ο άνδρας, μιλώντας στην εκπομπή ‘Φως στο Τούνελ’.</p>
      <p>Το τελευταίο στίγμα από το κινητό τηλέφωνο του αγνοούμενου, το κατέγραψε κεραία κινητής τηλεφωνίας σε κατοικημένη περιοχή κοντά στο σπίτι του. Ήταν λίγο μετά τις 5 το απόγευμα της Κυριακής, αμέσως μετά την τελευταία επικοινωνία με τον εξάδελφο του.</p>
      <p>“Όσες φορές και να είχαμε μιλήσει στα τρία χρόνια που χωρίσαμε, ζήτημα να είχα λάβει μια φορά γραπτό μήνυμα. Μου έκανε εντύπωση που έστειλε”, ανέφερε η πρώην σύζυγός του μιλώντας στην εκπομπή.</p>
      <p>Η ίδια τότε βρισκόταν στην εξοχική κατοικία που διατηρεί στην Αιδηψό, κάτι που πρέπει να γνώριζε ο 45χρονος.</p>
      <p>“Ενάμισι με δύο μήνες πριν χαθεί μου είχε ζητήσει χρήματα. Μου είχε κάνει εντύπωση γιατί τότε τσαντίστηκε που δεν του τα έδωσα. Του είχα μιλήσει άσχημα. Λυπάμαι για την εξαφάνιση, ελπίζω να είναι καλά”, σημείωσε η γυναίκα.</p>
      <p>Η αδελφή του αγνοούμενου όταν έμαθε για την εξαφάνιση του, πήγε στο σπίτι του για να ψάξει στοιχεία που θα μπορούσαν να δώσουν μια απάντηση στο τι του είχε συμβεί.</p>
      <p>“Τελευταία μάθαμε ότι είχε ανταλλάξει κάποια μηνύματα με την πρώην σύζυγο του και φοβόμαστε μήπως την είδε εδώ και του τη βίδωσε”, ανέφερε η αδελφή του.</p>
      <p>Ο εξάδελφος του τον είδε για τελευταία φορά Σάββατο, μία μέρα πριν εξαφανιστεί. Τον ενημέρωσε για την πρόθεση του να ταξιδέψει τα ξημερώματα της επομένης στην Αθήνα με κάποιο αυτοκίνητο.</p>
      <p>“Δεν έχει δώσει σε κανέναν στίγμα. Ήμασταν κοντά οι δυο μας και δεν μου είχε πει πως κάτι τον απασχολούσε. Μου είχε αναφέρει πως γνώρισε μία κοπέλα από τη Χαλκίδα και διατηρούσε κάποια σχέση, όμως δεν μου είπε ποτέ όνομα, ούτε πια ήταν”, είπε ο εξάδελφος του αγνοούμενου.</p>
      <p>Η άλλη του αδελφή η Ελένη, τον καλούσε στο τηλέφωνο και καθώς δεν απαντούσε, ανησύχησε και πήγε σπίτι του. Βρήκε το ταξί του παρκαρισμένο σε διαφορετικό σημείο από ότι συνήθιζε.</p>
      <p>“Η Σήμανση δεν το ερεύνησε, αλλά ούτε και το σπίτι του. Βρήκαμε το κλειδί του έξω από την πόρτα, που συνήθως δεν το άφηνε. Μπήκαμε μέσα με το φακό γιατί φοβόμασταν για το τι θα αντικρίσουμε. Από τότε ξεκίνησε ο Γογλοθάς μας”, είπε.</p>
      <p>Στενός φίλος και συνάδελφος του 45χρονου ανέφερε: “Περίπου είκοσι μέρες πριν χαθεί, είχα παρατηρήσει αλλαγή στην συμπεριφορά του. Κάτι τον απασχολούσε τον τελευταίο καιρό έντονα και είχε χάσει το χιούμορ του. Και εμείς έχουμε εκπλαγεί, έχουμε πέσει από τα σύννεφα. Δεν ξέρουμε τι να υποθέσουμε”.</p>
      <p>Πηγή πληροφοριών/ΦΩΤΟ: anikolouli.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/684368/nea-stoicheia-gia-tin-exafanisi-tis-17chronis-kai-tis-miteras-tis%0A%20%20%20%20%0A"/>
        <a href="http://www.enikos.gr/society/684244/thriler-me-tin-exafanisi-koris-kai-miteras-stin-katerini-ti-katet%0A%20%20%20%20%0A"/>
        <a href="http://www.enikos.gr/society/684056/thriler-stin-katerini-exafanistike-17chroni-mazi-me-ti-mitera-tis%0A%20%20%20%20%0A"/>
        <a href="http://www.enikos.gr/society/683892/exafanistike-o-kritikos-evangelos-dolapsakis%0A%20%20%20%20%0A"/>
        <a href="http://www.enikos.gr/society/683866/aisio-telos-stin-ypothesi-tis-15chronis-pou-eiche-exafanistei-apo%0A%20%20%20%20%0A"/>
        <a href="http://www.enikos.gr/society/683656/aisio-telos-stin-ypothesi-exafanisis-10chronou-stin-patra%0A%20%20%20%20%0A"/>
        <a href="http://www.enikos.gr/society/683221/exafanisimystirio-sti-zakyntho-i-kamera-asfaleias-kategrapse-ta-t%0A%20%20%20%20%0A"/>
        <a href="http://www.enikos.gr/society/683195/exafanistike-49chroni-apo-ti-sindo-thessalonikis%0A%20%20%20%20%0A"/>
        <a href="http://www.enikos.gr/society/683170/aisio-telos-stin-exafanisi-tou-90chronou-sto-porto-koufo-chalkidi%0A%20%20%20%20%0A"/>
      </related>
    </article>
  </body>
</html>