<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/16/653784/"/>
    <meta property="og:site_name" content="Економічна правда"/>
    <meta property="article:published_time" content="2019-11-16T10:00:00+00:00"/>
    <meta property="og:title" content="У 2020 році відремонтують аеропорти Дніпра та Ізмаїла"/>
    <meta property="og:description" content="У державному бюджеті на 2020 рік передбачено понад 1 мільярд гривень на розвиток аеропортів Дніпра та Ізмаїла"/>
  </head>
  <body>
    <article>
      <h1>У 2020 році відремонтують аеропорти Дніпра та Ізмаїла</h1>
      <address>
        <time datetime="2019-11-16T10:00:00+00:00">16 Nov 2019, 10:00</time>
      </address>
      <p>У державному бюджеті на 2020 рік передбачено понад 1 мільярд гривень на розвиток аеропортів Дніпра та Ізмаїла.</p>
      <p>Про це повідомляє <a href="https://data.ua/news/society/49045-vr-videlit-1-mlrd-grn-na-aeroporti-dnepra-i-izmaila">data.ua</a>.</p>
      <p>На проєктування та будівництво аеродрому міжнародного аеропорту Дніпропетровськ передбачено 1 млрд грн. На ці гроші планується почати будувати нову злітно-посадкову смугу, руліжні доріжки і новий перон.</p>
      <p>В Офісі президента загальний бюджет проекту оцінили в 2,9 млрд грн, а терміни реалізації - 1,5-2 роки.</p>
      <p>Ще 70 млн грн підуть в якості субвенції з держбюджету в бюджет Одеської області на проведення капітального ремонту аеропорту <a href="https://www.epravda.com.ua/news/2019/11/12/653621/">Ізмаїл</a>, який не працює з 2010 року.</p>
      <p>Довжина злітно-посадкової смуги повітряних воріт 1800 метрів дозволяє їм обслуговувати тільки невеликі регіональні літаки.</p>
      <p>У липні в Ізмаїлі приступили до капітального ремонту будівлі аеропорту. За словами народного депутата Анатолія Урбанського, представники регіону і міста вже ведуть переговори з іноземними компаніями-лоукостерами.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Авіаційна компанія "Одеса" в найближчому майбутньому планує відкрити авіасполучення <a href="https://www.epravda.com.ua/news/2018/10/3/641236/">з районними центрами</a> області.</i>
      </p>
      <p>
        <i>"Одеса" веде переговори з обласною владою і представниками Мінінфраструктури щодо відкриття для місцевих авіаперевізників Ізмаїльського аеропорту.</i>
      </p>
      <p>
        <i>Крім того, компанія має намір відроджувати санітарну авіацію - доставляти при необхідності медиків у віддалені населені пункти регіону.</i>
      </p>
      <p>
        <i>Аеропорт "Ізмаїл" існує з 1944 року. Спочатку він використовувався прикордонниками, а потім і військовими моряками.</i>
      </p>
      <p>
        <i>Як цивільний аеропорт "Ізмаїл" експлуатувався з 1964 року. У 1970-80-их роках підприємство відправляло рейси на Київ (Як-40), Сімферополь (Як-40), Одесу (Як-30, Ан-2), Кам'янець-Подільський (Ан-2), Чернівці (Ан-2 ), Львів (Як-40) і на Кишинів (Ан-2).</i>
      </p>
      <p>
        <i>У 1988 році була здана в експлуатацію злітно-посадкова смуга довжиною 1800 м, що дозволило приймати літаки класу Як-42 і Ан-12.</i>
      </p>
      <p>
        <i>У 1993-1997 роках аеропорт не працював, але в 1997 році він отримав статус міжнародного. У 2001 році підприємство було передано в комунальну власність Ізмаїла.</i>
      </p>
      <p>
        <i>Міська влада виділяла кошти на ремонт приміщень та погашення заборгованості із заробітної плати. У цей період аеропорт приймав рейси з Києва, Стамбула та Варни.</i>
      </p>
      <p>
        <i>У 2006 році його повернули у власність територіальних громад регіону. Однак у області грошей на утримання аеропорту не було, і через три роки підприємство закрилося.</i>
      </p>
      <p>
        <i>У 2010 році Одеська облрада ухвалила рішення про консервацію основних фондів аеропорту.</i>
      </p>
    </article>
  </body>
</html>