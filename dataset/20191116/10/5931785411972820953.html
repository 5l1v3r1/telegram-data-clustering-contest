<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/16/stolica-pobedu-poklanjamo-nikoli/"/>
    <meta property="og:site_name" content="Sportska centrala"/>
    <meta property="article:published_time" content="2019-11-16T10:03:59+00:00"/>
    <meta property="og:title" content="Stolica: Pobedu poklanjamo Nikoli"/>
    <meta property="og:description" content="Selektor mlade reprezentacije Srbije Ilija Stolica bio je zadovoljan izdanjem „orlića“ protiv Estonije (6:0), a pobedu je posvetio Nikoli Čumiću. – Čestitam momcima na izuzetno kvalitetnoj igri i zasluženoj pobedi. Jesmo igrali protiv ekipe koja na papiru važi za autsajdera, ali je ta Estonija imala samo bod manje od nas pre ove utakmice i samo […]"/>
  </head>
  <body>
    <article>
      <h1>Stolica: Pobedu poklanjamo Nikoli</h1>
      <address><time datetime="2019-11-16T10:03:59+00:00">16 Nov 2019, 10:03</time> by <a rel="author">Darko</a></address>
      <p>Selektor mlade reprezentacije Srbije Ilija Stolica bio je zadovoljan izdanjem „orlića“ protiv Estonije (6:0), a pobedu je posvetio Nikoli Čumiću.</p>
      <p><b>– Čestitam momcima na izuzetno kvalitetnoj igri i zasluženoj pobedi. Jesmo igrali protiv ekipe koja na papiru važi za autsajdera, ali je ta Estonija imala samo bod manje od nas pre ove utakmice i samo jedan poraz u dosadašnjem toku kvalifikacija. Ovu pobedu poklanjamo našem Nikoli Čumiću koji je proteklih dana preživeo teške trenutke zbog porodične tragedije i gubitka brata Nemanje</b>, rekao je Stolica.</p>
      <p>Selektor „orlića“ je pozvao Nišlije da pruže podršku njegovom timu protiv Rusije.</p>
      <p>
        <b>– Za mene je jako važno što smo od samog starta utakmice uspeli da nametnemo naš stil igre i što smo vrlo brzo rešili pitanje pobednika. Ovo je najbolja pozivnica Nišlijama i svim ljubiteljima fudbala širom Srbije da u utorak dođu na Čair da nas podrže u jednoj od najtežih utakmica u ovom ciklusu kvalifikacija. Rusija je izbila na prvo mesto i dokazala da ima veoma jaku ekipu. Već smo odradili neke segmente analize, igračima predstavljamo protivnike od utakmice do utakmice. Dovoljno smo upoznati sa manama i vrlinama Rusije, ali je još važnije da smo ja i stručni štab posle ovo tri utakmice stekli jasnu sliku o potencijalu svih momaka koje imamo na raspolaganju.</b>
      </p>
      <p>Stolica nije želeo da izdvaja igrače.</p>
      <p><b>– Ne pada mi na pamet da izdvajam pojedince, mi smo kolektiv i samo tako možemo do našeg cilja. Dejan Joveljić je uradio ono što je u opisu njegovog posla, tresao je mrežu i otvorio nam vrata pobede. Braći Ilić je prijalo da igraju na stadionu na kome se osećaju kao kod kuće, ali isto tako je svima nama prijalo u Nišu i uvek prija kada igrate pred svojim navijačima. Momci zrače optimizmom, svesni su sada još više svog kvaliteta i postoje svi preduslovi da u utorak odigramo još jednu odličnu utakmicu</b>, zaključio je Stolica.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/15/orlici-estoncima-dali-pola-tuceta-golova/"/>
        <a href="https://www.sportskacentrala.com/2019/11/11/stolica-pozao-novog-igraca-za-meceve-sa-estonijom-i-rusijom/"/>
        <a href="https://www.sportskacentrala.com/2019/11/11/stolica-o-vlahovicu-srbija-bez-partizanovog-dvojca-na-estoniju-i-rusiju/"/>
        <a href="https://www.sportskacentrala.com/2019/11/09/posle-tumbakovica-spisak-objavio-i-stolica-ovo-su-igraci-za-meceve-sa-estonijom-i-rusijom/"/>
        <a href="https://www.sportskacentrala.com/2019/10/15/orlici-pali-u-lodju-u-finisu-utakmice/"/>
        <a href="https://www.sportskacentrala.com/2019/10/11/stolica-debitovao-pobedom-orlici-se-vratili-u-igru/"/>
        <a href="https://www.sportskacentrala.com/2019/10/07/stolica-se-obratio-medijima-cilj-je-da-a-reprezentacija-bude-prvak-sveta/"/>
        <a href="https://www.sportskacentrala.com/2019/10/07/zvanicno-orlici-imaju-novog-selektora-poznat-je-i-njegov-prvi-spisak/"/>
        <a href="https://www.sportskacentrala.com/2019/09/30/nesko-odlazi-poznat-i-naslednik/"/>
      </related>
    </article>
  </body>
</html>