<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kommersant-rusko-pred-normandskym-summitem-vrati-ukrajine-lode/1821762?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T10:35:00+00:00"/>
    <meta property="og:title" content="Kommersant: Rusko před normandským summitem vrátí Ukrajině lodě"/>
    <meta property="og:description" content="Moskva - Rusko je připraveno vrátit Ukrajině tři lodě zadržené loni při incidentu v Kerčském průlivu. Stát by se tak mělo ještě před plánovaným summitem takzvané normandské čtyřky, který se 9. prosince bude v Paříži zabývat řešením krize na východě Ukrajiny. Napsal to dnes ruský list Kommersant s odvoláním na dva nezávislé informované zdroje."/>
  </head>
  <body>
    <article>
      <h1>Kommersant: Rusko před normandským summitem vrátí Ukrajině lodě</h1>
      <address><time datetime="2019-11-16T10:35:00+00:00">16 Nov 2019, 10:35</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Rusko je připraveno vrátit Ukrajině tři lodě zadržené loni při incidentu v Kerčském průlivu. Stát by se tak mělo ještě před plánovaným summitem takzvané normandské čtyřky, který se 9. prosince bude v Paříži zabývat řešením krize na východě Ukrajiny. Napsal to dnes ruský list Kommersant s odvoláním na dva nezávislé informované zdroje.</p>
      <p>Rusko ukrajinská plavidla zastavilo v Kerčském průlivu loni 25. listopadu a zatklo přitom všech 24 členů jejich posádek kvůli údajně nezákonnému překročení ruských hranic. Podle Kyjeva šlo ale o akt ozbrojené agrese proti lodím ukrajinského vojenského námořnictva.</p>
      <p>Letos v září Moskva námořníky vrátila Ukrajině v rámci výměny vězněných osob. Obě země si při tom vzájemně propustily 35 lidí.</p>
      <p>Kommersant dnes napsal, že Kyjev dostane zpět dvě menší obrněné lodě a remorkér. Dva informované zdroje listu potvrdily, že již bylo přijato rozhodnutí plavidla vrátit. Zástupci ministerstev obrany a zahraničí Ruska a Ukrajiny podle nich nyní dokončují jednání ohledně termínu a místa předání.</p>
      <p>Je už zřejmé, že lodě nebudou vydány v přístavu, nýbrž na moři. Ruské remorkéry je mají odtáhnout na zatím neurčené místo, kde je převezmou ukrajinské remorkéry. V Rusku ale zůstanou zbraně ukrajinských námořníků, vysílačky a lodní dokumenty, jež mají posloužit jako věcné důkazy v trestním řízení zahájeném v souvislosti s incidentem.</p>
      <p>Vše by se mělo odehrát do prosincové schůzky prezidentů Francie, Ruska a Ukrajiny Emmanuela Macrona, Vladimira Putina a Volodymyra Zelenského a německé kancléřky Angely Merkelové v Paříži. Konání tohoto summitu, věnovaného řešení vleklého konfliktu na východě Ukrajiny, oznámil v pátek Macron.</p>
    </article>
  </body>
</html>