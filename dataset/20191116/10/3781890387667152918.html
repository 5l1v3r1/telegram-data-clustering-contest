<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741998"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T10:49:00+00:00"/>
    <meta property="og:title" content="7พรรคฝ่ายค้านรุมกินโต๊ะรธน. ปลุกนศ.-ปชช.ร่วมผลักดัน"/>
    <meta property="og:description" content="7พรรคฝ่ายค้านรุมกินโต๊ะรธน. ปลุกนักศึกษา-ประชาชน ร่วมผลักดัน “โรม”ชี้รูปแบบอภิปรายในรธน.ใหม่-โมเดลส.ว.เลือกนายกฯ ทำให้การซักฟอกไร้ประสิทธิภาพ หวั่น “บิ๊กตู่” กลับมาเป็นนายกฯต่อได้แม้สอบไม่ผ่านเวทีซักฟอก "/>
  </head>
  <body>
    <article>
      <h1>7พรรคฝ่ายค้านรุมกินโต๊ะรธน. ปลุกนศ.-ปชช.ร่วมผลักดัน</h1>
      <address>
        <time datetime="2019-11-16T10:49:00+00:00">16 Nov 2019, 10:49</time>
      </address>
      <p>
        <b>7พรรคฝ่ายค้านรุมกินโต๊ะรธน. ปลุกนักศึกษา-ประชาชน ร่วมผลักดัน “โรม”ชี้รูปแบบอภิปรายในรธน.ใหม่-โมเดลส.ว.เลือกนายกฯ ทำให้การซักฟอกไร้ประสิทธิภาพ หวั่น “บิ๊กตู่” กลับมาเป็นนายกฯต่อได้แม้สอบไม่ผ่านเวทีซักฟอก </b>
      </p>
      <p>เมื่อวันที่ 16 พ.ย. ที่ศูนย์ฝึกอบรมวีเทรน ดอนเมือง 7 พรรคฝ่ายค้านจัดกิจกรรม “7 พรรคฝ่ายค้านพบนักศึกษา 30 สถาบันการศึกษาทั่วประเทศ” โดยมีตัวแทนพรรคฝ่ายค้านเข้าร่วม อาทิ นายภูมิธรรม เวชยชัย ที่ปรึกษาผู้นำฝ่ายค้านในสภาผู้แทนราษฎร, นายวันมูหะหมัดนอร์ มะทา หัวหน้าพรรคประชาชาติ, นายสงคราม กิจเลิศไพโรจน์ หัวหน้าพรรคเพื่อชาติ, นายรังสิมันต์ โรม ส.ส.บัญชีรายชื่อพรรคอนาคตใหม่, นายทวี สอดส่อง เลขาธิการพรรคประชาชาติ, นายชูศักดิ์ ศรีนิล รองหัวหน้าพรรคเพื่อไทย, นายชัยเกษม นิติสิริ ประธานคณะกรรมการยุทธศาสตร์พรรคด้านการตรวจสอบกระบวนการยุติธรรมและอำนาจรัฐ พรรคเพื่อไทย, พล.ท.ภราดร พัฒนถาบุตร ที่ปรึกษาพรรคเพื่อไทย และตัวแทนพรรคการเมือง นายนิคม บุญวิเศษ หัวหน้าพรรคพลังปวงชนไท นักวิชาการ นักกิจกรรม ร่วมอภิปราย "รัฐธรรมนูญฉบับที่ดีที่สุดยังไม่ได้ร่าง รัฐบาลที่ดีที่สุดคงยังไม่เกิด"<br/>                <br/>โดยนายวันมูหะหมัดนอร์ กล่าวว่า รัฐธรรมนูญฉบับที่ดีที่สุดยังไม่ได้ร่าง แต่รัฐธรรมนูญฉบับนี้เราไม่ได้ร่าง ตั้งแต่ตนมาอยู่ในวงการการเมืองตลอด 40 ปี ซึ่งคนรับกรรมความแย่ของรัฐธรรมนูญก็คือประชาชน เราจึงต้องแก้รัฐธรรมนูญเพื่อไม่ให้เกิดเรื่องแย่จากรัฐธรรมนูญต่อไป ทั้งนี้รัฐธรรมนูญที่ดีตั้งแต่ปี 2475 คือต้องแก้จากคนรุ่นใหม่ แก้จากนักศึกษา ไม่ใช่แก้ในสภา ซึ่งตนไม่ได้หวังพลังจาก ส.ส.ในการแก้รัฐธรรมนูญ เพราะรัฐธรรมนูญมีการเขียนขัดขวางการแก้รัฐธรรมนูญไว้ โดยเฉพาะการได้เสียงสนับสนุนจาก ส.ว. แต่เรายังไม่หมดหวัง หากประชาชน นักศึกษาหนุนหลัง ตนว่าเสียงในสภาก็ต้องฟังประชาชนเหมือนกัน นอกจากรัฐธรรมนูญแย่ที่สุดแล้วรัฐบาลที่แย่ที่สุดก็คือรัฐบาลนี้ เพราะไม่มีท่าทีสนับสนุนประชาธิปไตยเลย ที่แย่กว่านั้นคือกำลังจะทำลายประชาธิปไตย โดยเฉพาะการมีงูเห่าในสภาฯ มีการเปิดห้องเฉพาะกิจขึ้นมาเพื่อซื้องูเห่าโดยเฉพาะ เอาเงินมาเรียกคนที่ใจง่าย ซึ่งถือเป็นวิธีการทำลายประชาธิปไตยอย่างร้ายแรงที่สุด เป็นการใช้เงินทำลายประชาธิปไตย ใช้เงินทำลายประเทศทำลายประชาชน<br/><br/>นายชูศักดิ์ กล่าวว่า ประเทศไทยมีรัฐธรรมนูญแล้ว 20 ฉบับ มีรัฐธรรมนูญที่เป็นผลพวงจากการยึดอำนาจรัฐประหารกว่า 9 ฉบับ แต่รัฐธรรมนูญทุกฉบับมักจะเขียนว่าประเทศไทยมีการปกครองระบอบประชาธิปไตยอันมีพระมหากษัตริย์เป็นประมุข แต่บางครั้งมีแค่สภาเดียว บางครั้งมี ส.ว.จากการแต่งตั้ง ซึ่งไม่ได้เป็นประชาธิปไตยที่แท้จริง ดังนั้นการที่รัฐธรรมนูญเขียนว่าเราปกครองด้วยระบอบประชาธิปไตยนั้นในความเป็นจริงจึงเป็นไปในทางตรงกันข้ามทั้งสิ้น เพราะใครร่างรัฐธรรมนูญก็เป็นไปเพื่อประโยชน์ของตนกลุ่มนั้น ซึ่งรัฐธรรมนูญฉบับนี้เขาก็สร้างขึ้นเพื่อรับรองการสืบทอดอำนาจของ คสช.ทั้งสิ้น ทั้งนี้ตนเชื่อว่าพลังของประชาชน พลังนักศึกษาเป็นส่วนสำคัญในการผลักดันการแก้รัฐธรรมนูญ<br/><br/>นายรังสิมันต์ โรม กล่าวว่า ปัญหาที่เห็นได้ชัดของรัฐธรรมนูญคือการให้ ส.ว.ร่วมเลือกนายกฯ ซึ่งจะทำให้กลไกการอภิปรายไม่ไว้วางใจในสภาไม่มีประสิทธิภาพ เพราะไม่มีการเปิดช่องให้เสนอชื่อบุคคลอื่นประกบกับคนที่ถูกอภิปรายไว้วางใจเหมือนรัฐธรรมนูญ 40 และ 50 ดังนั้นแม้ พล.อ.ประยุทธ์จะถูกอภิปรายไม่ไว้วางใจแล้วหลุดไป แต่เมื่อ ส.ว.ยังร่วมโหวตนายกฯได้ สุดท้ายจะทำให้ พล.อ.ประยุทธ์สามารถกลับมาเป็นนายกฯได้อีกหลายครั้งตลอดเวลา 8 ปี ซึ่งทำให้การอภิปรายไม่ไว้วางใจเป็นหมัน ทั้งนี้รัฐธรรมนูญที่ดีประชาชนต้องมีส่วนร่วมในการร่าง ผู้มีอำนาจทั้งฝ่ายบริหาร ฝ่ายนิติบัญญัติ ฝ่ายตุลาการต้องเคารพรัฐธรรมนูญ มีความยึดโยงกับประชาชน และต้องมีการประกันสิทธิเสรีภาพของประชาชน<br/><br/>นายชัยเกษม นิติสิริ กล่าวว่า ตนไม่เคยหวังว่าจะมีรัฐธรรมนูญที่ดีที่สุดในประเทศ แต่หวังให้มีรัฐธรรมนูญที่พอไปได้ นำมาซึ่งรัฐบาลที่ดี สังคมดี การเมืองดี ประชาชนอยู่เย็นเป็นสุข ทั้งนี้รัฐธรรมนูญที่ดีที่เป็นที่น่าพอใจคือรัฐธรรมนูญ ปี 40 และ 50 ที่มีการตั้งสสร.ขึ้นมาร่วมรัฐธรรมนูญ ซึ่งถือว่าประชาชนมีส่วนร่วมในการร่างรัฐธรรมนูญ ทั้งนี้ต้องมีการผลักดันการแก้รัฐธรรมนูญในส่วนบทบัญญัติเกี่ยวกับการแก้รัฐธรรมนูญ ที่เป็นสิ่งที่ทำให้การแก้รัฐธรรมนูญแก้ได้ยาก และมีการตั้ง ส.ส.ร.ที่เป็นตัวแทนประชาชนมาร่วมร่างรัฐธรรมนูญ และอาจจะต้องเลือก ส.ส.ร.เพื่อให้มาร่วมรัฐธรรมนูญที่ดี เมื่อรัฐธรรมนูญดีก็จะทำให้การเลือกตั้งออกมาดี จะไม่มีการเลือกตั้งที่ผู้ชนะไม่ได้เป็นรัฐบาล นอกจากนั้น ส.ว.อาจจะยังมีอยู่แต่มาจากการเลือกตั้ง และมีความรู้ความเชี่ยวชาญ ไม่ใช่ทำหน้าที่เลือกนายกฯอย่างเดียว<br/><br/>ทั้งนี้ตัวแทนนักศึกษาถามว่านักศึกษามีความเห็นตรงกันว่าไม่อยากให้ประธานคณะกรรมาธิการศึกษาเพื่อแก้ไขรัฐธรรมนูญแห่งราชอาณาจักรไทย พุทธศักราช 2560 เป็นคนที่เคยฉีกรัฐธรรมนูญมาก่อน พรรคฝ่ายค้านเห็นด้วยกับเรื่องนี้หรือไม่ โดยนายสงคราม กิจเลิศไพโรจน์ ซึ่งเป็นตัวแทนพรรคฝ่ายค้านในการตอบคำถามนักศึกษา กล่าวว่าก็ยอมรับว่าอยากให้ประธานกรรมาธิการต้องเป็นคนกลางที่ไม่ใช่ฝ่ายค้านหรือฝ่ายรัฐบาล และขอให้นักศึกษาร่วมกันระดมเพื่อนนักศึกษามาร่วมผลักดันการแก้รัฐธรรมนูญ ขณะที่นายชูศักดิ์ ศรีนิล ยืนยันว่าพรรคฝ่ายค้านไม่มีทางที่จะเสนอคนที่ทำการปฏิวัติรัฐประหาร หรือคนที่ร่างรัฐธรรมนูญฉบับนี้ให้เป็นประธานกรรมาธิการแก้รัฐธรรมนูญแต่อย่างใด<br/><br/>ผู้สื่อข่าวรายงานว่านอกจากนั้นกลุ่มตัวแทนนักศึกษายังเสนอชื่อนายพริษฐ์ ชิวารักษ์ หรือเพนกวิน นักศึกษามหาวิทยาลัยธรรมศาสตร์ เป็นตัวแทนนักศึกษาร่วมเป็นกรรมาธิการศึกษาเพื่อแก้ไขรัฐธรรมนูญแห่งราชอาณาจักรไทย พุทธศักราช 2560 ในโควตาพรรคฝ่ายค้าน.</p>
    </article>
  </body>
</html>