<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197565/to-mystiko-toy-kyriakoy-mitsotaki-gia-ti-symfonia-ton-prespon-giati-den-tin-kataggellei"/>
    <meta property="og:site_name" content="CNN.gr"/>
    <meta property="article:published_time" content="2019-11-16T10:50:10+00:00"/>
    <meta property="og:title" content="Το μυστικό του Κυριάκου Μητσοτάκη για τη συμφωνία των Πρεσπών - Γιατί δεν την καταγγέλλει"/>
    <meta property="og:description" content="Καλύτερα μια κακή Συμφωνία των Πρεσπώ ν παρά νέες διαπραγματεύσεις για μια νέα ή ακόμη και για καμία συμφωνία ανάμεσα στις δύο χώρες: Αυτό φαίνεται να είναι..."/>
  </head>
  <body>
    <article>
      <h1>Το μυστικό του Κυριάκου Μητσοτάκη για τη συμφωνία των Πρεσπών - Γιατί δεν την καταγγέλλει</h1>
      <h2>Καλύτερα μια κακή Συμφωνία των Πρεσπών παρά νέες διαπραγματεύσεις για μια νέα ή ακόμη και για καμία συμφωνία ανάμεσα στις δύο χώρες: Αυτό φαίνεται να είναι το δόγμα του Κυριάκου Μητσοτάκη απέναντι στις διαμαρτυρίες εκείνων που περίμεναν ότι ως πρωθυπουργός θα κατήγγειλε τη συμφωνία και θα αποχωρούσε από το διάλογο με τη Βόρεια Μακεδονία. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:50 , 16 November 2019 - 12:50</p>
      <p>Η προσέγγιση του πρωθυπουργού δεν είναι λάθος, καθώς στη διπλωματία ισχύει ο άγραφος κανόνας που λέει πως<b> κάτι που παύει να υπάρχει, στην συνέχεια δεν επανέρχεται με ευνοϊκότερους όρους, αλλά με δυσμενείς</b>. Και για αυτό το λόγο ο κ. Μητσοτάκης δεν θέλει μέχρι στιγμής να επαναφέρει στο τραπέζι μια νέα συμφωνία γιατί κάτι τέτοιο προκαλεί <b>αναταράξεις αφενός στις ευρωπαϊκές ισορροπίες, αφετέρου στα γεωπολιτικά συμφέροντα</b> μεγάλων και διεθνών δυνάμεων.  </p>
      <p>Έτσι ο κ. Μητσοτάκης προτιμά να τον κατηγορούν ότι έκανε κυβίστηση στο θέμα της συμφωνίας - για την οποία άλλα έλεγε προεκλογικά και άλλα πράττει μετεκλογικά - παρά να διυλίσει τον «κώνωπα» και να αρχίσει από την αρχή νέες διαπραγματεύσεις ανάμεσα στον ίδιο και τον <b><a href="https://www.cnn.gr/eidhseis/tag/54367/zoran-zaef">Ζόραν Ζαεφ</a>.</b></p>
      <p>Άλλωστε, φάνηκε κάτι τέτοιο κατά τη συνάντηση που είχε με τον ομόλογό του της γειτονικής χώρας στο περιθώριο της εκδήλωση του ΣΕΒ Βόρειας Ελλάδας που πραγματοποιήθηκε στη <a href="https://www.cnn.gr/eidhseis/tag/2623/thessaloniki"><b>Θεσσαλονίκη</b></a>, όταν σύμφωνα με το Μέγαρο Μαξίμου, του επανέλαβε την κριτική του στη συμφωνία των Πρεσπών, τονίζοντας παράλληλα ότι από τη στιγμή που η συγκεκριμένη συμφωνία δεσμεύει τις δύο χώρες και είναι προϋπόθεση για την ευρωπαϊκή πορεία της Βόρειας Μακεδονίας, θα πρέπει να εφαρμοστεί ώστε να αποφευχθούν ενέργειες που συντηρούν την ένταση.</p>
      <p>Από την πλευρά του πρωθυπουργού της Βόρειας Μακεδονίας, εκφράστηκε η άποψη ότι θα πρέπει οι δύο χώρες να μην έχουν αντιπαλότητα και για αυτό το λόγο ζήτησε από τον Κυριάκο Μητσοτάκη να επισκεφθεί τη χώρα του. Ωστόσο, εκείνο που «καίει» τον Σκοπιανό πρωθυπουργό είναι η ενταξιακή πορεία της χώρας του στην Ε.Ε και για αυτό το λόγο ζήτησε από τον Κυριάκο Μητσοτάκη να <b>μεσολαβήσει κυρίως προς την πλευρά του Μακρόν </b>- ο οποίος είχε θέσει και το βέτο - ώστε να υποχωρήσει.</p>
      <blockquote>«Προφανώς είμαστε πολύ απογοητευμένοι από το αποτέλεσμα στο Ευρωπαϊκό Συμβούλιο για το πάγωμα των ενταξιακών διαπραγματεύσεων. Αλλά με ενθάρρυνε ο πρωθυπουργός Μητσοτάκης διότι μου υποσχέθηκε και μου εξήγησε ότι θέλει να μας βοηθήσει. Θα μιλήσει σε ευρωπαίους ηγέτες και στον πρόεδρο Μακρόν γιατί η Γαλλία με την Ελλάδα έχουν διαχρονικά πολύ καλές σχέσεις», είπε ο κ. Ζάεφ μετά τη συνάντηση που είχε με τον Έλληνα πρωθυπουργό.</blockquote>
      <p>Είναι φανερό ότι ο κ. Μητσοτάκης αναλαμβάνει έναντι του κ. Ζάεφ να πείσει τον πρόεδρο Μακρόν να κάνει πίσω και να άρει το βέτο ώστε να προχωρήσουν οι διαδικασίες ένταξης των Δυτικών Βαλκανίων στην Ευρώπη. Κάτι τέτοιο βέβαια περνά και μέσα από την <a href="https://www.cnn.gr/eidhseis/tag/351/germania"><b>Γερμανία</b> </a>και για αυτό ενδεχομένως ο κ. Μητσοτάκης συνομίλησε και με την Γερμανίδα καγκελάριο, Άνγκελα Μέρκελ πέραν του <a href="https://www.cnn.gr/eidhseis/tag/496/prosfgiko"><b>προσφυγικού</b> </a>ζητήματος. Διότι εδώ γίνεται και το εξής: Η προσπάθεια του Γάλλου προέδρου να κερδίσει το έδαφος που χάνει η Γερμανία, έχει ως αποτέλεσμα να διαταράσσονται οι εύθραυστες ισορροπίες και ο χάρτης των Βαλκανίων να επανασχεδιάζεται με βάση τους νέους συσχετισμούς. Και επειδή αυτή την ώρα Μακρόν και Μέρκελ ανταγωνίζονται για το ποιος θα έχει στη νέα εποχή το πάνω χέρι στην Ευρώπη, τα Δυτικά Βαλκάνια είναι μια από τις περιοχές που «διεκδικούνται» από τις δύο ευρωπαϊκές χώρες. </p>
      <p>Σε αυτό το σκληρό πάζλ ο κ. Μητσοτάκης –τουλάχιστον φανερά– <b>δεν θέλει να πάρει θέση</b> διότι πολιτικά είναι πιο κοντά στην κ. Μέρκελ και λόγω του ΕΛΚ, αλλά χωρίς αυτό να σημαίνει ότι είναι και απέναντι στον Γάλλο πρόεδρο στον οποίο, όπως υποσχέθηκε στον Σκοπιανό πρωθυπουργό, θα μεσολαβήσει για το ξεπάγωμα των ενταξιακών διαδικασιών των Δυτικών Βαλκανίων .</p>
      <p>Επιπλέον, ρόλο παίζει και ο Αμερικανός πρέσβης στη χώρα μας <a href="https://www.cnn.gr/eidhseis/tag/43752/tzefri-paiat"><b>Τζέφρι Πάιατ</b></a> που στηρίζει την ευρωπαϊκή προοπτική της Βόρειας Μακεδονίας για αυτό και από την αρχή ήταν θιασώτης της Συμφωνίας των Πρεσπών που είχε υπογραφεί μεταξύ Τσίπρα και Ζάεφ.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197603/stin-anametrisi-tsitsipa-fenterer-o-mitsotakis-kanei-oli-tin-ellada-yperifani">Στην αναμέτρηση Τσιτσιπά - Φέντερερ ο Μητσοτάκης: «Κάνει όλη την Ελλάδα υπερήφανη»</a>
        </li>
        <li>
          <a href="https://www.cnn.gr/news/politiki/story/197537/gennimata-h-omerta-mitsotaki-kai-tsipra-afinei-tin-koinonia-se-adiexodo">Γεννηματά: Η «ομερτά» Μητσοτάκη και Τσίπρα αφήνει την κοινωνία σε αδιέξοδο</a>
        </li>
        <li>
          <a href="https://www.cnn.gr/news/politiki/story/197514/syriza-eynooymenos-toy-mitsotaki-o-froyzis">ΣΥΡΙΖΑ: Ευνοούμενος του Μητσοτάκη ο Φρουζής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/54367/zoran-zaef">ΖΟΡΑΝ ΖΑΕΦ</a>
        </li>
        <li>
          <a href="https://www.cnn.gr/eidhseis/tag/74463/symfonia-ton-prespon">ΣΥΜΦΩΝΙΑ ΤΩΝ ΠΡΕΣΠΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197624/snapshot/2754274.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197593/snapshot/2397867.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197605/snapshot/2758684.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197606/snapshot/AP_19320597925555.jpg"/>
      </figure>
    </article>
  </body>
</html>