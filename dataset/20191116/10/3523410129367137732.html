<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640224/%D8%A2%D9%85%D8%A7%D8%AF%DA%AF%DB%8C%D9%90-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B9%D8%A7%D9%85%D9%84%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D9%82%DB%8C%D9%85%D8%AA%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T10:11:00+00:00"/>
    <meta property="og:title" content="آمادگیِ برخورد با عاملان افزایش غیرقانونی قیمت‌ها"/>
    <meta property="og:description" content="سخنگوی سازمان تعزیرات حکومتی، از آمادگی برای برخورد با عاملان افزایش غیرقانونی قیمت‌ها خبر داد و گفت: بازار فعلا آرام است."/>
  </head>
  <body>
    <article>
      <h1>
        <a href="https://www.bultannews.com/fa/news/640224/%D8%A2%D9%85%D8%A7%D8%AF%DA%AF%DB%8C%D9%90-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B9%D8%A7%D9%85%D9%84%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D9%82%DB%8C%D9%85%D8%AA%E2%80%8C%D9%87%D8%A7">آمادگیِ برخورد با عاملان افزایش غیرقانونی قیمت‌ها</a>
      </h1>
      <h2>سخنگوی سازمان تعزیرات حکومتی، از آمادگی برای برخورد با عاملان افزایش غیرقانونی قیمت‌ها خبر داد و گفت: بازار فعلا آرام است.</h2>
      <address><time datetime="2019-11-16T10:11:00+00:00">16 Nov 2019, 10:11</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، یاسر رایگانی، سخنگوی سازمان تعزیرات از اعلام آمادگی برخورد با عاملان <b>افزایش غیرقانونی</b> قیمت ها خبر داد و گفت: همه دستگاه‌های مربوط به‌صورت خاص آماده هستند تا با افراد خاطی در افزایش غیرقانونی قیمت‌ها برخورد جدی کنند.</p>
      <p>وی افزود: بازار فعلاً آرام است و تخلفی انجام نشده است؛ ضمن اینکه برخورد تعزیراتی با کسانی که کالایی را احتکار کنند جدی خواهد بود.</p>
      <p>ذخایر کالایی در شرایط مناسب</p>
      <p>همچنین عباس تابش، مدیرعامل سازمان حمایت مصرف‌کنندگان و تولیدکنندگان گفت: در جلسه تنظیم بازار سهمیه سرویس مدارس، آموزش رانندگی و همه مراکزی که خدمات خاص می‌دهند و در جلسات گذشته به آن پرداخته نشده بود، دیده شد.</p>
      <p>وی افزود: هیچ نوع افزایش قیمت کالایی نداریم و با هر گونه افزایش برخورد جدی می‌شود؛ ضمن اینکه از بسیج اصناف و خود مردم برای کنترل قیمت، کمک خواهیم گرفت.</p>
      <p>تابش درباره تاثیر افزایش قیمت بنزین بر حمل و نقل کالایی گفت: حمل و نقل کالای بین شهری بیشتر با گازوئیل است و تاثیری در افزایش قیمت ندارد.</p>
      <p>مدیرعامل سازمان حمایت مصرف‌کنندگان و تولیدکنندگان با بیان اینکه ذخایر کالایی ما در حال حاضر شرایط خوبی دارد، افزود: هیچ نگرانی از بابت کالاهای اساسی نداریم. تابش گفت: اجرای سیاست اصلاح قیمت بنزین نباید هزینه‌ای اضافی به خانوار تحمیل کند.</p>
      <p>مصرف بنزین ۱۰ درصد کاهش می‌یابد</p>
      <p>همچنین در این برنامه، مدیر عامل شرکت ملی پخش فرآورده‌های نفتی ایران هم در این بر نامه گفت: با سهمیه بندی بنزین، مصرف ۸ الی ۱۰ درصد کاهش می‌یابد.</p>
      <p>امیر وکیل‌زاده افزود: اگر کسی کارت سوختش گم شده یا به هر دلیلی کارت به دستش نرسیده از امروز تا ۶ ماه سهمیه اش محفوظ است.</p>
      <p>وی گفت: با سهمیه بندی بنزین، مصرف میانگین کاهش می‌یابد. وکیل‌زاده گفت: وقتی سوخت ارزان است تولید کننده خودرو زیاد تمایل ندارد که مصرف سوخت ماشین تولیدی را پایین بیاورد؛ چون برای خریدار، مصرف خودرو مهم نیست.</p>
      <p>مدیرعامل شرکت ملی پخش فرآورده‌های نفتی ایران گفت: پیش بینی من اینست که ۸ الی ۱۰ درصد شاهد کاهش مصرف باشیم.</p>
      <p>وکیل‌زاده افزود: بنزین سوپر به صورت سهمیه‌ای نیست و به صورت آزاد عرضه می‌شود. وی گفت: با اجرای این طرح سود قاچاق کم می‌شود و با این حساب، قاچاق سوخت دیگر انگیزه‌ای به قاچاقچی و دلال نمی‌دهد.</p>
      <p>وی افزود: ذخایر جایگاه‌ها به حد کافی است و جای نگرانی نیست.</p>
    </article>
  </body>
</html>