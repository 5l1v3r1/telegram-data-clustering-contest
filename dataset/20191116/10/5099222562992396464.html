<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23494723-video-proteste-spontane-iran-dupa-guvernul-scumpit-benzina-pana-acum-litru-carburanti-costa-mai-putin-8-eurocenti.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T10:24:00+00:00"/>
    <meta property="og:title" content="VIDEO Proteste spontane în Iran după ce guvernul a scumpit benzina. Până acum, un litru de carburant costa mai puțin de 8 eurocenți"/>
    <meta property="og:description" content="Mai multe manifestaţii au izbucnit vineri seară în oraşe din Iran după anunţul surpriză al guvernului de a majora preţul benzinei, a relatat sâmbătă agenţia oficială de presă IRNA,"/>
  </head>
  <body>
    <article>
      <h1>VIDEO Proteste spontane în Iran după ce guvernul a scumpit benzina. Până acum, un litru de carburant costa mai puțin de 8 eurocenți</h1>
      <address><time datetime="2019-11-16T10:24:00+00:00">16 Nov 2019, 10:24</time> by <a rel="author">G.S.</a></address>
      <p><b>Mai multe manifestaţii au izbucnit vineri seară în oraşe din Iran după anunţul surpriză al guvernului de a majora preţul benzinei, a relatat sâmbătă agenţia oficială de presă IRNA, preluată de AFP și <a href="https://www.agerpres.ro/mondorama/2019/11/16/manifestatii-in-iran-dupa-ce-guvernul-a-majorat-pretul-la-benzina--404175">Agerpres</a>.<br/></b><br/>Manifestaţiile au fost "semnificative" la Sirjan, în centrul ţării, unde "oamenii au atacat un depozit de benzină din oraş şi au încercat să îi dea foc", poliţia reuşind în cele din urmă să îi blocheze, conform IRNA.<br/><br/>Manifestaţii au avut de asemenea loc la Mashad, în nord, în sud la Ahvaz, Shiraz, Bandar Abbas şi Birjand, în est, dar şi la Gachsaran, Abadan, Khorramshahr şi Mahshahr, în sud-vest.<br/><br/>Manifestanţii au blocat drumuri, dar adunările au fost limitate şi s-au dispersat spre miezul nopţii, a adăugat IRNA.</p>
      <figure>
        <iframe src="https://www.youtube.com/embed/na11tP3Ak6o" width="490" height="295" data-service="Youtube" scrolling="no"/>
      </figure>
      <p>Vineri, guvernul iranian a anunţat o creştere de cel puţin 50% a preţului benzinei la pompă, care era până acum fixat la 10.000 de riali, adică mai puţin de opt eurocenţi. Preţul va fi acum de 15.000 de riali (11 eurocenţi) pentru un maximum de 60 de litri pe lună. Fiecare litru suplimentar va costa 30.000 de riali (22 de eurocenţi).<br/><br/>Iranul este una din ţările unde benzina este cel mai puternic subvenţionată. Veniturile din creşterea preţului la benzină ar urma să fi redistribuite iranienilor care se confruntă cu dificultăţi economice, adică aproape 75% din populaţie, potrivit preşedintelui Hassan Rouhani.<br/><br/>Măsura ar urma să aducă încasări de 300.000 de miliarde de riali (circa 2,3 miliarde de euro) pe an, a declarat la televiziunea de stat responsabilul cu Planificarea şi Bugetul, Mohammad Bagher Nobakht.</p>
    </article>
  </body>
</html>