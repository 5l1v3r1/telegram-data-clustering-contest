<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640238/%D9%85%D8%A8%D9%86%D8%A7%DB%8C-%D8%AA%D9%84%D9%88%DB%8C%D8%B2%DB%8C%D9%88%D9%86-%D8%B3%D8%A7%D8%AE%D8%AA-%D8%B3%D8%B1%DB%8C%D8%A7%D9%84%E2%80%8C%D9%87%D8%A7%DB%8C-%D8%BA%D9%85%DA%AF%DB%8C%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T10:33:00+00:00"/>
    <meta property="og:title" content="مبنای تلویزیون ساخت سریال‌های غمگین است"/>
    <meta property="og:description" content="بازیگر نمایش‌های سیاه‌بازی و کمدین باسابقه تلویزیون، ضمن اشاره به دلایل کم‌کاری سال‌های اخیر خود در سیما، از رمز و راز توفیقات رضا عطاران در ساخت..."/>
  </head>
  <body>
    <article>
      <h1>
        <a href="https://www.bultannews.com/fa/news/640238/%D9%85%D8%A8%D9%86%D8%A7%DB%8C-%D8%AA%D9%84%D9%88%DB%8C%D8%B2%DB%8C%D9%88%D9%86-%D8%B3%D8%A7%D8%AE%D8%AA-%D8%B3%D8%B1%DB%8C%D8%A7%D9%84%E2%80%8C%D9%87%D8%A7%DB%8C-%D8%BA%D9%85%DA%AF%DB%8C%D9%86-%D8%A7%D8%B3%D8%AA">مبنای تلویزیون ساخت سریال‌های غمگین است</a>
      </h1>
      <h2>بازیگر نمایش‌های سیاه‌بازی و کمدین باسابقه تلویزیون، ضمن اشاره به دلایل کم‌کاری سال‌های اخیر خود در سیما، از رمز و راز توفیقات رضا عطاران در ساخت...</h2>
      <address><time datetime="2019-11-16T10:33:00+00:00">16 Nov 2019, 10:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جواد انصافی بازیگر و کارگردان پیشکسوت تئاتر و تلویزیون درباره استفاده از قالب سیاه‌بازی و نمایش در تلویزیون و اینکه چرا با این محور برنامه‌سازی نمی‌کند، بیان کرد: می‌توان به راحتی از قالب سیاه‌بازی در تلویزیون و برنامه‌سازی استفاده کرد اما مدیران تلویزیون این را نمی‌خواهند.</p>
      <p>وی ادامه داد: متاسفانه شرایط به گونه‌ای است که در تلویزیون باندبازی می‌شود و برخی واسطه‌ها از ساخت یک برنامه تلویزیونی 50 درصد سود می‌خواهند و ما هم نداریم که بدهیم، پس کار را به ما نمی‌دهند. البته من چندی پیش در مجموعه «محله گل و بلبل» نقش عمو نوروز را داشتم و با عموپورنگ بازی داشتیم، اما به طور مستقل ساخت یک برنامه تلویزیونی نیاز به پول زیاد دارد.</p>
      <p>این بازیگر درباره اینکه چرا در دیگر سریال‌های تلویزیونی بازی ندارد هم اظهار کرد: من در کل در سریال یا نمایش جدی بازی نمی‌کنم البته «میوه ممنوعه» و یا یکی دو نمونه با این مدل بازی کرده‌ام که به خاطر کارگردانش بوده ولی علاقه‌ای به بازی در سریال جدی ندارم، الان زمانی است ما شادی نیاز داریم و همه مردم غمگین هستند.</p>
      <p>
        <b>انگار مبنای کار در تلوزیون ساخت کارهای غمگین است</b>
      </p>
      <p>انصافی در واکنش به کاهش تولید سریال‌های طنز و افت کیفیت آن‌ها هم بیان کرد: این سریال‌ها بد نیستند اما خیلی نمی‌توانند مردم را شاد کنند. با این حال در تلویزیون بیشتر سریال‌های جدی و تلخ ساخته می‌شود و انگار مبنای‌شان ساخت کارهای غمگین است.</p>
      <p>وی با اشاره به اینکه کمدی‌های خوب تلویزیونی از سیاه‌بازی بهره گرفته‌اند، توضیح داد: تمام کارهای موفق تلویزیونی خط و مشی‌شان براساس سیاه‌بازی بوده است. مثلا مجموعه «مجید دلبندم» و تکنیک وارونه‌گویی یکی از شگردهای سیاه بازی است که البته در این مجموعه کمی ساده‌تر این اتفاق رخ می‌داد تا بچه‌ها متوجه شوند. در «کلاه قرمزی» هم از این تکنیک‌ها استفاده می‌شود به طور مثال یکی از شخصیت‌های آن با نام «عزیزم ببخشید» که دائم تعارف می‌کند و سوال می‌پرسد، از یکی دیگر از تکنیک‌های سیاه بازی استفاده می‌کند.</p>
      <p>
        <b>هوش رضا عطاران در بهره‌گیری از تکنیک سیاه‌بازی</b>
      </p>
      <p>این بازیگر درباره سریال‌های بزرگسال و اینکه کدامیک از آن‌ها از تکنیک‌های سیاه‌بازی استفاده کرده‌اند، گفت: سریال‌های رضا عطاران از این تکنیک‌ها بهره گرفته‌اند. عطاران مدتی هم در تئاتر کار می‌کرد و در حوزه سیاه‌بازی آنقدر تیز و باهوش بود که همه ریزه‌کاری‌ها را دریافت کرد و در سریال‌هایش آن‌ها را به روز می‌کرد.</p>
      <p>انصافی در پایان درباره برنامه‌سازی در تلویزیون عنوان کرد: الان همه کارها مشارکتی شده است به طور مثال می‌گویند راهنمایی و رانندگی بودجه 13 قسمت کار را می‌دهد و در این باره می‌توانید بسازید و یا دیگر نهادهایی که بودجه می‌دهند برای همان نهادها می‌توان کار ساخت. خط اصلی تلویزیون فراموش شده و هر کسی که پول بدهد برای او کار می‌کنند اگر کارخانه پفک سازی پول بدهد تلویزیون برای او کار می‌کند!</p>
    </article>
  </body>
</html>