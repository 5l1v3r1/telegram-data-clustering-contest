<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/us-air-force-chief-of-staff-calls-for-gulf-arab-unity-to-counter-iran"/>
    <meta property="og:site_name" content="euronews"/>
    <meta property="article:published_time" content="2019-11-16T10:14:01+00:00"/>
    <meta property="og:title" content="ژنرال آمریکایی: زمان آشتی نه وقتی است که موشک ایران در راه است"/>
    <meta property="og:description" content="ژنرال گلدفین که در نشست فرماندهان نیروی هوایی در دوبی صحبت می کرد گفت:« وقت آشتی و فراموشی دلخوری‌ها وقتی نیست که موشک یا پهپاد از ایران در راه است، هم‌اکنون است.»"/>
  </head>
  <body>
    <article>
      <h1>ژنرال آمریکایی: زمان آشتی نه وقتی است که موشک ایران در راه است</h1>
      <address><time datetime="2019-11-16T10:14:01+00:00">16 Nov 2019, 10:14</time> by <a rel="author"> </a></address>
      <p>دیوید گلدفین، رئیس ستاد نیروی هوایی ایالات متحده روز شنبه ۲۵ آبان (۱۶ نوامبر) در دوبی، کشورهای عرب حاشیه نشین خلیج فارس را به کنار گذاشتن اختلافات و اتحاد نظامی در برابر ایران فرا خواند.</p>
      <p>ژنرال گلدفین که در نشست فرماندهان نیروی هوایی در دوبی صحبت می کرد گفت:« وقت آشتی و فراموشی دلخوری‌ها وقتی نیست که موشک یا پهپاد از ایران در راه است، هم‌اکنون است.»</p>
      <p>واشنگتن مناقشه چهار کشور عربستان سعودی، امارات عربی متحده، بحرین و مصر با قطر را مایه تضعیف تلاش‌ها برای مهار نفوذ ایران در خلیج فارس و خاورمیانه می‌داند.</p>
      <p>آمریکا ایران را عامل حملاتی می‌داند که تابستان امسال در منطقه خلیج فارس صورت گرفت از جمله حمله موشکی و پهپادی ۱۴ سپتامبر به تاسیسات نفتی آرامکو عربستان سعودی؛ حمله‌ای که در کوتاه مدت تولید نفت این کشور را به نصف تقلیل داد.</p>
      <p>تهران هرگونه دست داشتن در این حمله را رد می کند و می‌گوید که حمله را حوثی‌ها به تلافی حملات ریاض به یمن، انجام داده‌اند.</p>
      <p>تلاش‌ها و میانجیگری واشنگتن برای پایان دادن به مناقشه این چهار کشور با قطر تا به امروز بی‌ثمر مانده است. عربستان، امارات عربی متحده، بحرین و مصر از سال ۲۰۱۷ میلادی و با وارد کردن اتهام «تروریسم» به قطر، این کشور را به محاصره تجاری و ترابری درآورده و تحریم کرده‌اند.</p>
      <p>دوحه با رد اتهامات هم پیمانانِ عرب ریاض، تحریم‌های اعمال شده را ناقض حاکمیت ملی خود می خواند.</p>
      <p>آمریکا، متحد هر شش کشور حاشیه‌نشین عرب خلیج فارس است. پایگاه هوایی العدید در قطر، بزرگترین پایگاه نظامی آمریکا در منطقه و بحرین محل استقرار ناوگان پنجم دریایی آمریکا در خلیج فارس است.</p>
      <p>ژنرال دیوید گلدفین همچنین در جمع فرماندهان نیروی هوایی افزود:«هیچ کشوری به تنهایی واجد تمام امکانات لازم برای دفاع از خود نیست اما در کنار همدیگر تمام آنچه را که برای دفاع جمعی لازم است در اختیار خواهیم داشت.»</p>
      <p>رئیس ستاد نیروی هوایی ایالات متحده در ادامه سخنان خود با اشاره به ایران گفت:«ما هم‌اکنون این توان را داریم، ما دشمنی مشترک داریم که ظاهرا کمر همت به اعمال شیطنت‌آمیز در منطقه بسته است.»</p>
      <p>ژنرال گلدفین با تاکید بر اهمیت اصل امنیت جمعی، بهترین امکان دفاع از امارات عربی متحده را به لحاظ جغرافیایی از طریق قطر و همسایه‌اش عمان، دانست.</p>
    </article>
  </body>
</html>