<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/6-farkli-kisi-tek-hikaye-ortadan-kayboldular-emniyette-bulundular-avukat-istemediler"/>
    <meta property="og:site_name" content="euronews"/>
    <meta property="article:published_time" content="2019-11-16T10:13:42+00:00"/>
    <meta property="og:title" content="Ortadan kayboldular, emniyette bulundular, avukat istemediler"/>
    <meta property="og:description" content="Bu yılbaşından beri zorla kaybedilen 7 kişiden altısı karakollarda ortaya çıktı ve tamamı tutuklandı. Birbirinden farklı yer ve zamanlarda ortadan kaybolan bu kişilerin bulunmasından sonra yaşanan süreçlerdeki benzerlikler beraberinde soru işaretleri getiriyor"/>
  </head>
  <body>
    <article>
      <h1>Ortadan kayboldular, emniyette bulundular, avukat istemediler</h1>
      <address><time datetime="2019-11-16T10:13:42+00:00">16 Nov 2019, 10:13</time> by <a rel="author">Euronews </a></address>
      <p>“Eşimi nihayet görebildim. Aşırı zayıflamıştı. Elleri aşırı beyazdı. Diğerlerinin dediklerini dedi. Twitter paylaşımı yapma, başvuruları geri çek, avukat istemiyorum”</p>
      <p>Bu sözler şubat ayında Antalya’da ortadan kaybolan ve 5 Kasım’da Antalya Emniyet’inde ortaya çıkan Gökhan Türkmen’in eşi Zehra Türkmen’e ait.</p>
      <p>Antalya'da ortadan kaybolduğu ve tekrar Antalya'da karakola teslim olduğu açıklanan Türkmen Ankara'ya sevk edildi ve 8 günlük gözaltı süresinin ardından tutuklandı.</p>
      <figure>
        <iframe data-src="https://twitter.com/euronewses/status/1192749115316342784" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bu ifadelerin benzerlerini bu yıl içerisinde ortadan kaybolan veya ailelerinin ifadelerine göre kendilerini resmi görevli olarak tanıtan kişilerce kaçırılan ve aylar sonra Ankara Emniyeti’ne teslim olduğu açıklanan kişilerin yakınları da kullandı.</p>
      <p>Bu yılbaşından beri ortadan kaybolan 7 kişiden altısı karakollarda ortaya çıktı ve tamamı tutuklandı. Birbirinden farklı yer ve zamanlarda ortadan kaybolan bu kişilerin bulunmasından sonra yaşanan süreçlerdeki benzerlikler beraberinde soru işaretleri getiriyor.</p>
      <p>Şubattan beri kayıp olan Fizyoterapist Mustafa Yılmaz’ın eşi Sümeyye Yılmaz 22 Ekim'de eşinin Karapürçek Karakoluna teslim olduğu yönünde telefon aldığını sosyal medya hesabı üzerinden duyurdu.</p>
      <p>Sümeyye Yılmaz da tıpkı Türkmen’in eşi gibi, görüşmesinde Mustafa Yılmaz’ın saklandığını söylediğini ve avukat istemediğini belirtti. Fakat Sümeyye Yılmaz eşinin kaybolmasının ardından kendi çabalarıyla etraftaki güvenlik kameralarında eşinin evinin önünden kaçırıldığı gösteren görüntüleri bulmayı başarmıştı.</p>
      <p>Eşinin 20-25 kilo kadar zayıfladığını, elleri ve cildinin muhtemelen karanlıkta kalma nedeniyle beyazladığını belirten Yılmaz eşinin bir yerde saklandığı sözlerine inanmadığını belirtiyor. Sümeyye Yılmaz eşinin zaten yargılanmış ve ceza almış olduğunu istinaf süreci beklerken saklanma ihtiyacı hissetmesinin anlamsız olduğunu söylüyor. Sümeyye Yılmaz'a göre eşi hakkında yeni bir arama kararı olduğu, eşi kaybolduktan sonra öğreniliyor.</p>
      <h3>'Baskı devam ediyor'</h3>
      <p>Bu konuda hukuki mücadelesini sürdürmekte kararlı olduğunu belirten Sümeyye Yılmaz eşinin hala kendisi ve çocuğuyla tehdit edildiğini düşünüyor. Zira bir görüşmesinde Mustafa Yılmaz eşine “kızımızın başında bari sen dur” sözlerini kullanmış.</p>
      <p>Temmuz ayında Ankara Emniyeti’nde ortaya çıkan kayıplar Salim Zeybek, Yasin Ugan, Özgür Kaya ve Erkan Irmak da tıpkı Türkmen ve Yılmaz gibi avukat istemedi.</p>
      <ul>
        <li>
          <a href="https://tr.euronews.com/2019/07/29/aileleri-acikladi-turkiye-de-6-aydan-beri-haber-alinamayan-6-khklinin-4-u-ankara-emniyeti">Aileleri açıkladı: Türkiye’de 6 aydan beri haber alınamayan 6 KHK’lının 4'ü Ankara Emniyeti'nde</a>
        </li>
      </ul>
      <p>İnsan Hakları Aktivisti ve HDP Kocaeli Milletvekili Ömer Faruk Gergerlioğlu 'aslında daha önceki kaçırmalarda da benzer süreçler yaşandığını' fakat bu son kaçırmalarda yoğun bir çalışma yapıldığı için kamuoyunda daha fazla gündeme geldiğini belirtti.</p>
      <p>Gergerlioğlu Salim Zeybek örneğinde olduğu gibi eşinin yanındayken, ya da Yasin Ugan ve Özgür Kaya’da olduğu gibi mahalle sakinlerinin ortasında meydana gelen kaçırmalara rağmen yetkililerin hiçbir soruya cevap vermediği, Birleşmiş Milletler ve Avrupa İnsan Hakları Mahkemesi nezdinde yapılan başvurular sonucu yapılan bilgi taleplerine bile dönülmediğini aktarıyor.</p>
      <p>Ortaya çıktıktan sonra gözaltındayken eşleriyle görüşen kayıpların ilk taleplerinin arasında bu başvuruların geri çekilmesi de yer almıştı.</p>
      <h3>Gözaltı süreçleri</h3>
      <p>Gergerlioğlu bu kişilerin kayıp oldukları zaman kadar gözaltı ve yargılanma süreçlerinin de ilginçlikler barındırdığını ifade ediyor.</p>
      <p>Gergerlioğlu “Avukatları ile görüşemediler, CMK avukat atamadı, emniyette bir şekilde aniden ortaya çıkan avukatlar görev aldı, gözaltındakiler avukatlarının ismini bile bilmiyordu” ifadelerini kullandı.</p>
      <p>Ankara Barosu İnsan Hakları Merkezi Başkanı Kerem Altıparmak da bu süreçte yaşanan benzerliklere dikkat çekerek bunların inanılması güç girişimler olduğunu belirtiyor</p>
      <figure>
        <iframe data-src="https://twitter.com/euronewses/status/1187439651440812033" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Davalar yeni kurulan Ankara 34. Ağır Ceza'da gizlilik içerisinde görülüyor</h3>
      <p>Gergerlioğlu gariplikler dizisinin mahkeme sürecinde de devam ettiğini belirtiyor.</p>
      <ul>
        <li>
          <a href="https://tr.euronews.com/2019/08/09/kayip-khk-lilar-hakkinda-tutuklama-karar-verildi">'Kayıp KHK'lılar' hakkında tutuklama kararı verildi</a>
        </li>
      </ul>
      <p>Gözaltından sonra tutuklanan kayıpların yargılaması Hâkim ve Savcılar Kurulu'nun (HSK), 10 Temmuz 2019 tarihinde yayınlandığı 785 sayılı kararla, Ankara’da kurulmasına karar verilen 34. Ağır Ceza Mahkemesi’nde başladı.</p>
      <p>MİT görevlilerinin yargılandığı davalara bakacağı belirtilen mahkemeye 16 Eylül'den itibaren dosya verilmeye başlandığı açıklandı. Mahkemenin ilk gördüğü davaların arasında Zeybek, Ugan, Kaya ve Irmak'ın dosyaları da bulunuyor. Aynı savcı tarafından hazırlansa da bu kişilerin davaları ayrı ayrı olarak görülüyor.</p>
      <p>Fakat davalı yakınları mahkeme sürecinde de habersiz bırakıldıklarını belirtiyor. İlk kez 24 Ekim'de görülen duruşmalara katılmak isteyen CHP İstanbul Milletvekili Sezgin Tanrıkulu Ankara Adliyesi'ne geldiği halde kendisine mahkeme salonunun nerede olduğu bilgisinin paylaşılmadığını belirtti. Tanrıkulu bir duruşmaya gizlilik kararı verilecekse bile bunun usulünün belli şartlara bağlı olduğunu vurguladı. Tanrıkulu'nın mahkeme başkanının katip ve özel kaleme duruşma salonu bilgisini kimseye paylaşmama talimatı veremeyeceğini vurguladı.</p>
      <figure>
        <iframe data-src="https://twitter.com/euronewses/status/1187289241207767041" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Duruşmaların büyük bir gizlilik içerisinde devam ettiğini belirten davalı yakınları daha fazla bilgi vermekten kaçınıyor. Bu durum Sümeyye Yılmaz'ın zorla kaybedilenlerin yakınları ve aileleri üzerinde baskıların devam ettiği sözlerini de destekliyor.</p>
      <h3>Yusuf Bilge Tunç hala kayıp</h3>
      <p>Ağustos ayında ortadan kaybolan Yusuf Bilge Tunç'tan ise hala haber alınabilmiş değil. Diğerlerinde olduğu gibi yetkililerden cevap alamayan ailesi kendi çabalarıyla terk edilmiş buldukları aracın bırakıldığı yer ve içerisindeki kişisel eşyaların tamamen alınmış olması nedeniyle bunun kesinlikle bir zorla kaçırma olduğunu düşünüyor. Üzerinden üç aydan fazla bir zaman geçmiş olmasına rağmen herhangi bir haber alamamış olmaları da bu görüşlerini destekliyor. Resmi makamlara yaptıkları başvurularda işlemlerin çok yavaş yürüdüğünü belirten kayıp yakınları arama çabalarını sürdürürken son olarak Yusuf Bilge Tunç'un eşi de cuma günü göz altına alındı.</p>
    </article>
  </body>
</html>