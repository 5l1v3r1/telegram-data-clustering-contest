<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425960/a-aggelopoylos-o-thomas-cook-tha-xexastei-grhgorotera-apo-o-ti-pisteyame"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T10:30:01+00:00"/>
    <meta property="og:title" content="Α. Αγγελόπουλος: Ο Thomas Cook θα ξεχαστεί γρηγορότερα από ό,τι πιστεύαμε"/>
    <meta property="og:description" content="Αναφερόμενος στις κενές θέσεις που αφήνει η βρετανική ταξιδιωτική εταιρεία στα ξενοδοχεία, ο διευθύνων σύμβουλος του ομίλου Aldemar επεσήμανε ότι «αυτ...- Α. Αγγελόπουλος: Ο Thomas Cook θα ξεχαστεί γρηγορότερα από ό,τι πιστεύαμε - Η ΡΟΔΙΑΚΗ"/>
  </head>
  <body>
    <article>
      <h1>Α. Αγγελόπουλος: Ο Thomas Cook θα ξεχαστεί γρηγορότερα από ό,τι πιστεύαμε</h1>
      <address>
        <time datetime="2019-11-16T10:30:01+00:00">16 Nov 2019, 10:30</time>
      </address>
      <p>Αναφερόμενος στις κενές θέσεις που αφήνει η βρετανική ταξιδιωτική εταιρεία στα ξενοδοχεία, ο διευθύνων σύμβουλος του ομίλου Aldemar επεσήμανε ότι «αυτές δεν έχουν αναπληρωθεί πλήρως, αλλά έχουν καλυφθεί σε σημαντικό ποσοστό, πολύ μεγαλύτερο από ό,τι ανέμεναν όλοι».</p>
      <p>«Ο Τhomas Cook θα ξεχαστεί γρηγορότερα από ό,τι πιστεύαμε», σημειώνει σε δηλώσεις του στο ΑΠΕ-ΜΠΕ ο γενικός γραμματέας της Ενωσης Ξενοδόχων Ηρακλείου και διευθύνων σύμβουλος του ομίλου Aldemar, Αλέξανδρος Αγγελόπουλος, αναφερόμενος στην επόμενη ημέρα των ελληνικών ξενοδοχειακών επιχειρήσεων, μετά την παύση των εργασιών του Thomas Cook.<br/>Ωστόσο η κατάσταση για τον ξενοδόχο που δέχτηκε τα «βέλη» του Thomas Cook θα είναι επώδυνη, σημειώνει ο κ. Αγγελόπουλος, καθώς οι επιχειρήσεις αυτές που έμειναν χωρίς συμβόλαια, σε μια στιγμή που έπρεπε να έχουν δρομολογήσει τις κρατήσεις του 2020, τώρα τρέχουν για διαπραγματεύσεις.</p>
      <p>«Τώρα είναι αυτονόητο ότι οι τιμές που θα επιτευχθούν, θα είναι χαμηλότερες και η κατάληξη επώδυνη για τον επιχειρηματία και την οικονομία της φιλοξενίας συνολικότερα» αναφέρει, σύμφωνα με το ΑΠΕ, ο κ. Αγγελόπουλος.<br/>Ο κ. Αγγελόπουλος εστιάζοντας στην Κρήτη, όπου οι ξενοδοχειακές επιχειρήσεις επλήγησαν περισσότερο, σημείωσε ότι υπάρχει μια θετική άποψη για το θέμα της μη πληρωμής του ΦΠΑ, σε ανείσπρακτα τιμολόγια. Αναφερόμενος στις κενές θέσεις που αφήνει ο Thomas Cook στις ξενοδοχειακές επιχειρήσεις επεσήμανε ότι «αυτές δεν έχουν αναπληρωθεί πλήρως, αλλά έχουν καλυφθεί σε σημαντικό ποσοστό, πολύ μεγαλύτερο από ό,τι ανέμεναν όλοι», όπως εξηγεί.</p>
      <p>Για τη φετινή χρονιά, ο μεγάλος άγνωστος είναι η βρετανική αγορά και πώς αυτή θα αντιδράσει «ελέω Brexit εξελίξεων». Το θετικό στην υπόθεση είναι ότι ο όγκος των προκρατήσεων εφέτος σε σχέση με πέρυσι δεν έχει καμία διαφορά. Το αρνητικό στις εκτιμήσεις σχετίζεται με τις εκλογές στη Μεγάλη Βρετανία και κατά πόσο θα συνεχιστεί η διάθεση των Αγγλων για διακοπές στη μετά Brexit εποχή. Στο σημείο αυτό ο κ. Αγγελόπουλος στηλιτεύει όσους βιάζονται να προβούν σε εκτιμήσεις για γεγονότα που είτε δεν κατέχουν είτε δεν έχουν ολοκληρωμένη εικόνα.<br/>Σε ερώτηση πώς μπορεί να μειωθεί η εξάρτηση των ξενοδόχων από τους διεθνείς οργανωτές ταξιδίων, ο κ. Αγγελόπουλος σημειώνει: «Το πρόβλημα της εξάρτησης από τους Tour Operators είναι ότι ο Ελληνας ξενοδόχος δεν ελέγχει τις αεροπορικές θέσεις. Μακάρι τότε που πουλιόταν η Αir Greece να την είχαμε πάρει οι ξενοδόχοι. Μακάρι οι ξενοδόχοι να ήλεγχαν αεροπορικές θέσεις. Το κάνουν οι Ισπανοί, το κάνουν οι Τούρκοι», αναφέρει ο γενικός γραμματέας της Ενωσης Ξενοδόχων Ηρακλείου. Για την εξέλιξη της νέας χρονιάς, ο κ. Αγγελόπουλος εκτιμά ότι είναι πολύ νωρίς για οποιαδήποτε πρόβλεψη, ωστόσο εκφράζει την ανησυχία του για την υφεσιακή κατάσταση που υφαίνεται ήδη στην Ευρώπη.</p>
    </article>
  </body>
</html>