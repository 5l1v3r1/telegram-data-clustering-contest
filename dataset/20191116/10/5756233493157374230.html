<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621766/%D8%A2%D9%85%D8%A7%D8%AF%DA%AF%DB%8C-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D9%88%D9%82%D9%88%D8%B9-%D8%B3%DB%8C%D9%84%D8%A7%D8%A8-%D8%A7%D9%81%D8%B2%D8%A7%DB%8C%D8%B4-227-%D9%85%DB%8C%D9%84%DB%8C%D9%88%D9%86-%D9%85%D8%AA%D8%B1-%D9%85%DA%A9%D8%B9%D8%A8%DB%8C-%D8%B0%D8%AE%D8%A7%DB%8C%D8%B1-%D8%B3%D8%AF%E2%80%8C%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:47:00+00:00"/>
    <meta property="og:title" content="آمادگی تهران برای وقوع سیلاب/ افزایش 227 میلیون متر مکعبی ذخایر سد‌ها"/>
    <meta property="og:description" content="مدیر عامل شرکت آب منطقه‌ای تهران گفت: در حال حاضر در سد‌های ۵ گانه ۷۸۱ میلیون متر مکعب ذخیره آب داریم این در حالی است که این رقم در سال گذشته ۵۵۴ میلیون متر مکعب بوده است بنابراین نسبت به سال گذشته ۲۲۷ میلیون متر مکعب مکعب آب بیشتری داریم."/>
  </head>
  <body>
    <article>
      <h1>آمادگی تهران برای وقوع سیلاب/ افزایش 227 میلیون متر مکعبی ذخایر سد‌ها</h1>
      <address>
        <time datetime="2019-11-16T10:47:00+00:00">16 Nov 2019, 10:47</time>
      </address>
      <p>
        <i>مدیر عامل شرکت آب منطقه‌ای تهران گفت: در حال حاضر در سد‌های ۵ گانه ۷۸۱ میلیون متر مکعب ذخیره آب داریم این در حالی است که این رقم در سال گذشته ۵۵۴ میلیون متر مکعب بوده است بنابراین نسبت به سال گذشته ۲۲۷ میلیون متر مکعب مکعب آب بیشتری داریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید حسن رضوی درباره وضعیت ذخایر سد‌ها و آمادگی برای سیلاب احتمالی اظهار داشت: از ابتدای مهر تا ۲۰ آبان در استان تهران حدود ۷۰ میلی‌متر بارندگی داشتیم که این رقم در سال گذشته ۴۶ میلی‌متر و متوسط بلند مدت هم حدود ۳۱ میلی‌متر بوده است.</p>
      <p>وی با بیان اینکه نسبت به سال آبی قبل ۵۱ درصد و نسبت به بلندمدت ۵۰ ساله ۱۲۹ درصد افزایش بارندگی داشته‌ایم، تصریح کرد: میزان ورودی سد‌های ۵ گانه تهران در سال ۹۸ نسبت به مدت مشابه سال قبل (از اول مهر ماه تا ۱۹ آبان) حدود ۶۰ درصد افزایش و در این مدت ۳۳ درصد بیشتر آب شرب را از آب سطحی تامین کردیم. یعنی سال گذشته در مدت ۵۰ روزه مهر تا ۲۰ آبان ۱۰۰ میلیون متر مکعب از آب سد‌ها برای شرب تامین کردیم امسال این رقم ۱۳۳ میلیون متر مکعب بوده است.</p>
      <p>مدیر عامل شرکت آب منطقه‌ای تهران گفت: در حال حاضر در سد‌های ۵ گانه ۷۸۱ میلیون متر مکعب ذخیره آب داریم این در حالی است که این رقم در سال گذشته ۵۵۴ میلیون متر مکعب و در سال‌های نرمال در طول ۵۰ سال بهره برداری حدودا ۷۰۹ میلیون متر مکعب بوده است، بنابراین نسبت به سال گذشته ۲۲۷ میلیون متر مکعب و نسبت به سال‌های نرمال ۷۴ میلیون متر مکعب آب بیشتری داریم.</p>
      <p>وی در ادامه درباره آمادگی برای وقوع سیلاب خاطرنشان کرد: ما همواره در پاییز، زمستان و بهار با مدیریت مخزن آمادگی مهار سیلاب را داریم و در پایین دست هم با همکاری شهرداری تهران و سایر مجموعه‌ها مثل اداره راه و شهرسازی، جهاد کشاورزی و منابع طبیعی رسوب زدایی و کار‌های مرتبط با مهندسی رودخانه را در اولویت کاری قرار داده‌ایم.</p>
    </article>
  </body>
</html>