<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621758/%D8%AD%D9%85%D8%A7%D9%8A%D8%AA-%D8%A7%D8%A6%D9%85%D9%87-%D8%AC%D9%85%D8%B9%D9%87-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:07:00+00:00"/>
    <meta property="og:title" content="حمايت ائمه جمعه از افزایش قیمت بنزین"/>
    <meta property="og:description" content="آيت‌الله محمد امامي‌كاشاني البته گراني اجناس در پي افزايش قيمت بنزين را بي‌انصافي دانست و در واكنش به اين خبر گفت: «بايد به آن كسي كه كالا مي‌فروشد گفت كه چه ربطي دارد اگر بنزين گران شد آن كالاها هم بايد گران شود؟ بايد انصاف باشد."/>
  </head>
  <body>
    <article>
      <h1>حمايت ائمه جمعه از افزایش قیمت بنزین</h1>
      <address>
        <time datetime="2019-11-16T10:07:00+00:00">16 Nov 2019, 10:07</time>
      </address>
      <p>
        <i>آيت‌الله محمد امامي‌كاشاني البته گراني اجناس در پي افزايش قيمت بنزين را بي‌انصافي دانست و در واكنش به اين خبر گفت: «بايد به آن كسي كه كالا مي‌فروشد گفت كه چه ربطي دارد اگر بنزين گران شد آن كالاها هم بايد گران شود؟ بايد انصاف باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امام جمعه مشهد در خطبه‌هاي اين هفته نماز جمعه هم به انتقاد از روحاني پرداخت. حتما در خبرها خوانده‌ايد كه رييس‌جمهوري در سخنراني هفته گذشته‌اش در يزد، با اشاره به سيره و رفتار پيامبر در برخورد با پيمان‌شكنان، در بررسي رفتار پيامبر با كفار گفته بود: «پيغمبر ما با همه حرف مي‌زد. با همه پيمان مي‌بست. پيغمبر با كفار پيمان بست. پيمان را مي‌شكستند؛ پيمان دوم را مي‌بست. نعوذبالله نعوذبالله كسي نمي‌گفت پيغمبر چقدر ساده‌لوح است. يك قرارداد پريروز بست، آن طرف تخلف كرد، دو مرتبه پيمان بعدي را بستند. آن كسي كه پيمان مي‌شكند، ضرر مي‌كند. آن كسي كه پاي عهد و پيمان مي‌ايستد، هميشه پيروز ميدان و موفق است.»</p>
      <p>علم‌الهدي ديروز و با گذشت 4 روز از آن سخنان روحاني، تريبون نماز جمعه حرم مطهر رضوي را فرصتي مناسب براي پاسخگويي ديد و در پاسخ به رييس‌جمهوري گفت: در عرصه سياست اگر بنا شد آقايي، خانمي، يك مسوولي تفسير اسلامي داشته باشد و قواره اسلام را با خودش تطبيق كند، بايد سند و مدرك ارايه بدهد، از قرآن و حديث دليل و مدرك بياورد، اين‌طور نيست بنده بگويم: «پيغمبر با كفار مذاكره مي‌كرد، اگر آنان تخلف مي‌كردند، باز هم مذاكره مي‌كرد!» به گزارش پايگاه اطلاع‌رساني آيت‌الله علم‌الهدي، امام جمعه مشهد در ادامه واكنش‌هايش به سخنان حسن روحاني، پيامبر را حقيقتي غيرقابل تحريف و تفسير دانست و ادامه داد: «بايد سند ارايه دهند، كجاي زندگي پيغمبر اين‌طور بود كه با كفار پيمان ببندد، اگر كفار تخلف كردند، باز هم پيمان ببندد، نمي‌شود به پيغمبر چيزي نسبت دهيم؛ پيغمبر يك واقعيت و حقيقت است، اين واقعيت و حقيقت را اگر امروز درباره پيغمبر گفتم، بايد سند ارايه بدهم.»</p>
      <p>علم‌الهدي «مسلماناني كه اسلام را در قواره خود تفسير مي‌كنند خطرناك‌تر از سكولارها دانست» و گفت: «دسته‌اي از افراد، اسلام را هم قواره خودشان تفسير مي‌كنند، هر طور دل‌شان مي‌خواهد، نه سند دارند، نه تاريخ مي‌فهمند و نه مدرك دارند، هر طور مي‌خواهند از اسلام و پيغمبر تعبير مي‌كنند و بعد بر اساس تعبير خود، مطابق همان تعبير و تفسير مطابق نظر خودشان، انديشه و مطامع سياسي خودشان را توجيه مي‌كنند.» علاوه ‌بر اين سخنان امام جمعه مشهد اما مهم‌ترين مساله‌اي كه خطباي جمعه سراسر كشور به آن اشاره كردند، گراني بنزين بود. در حالي كه ساعت 12 بامداد جمعه، خبر افزايش نرخ بنزين باعث شد گروهي از شهروندان نسبت به گران شدن اقلام و خدمات مصرفي نگران شوند، خطباي نماز جمعه تهران و شهرستان‌ها از گراني بنزين استقبال كردند.</p>
      <figure>
        <img src="https://aftabnews.ir/files/fa/news/1398/8/25/359810_852.jpg"/>
      </figure>
      <p>آيت‌الله محمد امامي‌كاشاني البته گراني اجناس در پي افزايش قيمت بنزين را بي‌انصافي دانست و در واكنش به اين خبر گفت: «بايد به آن كسي كه كالا مي‌فروشد گفت كه چه ربطي دارد اگر بنزين گران شد آن كالاها هم بايد گران شود؟ بايد انصاف باشد. آنهايي كه مساله بنزين را مطرح مي‌كنند در واقع يك مساله اقتصادي را تصوير مي‌كنند، بنابراين اجراي آن مهم است و نبايد بروند دنبال اينكه اگر بنزين گران شد، بقيه كالاها هم گران شود و بعد بحران درست كنند؛ بايد انصاف داشت. بايد شبيه پيامبر(ص) شد. گراني بنزين چه ربطي به خانه و ميوه و اجناس دارد كه گران شوند؟ بايد انصاف باشد.» به گفته امام جمعه اين هفته نمازجمعه تهران، درباره مساله بنزين دولت و مجلس و همان فرهيختگاني كه مربوط به مسائل اقتصادي هستند، تصميم گرفته‌اند و بايد به اجراي اين طرح توجه، دقت و نظارت كرد. اما امامي‌كاشاني تنها خطيب نماز جمعه اين هفته نبود كه از گراني بنزين حمايت كرد. امامان جمعه بسياري ديگر از اقصا نقاط كشور، افزايش قيمت بنزين و سهميه‌بندي آن را اقدامي مهم براي شرايط فعلي و خاص اقتصاد كشور دانستند. البته همه آنها تاكيد كردند كه مسوولان بايد تلاش كنند كه افزايش قيمت بنزين باعث ايجاد مشكلات اقتصادي بيشتر در كشور نشود. آنچه در ادامه مي‌خوانيد بخش‌هايي از سخنان خطباي نماز جمعه برخي كلانشهرها و شهرستان‌ها در اين رابطه است:</p>
      <p>حجت‌الاسلام سيد مهدي قريشي، امام جمعه اروميه: «مردم بايد نسبت به همديگر با انصاف رفتار كنند تا مشكلات اقتصادي در جامعه بيشتر نشود. بايد مسوولان مربوطه تلاش كنند تا افزايش قيمت بنزين زندگي مردم را تحت تاثير قرار ندهد و زندگي اقشار مختلف مردم مختل نشود.» حجت‌الاسلام محمد مختاري، امام جمعه موقت بيرجند: «اين وضعيت به صلاح كشور و مردم نبود زيرا دست كساني كه خودروهاي پرمصرف داشتند در جيب مردمي بود كه مصرف بنزين ندارند يا مصرف‌شان متعارف است.» حجت‌الاسلام سيد لطف‌الله حيات‌الغيب، امام جمعه موقت خرم‌آباد: «ضرورت افزايش قيمت بنزين مطابق مصوبات قانوني مورد تفاهم هيات دولت، مجلس و مورد حمايت نخبگان است. دولت بايد مانع بي‌رويه افزايش كالاها شود و مردم حق دارند از چگونگي هزينه صحيح منابع مالي صرفه‌جويي بنزين اطلاع داشته باشند.» حجت‌الاسلام ابوالقاسم يعقوبي، امام جمعه بجنورد: «افزايش قيمت بنزين از قاچاق آن جلوگيري مي‌كند، زيرا كه براي قاچاقچيان صرفه اقتصادي نخواهد داشت. تصميم افزايش قيمت بنزين با هماهنگي سران سه قوه بوده تا مملكت به خوبي اداره شود.» حجت‌الاسلام محمود ترابي، امام جمعه گنبدكاووس: «افزايش قيمت بنزين و سهميه‌بندي اقدامي مهم براي شرايط فعلي و خاص اقتصاد كشور است. دولت و دستگاه‌هاي نظارتي نگذارند اجراي اين تصميم، سبب گراني قيمت ديگر كالاها و خدمات شود.»</p>
    </article>
  </body>
</html>