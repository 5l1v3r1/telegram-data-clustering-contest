<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/vyroci-revoluce-zeman-s-caputovou-otevreli-v-bratislave-cesky-dum-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T10:54:00+00:00"/>
    <meta property="og:title" content="Výročí revoluce: Zeman s Čaputovou otevřeli v Bratislavě Český dům"/>
    <meta property="og:description" content="Český prezident Miloš Zeman dnes s hlavou Slovenska Zuzanou Čaputovou otevřeli v Bratislavě Český dům. Zeman před slavnostním přestřižením pásky řekl, že si přeje, aby se Český dům stal místem setkávání a přátelství. Česko si budovu pronajímá od firmy podnikatele a miliardáře Tomáše Chrenka."/>
  </head>
  <body>
    <article>
      <h1>Výročí revoluce: Zeman s Čaputovou otevřeli v Bratislavě Český dům</h1>
      <address><time datetime="2019-11-16T10:54:00+00:00">16 Nov 2019, 10:54</time> by <a rel="author">ČTK</a></address>
      <p>"Člověk si má občas splnit nějaký sen. Jedním z mých snů bylo otevření Českého domu v Bratislavě. Trvalo to pět let. Neustálé výmluvy, že to nejde, ale nakonec jsme našli spřátelené duše, které nám v tom pomohly," řekl Zeman, který vznik Českého domu ve slovenské metropoli dlouhodobě prosazoval.</p>
      <p>Podle Čaputové navzdory rozdělení Československa zůstaly Česko a Slovensko nejbližšími partnery. "Věřím, že Český dům v Bratislavě k této blízkosti přispěje. Věřím rovněž, že Bratislava i celá země získala otevřením Českého domu důležité místo pro setkávání, místo, které prospěje vzájemnému obchodu i kulturní výměně," řekla slovenská prezidentka.</p>
      <p>Čtyřpatrová budova v historickém centru slovenské metropole se stala sídlem Českého centra a dále agentur CzechTrade a CzechTourism. V budoucnu by tam měla působit také agentura CzechInvest. V Českém domě jsou vyhrazeny rovněž prostory pro výstavy. V současnosti je tam instalována výstava k výročí takzvané sametové revoluce, která v roce 1989 vedla v tehdejším Československu k pádu komunistického režimu. Naopak v budově nebude česká hospoda, kterou Zeman prosazoval.</p>
      <p>Novým střediskem českého dění ve slovenské metropoli se stal měšťanský dům ze 17. století, který je součástí městské památkové rezervace. Slovensko na vytvoření Českého domu přispěje částkou 376.000 eur (9,6 milionu korun). Česko v minulosti podpořilo vznik Slovenského domu v Praze.</p>
      <p>Český dům v Bratislavě je třetí takovou institucí, kterou Česko ve světě zřídilo. České domy fungují také v Moskvě a v Jeruzalémě. Ve všech případech tato zařízení provozují Česká centra.</p>
      <figure>
        <img src="https://g.denik.cz/1/cd/milos-zeman-andrej-babis-01_denik-150-3x2.jpg"/>
      </figure>
      <aside>
        <a href="https://www.denik.cz/z_domova/bratislava-zeman-babis-listopad-89-oslava-sametova-revoluce-vyroci-20191116.html">Bratislava místo Prahy. Prezident a premiér oslaví 17. listopad na Slovensku Přečíst článek ›</a>
      </aside>
      <p>Před otevřením Českého domu Zeman a Čaputová položili věnce k pamětní desce, která připomíná průvod studentů bratislavských škol ze 16. listopadu 1989, jehož účastníci skandovali v ulicích města hesla požadující demokracii a školskou reformou. "Den poté následovala velká demonstrace v Praze. Tyto dvě aktivity spustily velmi zásadný a důležitý proces změn na našem území," řekla Čaputová k sametové revoluci v projevu při otevření Českého domu. Dodala, že 17. listopad a následné změny byly společným vítězstvím občanů tehdejšího Československa. Zeman před novináři výročí sametové revoluce nekomentoval.</p>
      <h3>Průvod studentů</h3>
      <p>Zeman dnes v Bratislavě položil věnec k pamětní desce, jež připomíná průvod studentů bratislavských škol ze 16. listopadu 1989. Studenti na této akci v tehdejším komunistickém Československu požadovali demokracii. Spolu se Zemanem si kulaté výročí průvodu studentů v ulicích slovenské metropole připomněla i Čaputová.</p>
      <p>Pamětní deska je umístěna na budově Univerzity Komenského v centru Bratislavy.</p>
      <p>Během zmíněné akce asi dvě stovky studentů požadovaly reformu školství, zlepšení svých sociálních podmínek a demokracii. Skandovali hesla jako například "Chceme svobodu", "Chceme demokracii" či "Chceme demokratické školství". Vydali se k ministerstvu školství, kde své požadavky přednesli i členovi ústředního výboru Komunistické strany Slovenska Gejzovi Šlapkovi.</p>
      <figure>
        <img src="https://g.denik.cz/63/c0/praha-demonstrace-na-letne-23-cerven-06_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vyroci-17-listopadu-v-praze-oslavy-demonstrace-vyluky-20191115.html">Víkendové výročí 17. listopadu v Praze: Přehled akcí a dopravních omezení Přečíst článek ›</a>
      </aside>
      <p>Proti účastníkům dopředu neohlášeného průvodu bezpečnostní složky nezasáhly. Tato akce studentů v Bratislavě stojí ve stínu pražských událostí z následujícího dne, které odstartovaly takzvanou sametovou revoluci. Ta vyústila v Československu v pád komunistického režimu.</p>
      <p>Sametovou revoluci hodnotí Češi lépe než Slováci. Podle výsledků dřívějšího společného průzkumu českého Centra pro výzkum veřejného mínění a sociologických ústavů akademií věd obou zemí sametovou revoluci hodnotí kladně dvě třetiny Čechů a 56 procent obyvatel Slovenska</p>
    </article>
  </body>
</html>