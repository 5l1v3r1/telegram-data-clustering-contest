<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/trump-mlajsi-uzaljen-zaradi-dejstev-o-prodaji-njeg"/>
    <meta property="og:site_name" content="Primorske novice"/>
    <meta property="article:published_time" content="2019-11-16T10:45:14+00:00"/>
    <meta property="og:title" content="Trump mlajši užaljen zaradi dejstev o prodaji njegove knjige"/>
    <meta property="og:description" content="Ameriški predsednik Donald Trump se je pred dnevi pohvalil, da se knjiga njegovega sina Donalda Trumpa mlajšega z naslovom Triggered najbolje prodaja po lestvici časopisa New York Times, ki ga sicer redno označuje za lažni medij. To bo moral spet storiti, saj je prišlo na dan, da knjigo kupuje predvsem njegova predsedniška kampanja."/>
  </head>
  <body>
    <article>
      <h1>Trump mlajši užaljen zaradi dejstev o prodaji njegove knjige</h1>
      <address><time datetime="2019-11-16T10:45:14+00:00">16 Nov 2019, 10:45</time> by <a rel="author">STA</a></address>
      <p>
        <b>Ameriški predsednik Donald Trump se je pred dnevi pohvalil, da se knjiga njegovega sina Donalda Trumpa mlajšega z naslovom Triggered najbolje prodaja po lestvici časopisa New York Times, ki ga sicer redno označuje za lažni medij. To bo moral spet storiti, saj je prišlo na dan, da knjigo kupuje predvsem njegova predsedniška kampanja.</b>
      </p>
      <figure>
        <img src="https://static.primorske.si/foto/highres/gnweb/719995_trump_junior.jpg"/>
        <figcaption>Donald Trump mlajši Foto: Wikipedia/Gage Skidmore</figcaption>
      </figure>
      <p><b>NEW YORK </b>New York Times je h knjigi <b>Donalda Trumpa mlajšega</b> na lestvici najbolje prodajanih dodal znamenje noža oziroma opomnik, ki opozarja, da gre za prodajo na debelo oziroma nekaj kupcev v velikih količinah, ne pa za posamezne kupce.</p>
      <p>Večino knjig je po poročanju konkurenčnega konservativnega časopisa New York Post namreč pokupila predsedniška kampanja <b>Donalda Trumpa</b>, ki jo podarja ali bolje rečeno prodaja po višji ceni svojim podpornikom. Zajetno naročilo je dal tudi Nacionalni odbor republikanske stranke.</p>
      <p>Trump mlajši je bil užaljen, ker je časopis opravil svojo dolžnost preverjanja dejstev in je na televiziji Fox News razložil, da New York Times tako ravna le s knjigami konservativnih avtorjev.</p>
      <p>Prepričan je, da gre za osebni napad zaradi njegovih političnih prepričanj. New York Times naj bi po njegovih trditvah zelo trpel, da je knjiga na prvem mestu in so se mu maščevali z opomnikom.</p>
      <p>Časopis sicer to dela redno, ko ugotovi, da gre za nakupe na debelo po diskontnih cenah.</p>
    </article>
  </body>
</html>