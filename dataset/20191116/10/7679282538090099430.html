<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-cm-arvind-kejriwal-reply-to-prakash-javadekar-on-delhi-air-pollution-2852175.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T10:38:08+00:00"/>
    <meta property="og:title" content="जावड़ेकर के ट्वीट पर केजरीवाल का जवाब- बोले, यह समय राजनीति में पड़ने का नहीं"/>
    <meta property="og:description" content="दिल्ली के मुख्यंत्री अरविंद केजरीवाल ने केंद्रीय पर्यावरण मंत्री प्रकाश जावड़ेकर से वायु प्रदूषण की समस्या का समाधान करने के लिए मिलकर काम करने की अपील की है। प्रकाश जावड़ेकर ने प्रधानमंत्री नरेंद्र..."/>
  </head>
  <body>
    <article>
      <h1>जावड़ेकर के ट्वीट पर केजरीवाल का जवाब- बोले, यह समय राजनीति में पड़ने का नहीं</h1>
      <address><time datetime="2019-11-16T10:38:08+00:00">16 Nov 2019, 10:38</time> by <a rel="author">नई दिल्ली | एजेंसी</a></address>
      <p>दिल्ली के मुख्यंत्री अरविंद केजरीवाल ने केंद्रीय पर्यावरण मंत्री प्रकाश जावड़ेकर से वायु प्रदूषण की समस्या का समाधान करने के लिए मिलकर काम करने की अपील की है। प्रकाश जावड़ेकर ने प्रधानमंत्री नरेंद्र मोदी के खिलाफ नारे ''चौकीदार चोर है'' का समर्थन करने पर माफी की मांग करते हुए ट्वीट किया था जिस पर प्रतिक्रिया देते हुए केजरीवाल ने कहा कि यह समय राजनीति में पड़ने का नहीं बल्कि प्रदूषण को दूर करने का है।</p>
      <p>राफेल विमान सौदे में सरकार को मिले क्लीनचिट के खिलाफ दाखिल पुनर्विचार याचिका को भी सुप्रीम कोर्ट ने खारिज कर दिया जिसके बाद जावड़ेकर ने ट्वीट किया, ''अरविंद केजरीवाल को माफी मांगनी चाहिए जिन्होंने 'चौकीदार चोर है'' नारे का समर्थन किया था।</p>
      <p>जावड़ेकर को जवाब देते हुए केजरीवाल ने ट्वीट किया, ''सर, ये वक्त राजनीति करने का नहीं बल्कि मिलकर प्रदूषण दूर करने का है। हम सब सरकारों को मिलकर लोगों को प्रदूषण से राहत दिलवाने पर काम करना चाहिए। दिल्ली सरकार और दिल्ली के लोग मिलकर वो सब कर रहे हैं जो हमारे हाथ में है। हमें आपका सहयोग चाहिए सर।''</p>
      <p>उल्लेखनीय है कि शनिवार सुबह राजधानी दिल्ली में प्रदूषण के स्तर में गिरावट आई ,लेकिन इसके बावजूद वायु गुणवत्ता 'गंभीर' श्रेणी में बनी हुई है। प्रदूषण को काबू में करने के लिए दिल्ली सरकार ने चार से 15 नवंबर के बीच यातायात की ऑड-ईवन योजना लागू की और इसे बढ़ाने पर 18 नवंबर को फैसला लेगी। वहीं भाजपा की दिल्ली इकाई ने शनिवार को आम आदमी पार्टी (आप) के कार्यालय के सामने विरोध प्रदर्शन किया। भाजपा सुप्रीम कोर्ट से राफेल सौदे में सरकार को क्लीनचिट मिलने के दो दिन बाद 'आप' की ओर से लगाए गए कथित निराधार आरोपों का विरोध कर रही थी।</p>
    </article>
  </body>
</html>