<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/policaj-z-beverly-hillsa-cetrtic-243484"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T10:40:00+00:00"/>
    <meta property="og:title" content="Policaj z Beverly Hillsa: četrtič"/>
    <meta property="og:description" content="Od prvega filma je minilo kar 35 let, zato so v Hollywoodu prepričani, da je čas za novo nadaljevanje. Policaj z Beverly Hillsa se vrača, in to z glavnim igralcem na čelu, Paramount pa je po dolgi..."/>
  </head>
  <body>
    <article>
      <h1>Policaj z Beverly Hillsa: četrtič</h1>
      <h2>Netflix sklenil pogodbo s Paramountom, nadaljeval bo priljubljeno franšizo. Od igralske zasedbe se za zdaj vrača le glavni zvezdnik, Eddie Murphy.</h2>
      <address><time datetime="2019-11-16T10:40:00+00:00">16 Nov 2019, 10:40</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1655445.jpg"/>
          <figcaption>Posneli so tri filme, a je izjemen uspeh dosegel le prvi.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1655446.jpg"/>
          <figcaption>Axel Foley se vrača s četrtim delom.</figcaption>
        </figure>
      </slideshow>
      <p>Od prvega filma je minilo kar 35 let, zato so v Hollywoodu prepričani, da je čas za novo nadaljevanje. Policaj z Beverly Hillsa se vrača, in to z glavnim igralcem na čelu, Paramount pa je po dolgih letih omahovanja, ali bi se lotil četrtega dela, projekt prepustil kar Netflixu.</p>
      <blockquote>35 let po prvem filmu se vrača sloviti detektiv Foley.</blockquote>
      <p>Filma si tako ne bo mogoče ogledati v kinematografih, temveč le na pretočni platformi, se glasijo glavna določila pogodbe med Netflixom in Paramountom, ki se je podpisal pod vse tri filme o simpatičnem, jezičnem in drznem policistu, a je nadaljevanje reševanja zapletenih kriminalnih primerov v mestu angelov zaradi številnih nesoglasij raje prepustil televizijskemu ponudniku. Toda za oboževalce je najpomembnejša novica ta, da se v glavni vlogi, torej kot nepremagljivi Axel Foley, vrača priljubljeni <b>Eddie Murphy</b>, ki se četrtega dela nadvse veseli, od stare ekipe pa se mu bo pridružil še <b>Jerry Bruckheimer</b>. In če bo zadeva vroča in uspešna, bo Netflix podprl še peti film, so še naznanili.</p>
      <h3>Najuspešnejši leta 1984</h3>
      <figure>
        <img src="https://www.slovenskenovice.si/images/slike/2019/10/28/1655446.jpg"/>
        <figcaption>Axel Foley se vrača s četrtim delom.</figcaption>
      </figure>
      <p>Spomnimo, pisalo se je leto 1984, ko je režiser <b>Martin Brest </b>svetu predstavil akcijsko komedijo, takrat brez primere, in dosegel zavidljiv uspeh. Komika Murphyja je vloga izstrelila med največje zvezdnike: preden se je izkazal kot detektiv Foley, je nastopil le v akcijskem filmu 48 ur z <b>Nickom Noltejem </b>ter božični komediji Kolo sreče z <b>Danom Aykroydom </b>in <b>Jamie Lee Curtis</b>. Policaj z Beverly Hillsa si je poleg drugih nagrad prislužil celo nominacijo za oskarja za najboljši izvirni scenarij, povrhu pa se je v zgodovino zapisal kot najbolj dobičkonosni film leta 1984 s takrat osupljivimi 234 milijoni dolarjev zaslužka. Železo se kuje, dokler je vroče, zato so že tri leta pozneje posneli nadaljevanje, pod režisersko taktirko <b>Tonyja Scotta</b>, kot osrednji igralci pa so se znova izkazali Eddie Murphy, <b>Judge Reinhold</b>, <b>John Ashton </b>in <b>Ronny Cox</b>: film je zaslužil nekoliko manj, pa tudi kritikov ni navdušil kakor prvi del, si je pa kljub temu priigral nekaj laskavih priznanj, tudi nominacijo za oskarja za nosilno skladbo. Šele leta 1994 je sledil tretji del, z že okrnjeno igralsko zasedbo, Murphyju in Reinholdu se je pridružil <b>Hector Elizondo</b>, film pa je režiral <b>John</b> <b>Landis</b>. Kritike so bile porazne, zaslužka je bilo občutno manj, namesto nominacij za oskarja so si prislužili kar dve nominaciji za zlato malino, zato so producenti sklenili, da so trije filmi več kot dovolj.</p>
      <blockquote>Filma ne bo v kinematografih, le na Netflixu bo.</blockquote>
      <p>Toda čas celi vse rane in ustvarjalci so sklenili, da je napočil trenutek za nov poskus, z novim občinstvom. In novo tehnologijo, ki dandanes v filmski industriji dela čudeže, tako ji bo morda uspelo obuditi celo staro slavo Policaja z Beverly Hillsa.</p>
    </article>
  </body>
</html>