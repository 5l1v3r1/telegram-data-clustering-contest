<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/peste-sapte-sute-de-mii-de-oameni-au-tranzitat-frontierele-in-ultima-saptamana-cei-mai-multi-au-plecat-din-tara-18590258"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T10:42:14+00:00"/>
    <meta property="og:title" content="Peste şapte sute de mii de oameni au tranzitat frontierele în ultima săptămână, cei mai mulţi au plecat din ţară"/>
    <meta property="og:description" content="Frontiera română a fost tranzitată, în ultima săptămână, de peste 722.000 de persoane, cei mai mulţi fiind cei care au plecat din ţară. Peste 200.000 de mijloace de transport au trecut prin vămi, potrivit Poliţiei de Frontieră."/>
  </head>
  <body>
    <article>
      <h1>Peste şapte sute de mii de oameni au tranzitat frontierele în ultima săptămână, cei mai mulţi au plecat din ţară</h1>
      <address>
        <time datetime="2019-11-16T10:42:14+00:00">16 Nov 2019, 10:42</time>
      </address>
      <p>Frontiera română a fost tranzitată, în ultima săptămână, de peste 722.000 de persoane, cei mai mulţi fiind cei care au plecat din ţară. Peste 200.000 de mijloace de transport au trecut prin vămi, potrivit Poliţiei de Frontieră.</p>
      <p>Potrivit unui comunicat transmis sâmbătă de Poliţia de Frontieră, în ultima săptămână, prin punctele de trecere a frontierei au trecut 722.500 cetăţeni români şi străini, dintre care 343.000 pe sensul de intrare şi 379.500 pe cel de ieşire din ţară.</p>
      <p>De asemenea, aproximativ 207.400 mijloace de transport au trecut prin vămi, dintre care 98.200 pe sensul de intrare şi aproximativ 109.200 pe sensul de ieşire din ţară.</p>
      <p>Poliţia de Frontieră transmite că în prezent traficul prin punctele de frontieră se desfăşoară în condiţii normale fără a se înregistra aglomerări sau timpi de aşteptare.</p>
      <p>„Menţionăm că este folosită la maxim capacitatea permisă de infrastructura punctelor de trecere a frontierei, în limita configuraţiei acestora, sens în care continuăm să recomandăm participanţilor la trafic tranzitarea tuturor punctelor de frontieră deschise în regim internaţional în vederea evitării suprasolicitării doar a unora dintre acestea”, arată sursa citată.</p>
      <p>La graniţa cu Ungaria, în zilele de sâmbătă şi duminică, între orele 08.00-18.00, ora României, sunt deschise 10 puncte de trecere a frontierei.</p>
      <p>Informaţii privind timpul de aşteptare la controlul de frontieră în punctele de trecere se găsesc pe aplicaţia Trafic on-line care poate fi accesată la adresa <a href="http://www.politiadefrontiera.ro/traficonline/">http://www.politiadefrontiera.ro/traficonline/</a>, aplicaţie on-line care prezintă o valoare medie a timpului de aşteptare în punctele rutiere de trecere a frontierei pentru anumite intervale de timp.</p>
    </article>
  </body>
</html>