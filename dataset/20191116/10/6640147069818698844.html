<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/pine-la-recensione-avventura-hue/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T10:00:00+00:00"/>
    <meta property="og:title" content="Pine | Recensione | Game Division"/>
    <meta property="og:description" content="La recensione di Pine, gioco di ruolo indie con ambientazione open world e diverse fazioni di &quot;animali&quot; con cui interagire."/>
  </head>
  <body>
    <article>
      <h1>Pine | Recensione | Game Division</h1>
      <address><time datetime="2019-11-16T10:00:00+00:00">16 Nov 2019, 10:00</time> by <a rel="author">https://www.facebook.com/lussomatteo</a></address>
      <p>Cosa sarebbe successo se gli umani non avessero mai raggiunto la cima della catena alimentare e le altre specie si fossero evolute di pari passo? Questo è appunto l’idea dietro l’open world <b>Pine, un semplice ma efficace gioco di ruolo in terza persona che, almeno sulla carta, sembra essere una vera sorpresa tra i <a href="https://www.tomshw.it/tag/indie/">videogiochi indie del 2019</a></b>.</p>
      <p><b>Nei panni del giovane Hue, siamo chiamati a trovare una nuova casa per la nostra tribù che per anni e anni è rimasta isolata dal resto del mondo</b>. La scogliera in cima alla quale si trova il villaggio si sta sgretolando e il protagonista decide quindi di contravvenire alle regole e di esplorare i territori sconosciuti tutt’intorno. Ben presto si scopre che esistono altre specie animali altrettanto evolute stabilite in quelle zone, con le quali dobbiamo commerciare, fare amicizia ma anche combattere.</p>
      <p>Albamare, questo il nome del mondo in cui è ambientato Pine, è abbastanza vasto, con diversi biomi che vanno dal deserto, alle foreste, fino alle lande ghiacciate. Ciò che conta maggiormente sono però <b>le dinamiche fra i vari avamposti e le razze che li abitano</b>: le cinque specie più intelligenti combattono fra loro per il predominio e il nostro intervento avrà un impatto importante su tali eventi.</p>
      <p>Principalmente, <b>donando oggetti e cibo a un determinato popolo, si aumenta il nostro livello di amicizia</b>. Tuttavia, cercare di ingraziarsi una specie porta a un incremento dell’ostilità da parte delle altre. È una meccanica molto semplice da comprendere ma anche un po’ tediosa, poiché avanzando con la storia siamo costretti a doverci alleare per forza di cose con tutti. La trama infatti è legata in un susseguirsi di missioni che ci guidano nelle prime fasi di gioco, ma soprattutto ci spingono a esplorare dei luoghi abbandonati dove si trova un antico sapere e, in pratica, nuovi strumenti molto utili all’esplorazione come, ad esempio, un binocolo che ci permette di vedere cose nascoste e avere più dettagli dell’area che ci circonda mostrati sulla mappa.</p>
      <slideshow>
        <figure>
          <img src="https://www.tomshw.it/images/images/2019/10/pine-57805.768x432.jpg"/>
        </figure>
        <figure>
          <img src="https://www.tomshw.it/images/images/2019/10/pine-57804.768x432.jpg"/>
        </figure>
      </slideshow>
      <figure>
        <img src="https://www.tomshw.it/images/images/2019/10/pine-57800.768x432.jpg"/>
      </figure>
      <p><b>Queste attività sono però abbastanza semplici e brevi, inoltre, nonostante qualche cutscene, la storia risulta abbastanza piatta da seguire</b>. La natura indie di Pine ha sicuramente pesato sulla qualità della produzione che non fa gridare al miracolo, ma perlomeno il gameplay è abbastanza solido e in grado di regalare un bel po’ di ore di divertimento. L’esplorazione è infatti uno degli elementi principali, ma di tanto in tanto bisogna anche combattere e il gioco offre diverse possibilità: spada e scudo sono i nostri strumenti di offesa e difesa migliori e possiamo eseguire vari tipi di attacchi, parate e schivate; inoltre, abbiamo anche armi da lancio per ferire i nemici di nascosto.<b> La telecamera non è però sempre veloce e reattiva nel seguirci rendendoci, spesso, facili bersagli</b>.</p>
      <p>Abbiamo anche il crafting che richiede di acquisire la “ricetta” necessaria per la creazione e poi, naturalmente, gli oggetti e materie prime richiesti. Nulla di diverso da quanto già visto in qualsiasi altro videogioco che implementi un sistema simile. Infine, è possibile commerciare con gli alleati: non si usa il denaro ma si effettua un baratto cercando di bilanciare un apposito indicatore proprio a forma di bilancia.</p>
      <p><b>Nel complesso le meccaniche di Pine sono piuttosto interessanti ma quasi buttate lì per tenere occupato il giocatore</b>. Infatti Pine non eccelle in nulla ma è comunque un titolo abbastanza ricco di contenuti e attività. Il problema è che sarebbe stata necessaria una maggiore profondità delle meccaniche, magari avendo rinunciato a qualcosa. Infatti, quando si gioca non si fa altro che muoversi verso il cursore della missione raccogliendo tutto quello che troviamo, per poi buttarlo quando l’inventario è pieno, combattendo sempre allo stesso modo, con continue schivate fino a riuscire a sferrare un colpo. Ogni tanto ci sono dei momenti in cui dobbiamo attivare degli interruttori nell’ordine giusto, magari risolvendo qualche rompicapo elementare, e saltare su qualche piattaforma in movimento, ma è tutto incredibilmente facile. A ciò si aggiunge qualche bug con il gioco che si blocca temporaneamente quando chiamo di usare un determinato strumento, il diario delle missioni che non si aggiorna e la telecamera che in parte attraversa lo scenario.</p>
      <slideshow>
        <figure>
          <img src="https://www.tomshw.it/images/images/2019/10/pine-57803.768x432.jpg"/>
        </figure>
        <figure>
          <img src="https://www.tomshw.it/images/images/2019/10/pine-57801.768x432.jpg"/>
        </figure>
      </slideshow>
      <figure>
        <img src="https://www.tomshw.it/images/images/2019/10/pine-57802.768x432.jpg"/>
      </figure>
      <p><b>Purtroppo queste forzature e difetti fanno calare la valutazione complessiva di Pine, a ogni modo bisogna sottolineare come il prezzo di vendita si fermi a 20,99 euro</b>. Non è una cifra elevata, inoltre, il team di sviluppo Twirlbound è composto da appena sette persone. Pine ha peccato d’ambizione, ma riesce comunque a divertire in più occasioni, come quando si aiuta una fazione ad assaltare il villaggio di un’altra o si scoprono alcuni retroscena legati alla storia degli esseri umani. Insomma, questo titolo indie potrebbe piacere oppure no a seconda delle proprie aspettative. Se cercate un gioco di ruolo abbastanza comune, che non costi troppo e con qualche idea interessante ma non troppo sviluppata, allora Pine merita certamente un’occasione – tra l’altro, tutti i testi sono tradotti in italiano.</p>
      <p>Per quanto riguarda il lato puramente estetico, <b>la grafica di Pine si avvicina allo stile low poly</b>. I modelli tridimensionali sono infatti piuttosto semplici e le texture applicate esaltano tale aspetto. Però Hue, così come gli altri personaggi, sono arricchiti da un buon numero di minuzie e i luoghi che visitiamo riescono a regalare qualche scorcio interessante. Ancora una volta Unity si dimostra un buon motore di gioco, in grado di generare un credibile ciclo giorno e notte e un’illuminazione e ombre più che soddisfacenti. Questi ultimi due aspetti risultano migliori quando ci si trova all’interno di spazi chiusi: la minore richiesta computazionale consente di avere ombreggiature ben definite e generate da più fonti di luce. All’esterno invece le ombre risultano molto meno dettagliate, ma ciò che si nota di più è la poca distanza entro cui sono renderizzati gli elementi 3D più complessi.</p>
    </article>
  </body>
</html>