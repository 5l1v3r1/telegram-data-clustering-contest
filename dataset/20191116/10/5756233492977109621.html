<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621760/%D8%A2%D9%85%D8%A7%D8%AF%D9%87%E2%80%8C%D8%A8%D8%A7%D8%B4-%D8%A8%D8%B1%D8%A7%DB%8C-%D8%B3%DB%8C%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:32:00+00:00"/>
    <meta property="og:title" content="آماده‌باش برای سیل"/>
    <meta property="og:description" content="با ورورد سامانه بارشی به کشور و تاثیر مستقیم بارش‌ها روی سدها و رودخانه‌های کشور، همه تیم‌های عملیاتی وزارت نیرو در آماده باش کامل هستند."/>
  </head>
  <body>
    <article>
      <h1>آماده‌باش برای سیل</h1>
      <address>
        <time datetime="2019-11-16T10:32:00+00:00">16 Nov 2019, 10:32</time>
      </address>
      <p>
        <i>با ورورد سامانه بارشی به کشور و تاثیر مستقیم بارش‌ها روی سدها و رودخانه‌های کشور، همه تیم‌های عملیاتی وزارت نیرو در آماده باش کامل هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پیش‌بینی‌های سازمان هواشناسی درباره وقوع بارش در نقاط مختلف کشور به وقوع پیوست و از شب گذشته شاهد بارش برف و باران هستیم و از آنجا که بارش‌های یاد شده اثر مستقیمی بر ورودی سیلاب به سدها و رودخانه‌های مناطق شمالی و جنوبی کشور خواهد داشت؛ از این رو تمامی تیم‌های عملیاتی وزارت نیرو در آماده باش کامل هستند.</p>
      <p>پیش‌بینی‌ها حاکی از آن است که این سامانه موجب خواهد شد تا به طور خاص هموطنان گیلانی حداقل تا پنج روز آینده شاهد بارندگی مداوم در این مناطق باشند. ورود سامانه یاد شده موجب خواهد شد که استان گیلان تقریبا ۱۵ درصد بارش سالیانه خود را که حدود ۱۵۰ میلی‌متر است، در طی چند روز آینده دریافت کنند. در سایر مناطق نوار شمالی کشور نیز مانند غرب مازندران این رقم به ۱۰۰ میلی‌متر و در شرق استان به حدود ۵۰ میلی‌متر خواهد رسید. در استان‌های جنوبی کشور مانند بوشهر، کهگیلویه و بویراحمد، بخش‌های از فارس و جنوب خوزستان نیز این رقم جمعا به ۵۰ میلیمتر خواهد رسید.</p>
      <figure>
        <img src="https://aftabnews.ir/files/fa/news/1398/8/25/359819_483.jpg"/>
      </figure>
      <p>بررسی تاثیر سامانه بارشی بر روی رودخانه‌ها</p>
      <p>بنا بر اعلام وزارت نیرو، رضا اردکانیان - وزیر نیرو - اثر مستقیم بارش‌های یاد شده را در ورودی سیلاب به سدهای کشور دانست و افزود: سدهای شهر بیجار گیلان، میجران مازندران، کوثر کهگیلویه و بویراحمد، رئیس‌علی دلواری بوشهر و مارون خوزستان از جمله سدهای هستند که بر اثر وقوع بارش‌های چند روز آینده تحت تاثیر قرار خواهند گرفت.</p>
      <p>وی با تاکید بر این‌که رودخانه‌های همانند ماسوله، پسیخان و مرغک استان گیلان نیز سیلابی خواهند شد، ادامه داد: درتلاشیم به گونه‌ای عمل کنیم که بارش‌ها و سیلاب‌های رخ داده در کشور تنها منفعت به همراه داشته باشد و موجب بروز خسارت نشود؛ از این رو آماده باش کامل به تمامی تیم‌های عملیاتی در استان‌های درگیر داده شده است.</p>
      <p>وزیر نیرو افزود: همچنین اطلاع‌رسانی مناسب به مجاوران رودخانه‌ها و پیمانکاران فعال در موضوع مهندسی و لایروبی رودخانه به منظور رعایت ضوابط ایمنی نیز صورت گرفته است.</p>
      <p>این مباحث درحالی مطرح می‌شود که پیش‌بینی وقوع سیل در همه نقاط کشور پیش از این صورت گرفته بود و وزیر نیرو به ایسنا اعلام کرده بود پیش‌بینی درمورد میزان بارش‌ها بر عهده سازمان هواشناسی است. این سازمان نیز برای پاییز امسال بارندگی معادل متوسط بلند مدت و برای زمستان کم تر از میزان نرمال پیش بینی کرده است. هر نقطه از کشور که سیل رخ دهد، باید بررسی شود که در آن نقطه مسیل رودخانه باز است یا خیر، تجاوزی به حریم و بستر رودخانه شده است یا نه.</p>
    </article>
  </body>
</html>