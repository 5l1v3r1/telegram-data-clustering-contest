<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621765/%D8%A7%D9%86%D8%AC%D9%85%D9%86-%D8%B5%D9%86%D9%81%DB%8C-%D9%85%D8%B1%D8%BA%D8%AF%D8%A7%D8%B1%D8%A7%D9%86-%D8%B2%DB%8C%D8%A7%D9%86-700-%D8%AA%D9%88%D9%85%D8%A7%D9%86%DB%8C-%D9%85%D8%B1%D8%BA%D8%AF%D8%A7%D8%B1%D8%A7%D9%86-%D8%AF%D8%B1-%D9%87%D8%B1-%DA%A9%DB%8C%D9%84%D9%88%DA%AF%D8%B1%D9%85-%D9%85%D8%B1%D8%BA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:45:00+00:00"/>
    <meta property="og:title" content="انجمن صنفی مرغداران: زیان 700 تومانی مرغداران در هر کیلوگرم مرغ"/>
    <meta property="og:description" content="نایب رئیس کانون انجمن صنفی مرغداران کشور گفت: در حال حاضر هر کیلوگرم مرغ از مرغداران درب مرغداری ۸ هزار و ۸۰۰ تومانی خریداری می‌شود در حالی که با توجه به هزینه تمام شده تولید قیمت آن نباید کمتر از ۹ هزار و ۵۰۰ تومان باشد."/>
  </head>
  <body>
    <article>
      <h1>انجمن صنفی مرغداران: زیان 700 تومانی مرغداران در هر کیلوگرم مرغ</h1>
      <address>
        <time datetime="2019-11-16T10:45:00+00:00">16 Nov 2019, 10:45</time>
      </address>
      <p>
        <i>نایب رئیس کانون انجمن صنفی مرغداران کشور گفت: در حال حاضر هر کیلوگرم مرغ از مرغداران درب مرغداری ۸ هزار و ۸۰۰ تومانی خریداری می‌شود در حالی که با توجه به هزینه تمام شده تولید قیمت آن نباید کمتر از ۹ هزار و ۵۰۰ تومان باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حبیب اسدالله نژاد با بیان اینکه قیمت مرغ در بازار نوسان ۳۰۰ تا ۵۰۰ تومانی دارد، اظهار کرد: در روز‌های اخیر قیمت مرغ برای مصرف کننده به دلیل عدم کشش بازار کاهش یافته است.</p>
      <p>وی ادامه داد: در حال حاضر مرغ از مرغداران درب مرغداری ۸ هزار و ۸۰۰ تومان خریداری می‌شود که زیان برای آن‌ها به همراه دارد.</p>
      <p>اسدالله نژاد قیمت مناسب خرید مرغ زنده از مرغداران را حداقل ۹ هزار و ۵۰۰ تومان عنوان کرد.</p>
      <p>به گفته وی؛ از نظر اقتصادی برای مرغداران خرید ۲۰۰ تا ۳۰۰ تومان کمتر از قیمت عنوان شده قابل تحمل است، اما بیشتر از آن فشار بر تولید است و اثرات منفی خواهد داشت.</p>
      <p>اسدالله نژاد قیمت منطقی هر کیلوگرم مرغ برای مصرف کننده با توجه به قیمت خرید مرغ زنده از مرغداران (۸ هزار و ۸۰۰ تومان) را حداکثر ۱۳ هزار تا ۱۳ هزار و ۵۰۰ تومان عنوان کرد.</p>
      <p>وی با تاکید بر اینکه به رغم مشکلات اقتصادی مرغداران هیچ کمبودی در تولید و عرضه نداریم، افزود: روزانه ۵ هزار و ۵۰۰ تا ۶ هزار تن مرغ در کشور تولید و عرضه می‌شود که مطابق با میزان نیاز روزانه بازار مصرف است.</p>
      <p>اسدالله نژاد در پاسخ به این پرسش که برنامه جهادکشاورزی برای افزایش سن حذف گله‌های مادر از ۶۴ هفته به ۶۸ هفته بر صنعت چه تاثیری گذاشته است، اظهار کرد: اثر منفی برنامه وزارت جهادکشاورزی برای افزایش سن حذف گله‌های مادر بر صنعت مرغ گوشتی تا یک ماه دیگر خود را نشان خواهد داد.</p>
      <p>نایب رئیس کانون انجمن صنفی مرغداران کشور یادآور شد: اجرای این تصمیم می‌تواند توازن بین عرضه و تقاضا را برهم زده و قیمت مرغ در بازار را بار دیگر دچار نوسانات شدید کند.</p>
      <p>اسدالله نژاد گفت: مازاد تولید و به دنبال آن افزایش عرضه در ابتدا به تولیدکننده صدمه می‌زند و پس از آن اثرات منفی خود را با کاهش تولید و افزایش قیمت برای مصرف کننده نشان می‌دهد.</p>
    </article>
  </body>
</html>