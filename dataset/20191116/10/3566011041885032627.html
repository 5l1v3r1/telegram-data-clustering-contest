<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547611.html/%D9%BE%DB%8C%D8%B4%D8%B1%D9%81%D8%AA-%D8%B1%D9%88%D8%B3%D8%AA%D8%A7%D9%87%D8%A7-%D8%AF%D8%B1-%DA%AF%D8%B1%D9%88-%D8%AA%D8%B1%D9%88%DB%8C%D8%AC-%D9%81%D8%B1%D9%87%D9%86%DA%AF-%DA%A9%D8%AA%D8%A7%D8%A8%D8%AE%D9%88%D8%A7%D9%86%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T10:51:00+00:00"/>
    <meta property="og:title" content="پیشرفت روستاها در گرو ترویج فرهنگ کتابخوانی است"/>
    <meta property="og:description" content="رئیس اداره فرهنگ و ارشاد اسلامی رامسر گفت: ترویج فرهنگ کتابخوانی در روستاها موجب توسعه و پیشرفت همه جانبه در امورات مختف آن منطقه می‌شود."/>
  </head>
  <body>
    <article>
      <h1>پیشرفت روستاها در گرو ترویج فرهنگ کتابخوانی است</h1>
      <h2>رئیس اداره ارشاد رامسر:</h2>
      <address>
        <time datetime="2019-11-16T10:51:00+00:00">16 Nov 2019, 10:51</time>
      </address>
      <p>رئیس اداره فرهنگ و ارشاد اسلامی رامسر گفت: ترویج فرهنگ کتابخوانی در روستاها موجب توسعه و پیشرفت همه جانبه در امورات مختف آن منطقه می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، عبدالرضا رشیدی صبح امروز در نخستین همایش نویسندگان روستاهای بخش مرکزی شهرستان رامسر با بیان اینکه توسعه فرهنگی در روستاها  لازمه رسیدن به اهداف والای ترویج فرهنگ کتاب و کتابخوانی است اظهار کرد: پژوهشگران و نویسندگان روستایی در این امر نقش بسزایی ایفا می کنند و جشنواره های روستایی و عشایری دوستدار کتاب برنامه ای است که هر ساله با محوریت معاونت فرهنگی وزارت فرهنگ و ارشاد اسلامی و با همکاری مجموعه ای از دستگاه های دولتی و غیر دولتی به اجرا در می آید.<br/><br/> وی تصریح کرد: روستاها مجموعه فعالیت ها، طرح ها و برنامه های اجرایی خود را برای تقویت زیرساخت های کتابخوانی و ترویج فرهنگ عمومی کتاب در روستاها را معرفی می کنند.<br/><br/>رشیدی گفت: با توجه به این که اهمیت دادن به فرهنگ کتاب و پژوهشگر و نویسندگی در روستاها می‌تواند مشارکت مردمی را نیز به همراه داشته باشد، بر فرهنگ کتاب خوانی در روستاها نیز می افزاید.<br/><br/>رییس اداره فرهنگ و ارشاد اسلامی شهرستان رامسر خاطر نشان کرد: دهیاران ، شوراها اسلامی روستاها، کانون های مساجد ، مدارس و سایر نهادهای فرهنگی و تشکل های مردمی نقش بسیار مهمی در معرفی روستاهای دوستدار کتاب و تشویق نویسندگان روستایی دوستدار کتاب دارند.<br/><br/>وی افزود: نخستین همایش نویسندگان روستاهای بخش مرکزی رامسر با شناسایی 14 فرهیخته نویسنده و پژوهشگر و 44 عنوان کتاب با موضوعات ادبی، علمی و پژوهشی، آموزشی و ... توسط اداره فرهنگ و ارشاد اسلامی با همکاری و تلاش مجدانه فرمانداری، بخشداری مرکزی و شورای اسلامی بخش مرکزی و اداره کتابخانه های عمومی برگزار شد که امید است همایش های آتی باشکوه تر برنامه ریزی و انجام شود.<br/><br/>رشیدی تصریح کرد: با ارسال فراخوان و اطلاع رسانی به نهادها، انجمن های مردم نهاد و دستگاه های فرهنگی شهرستان نسبت به شناسایی و شناخت این نویسندگان در بخش مرکزی اقدام شد.<br/><br/>وی افزود: به زودی در بخش دالخانی شهرستان رامسر نیز با همکاری و مساعدت بخشدار دالخانی، چنین برنامه های فرهنگی و همایش هایی با محوریت نویسندگان و پژوهشگران را برگزار خواهیم کرد.    <br/><br/>رئیس اداره فرهنگ و ارشاد اسلامی شهرستان رامسر گفت: از نویسندگان، پژوهشگران و مولفین کتاب شهرستان رامسر برای ارائه آثار تالیفی شان به اداره فرهنگ و ارشاد اسلامی به منظور ایجاد موزه نشر شهرستان دعوت به همکاری می کنیم.<br/><br/>انتهای پیام/</p>
    </article>
  </body>
</html>