<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425936/athwwthhke-27xronos-albanos-poy-kateixe-faltseta-kai-maxairi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T10:15:01+00:00"/>
    <meta property="og:title" content="Αθωώθηκε 27χρονος Αλβανός που κατείχε φαλτσέτα και μαχαίρι"/>
    <meta property="og:description" content="Στο εδώλιο του Μονομελούς Αυτόφωρου Πλημμελειοδικείου Ρόδου κάθισε χθες κατηγορούμενος για οπλοκατοχή και οπλοφορία, 27χρονος αλλοδαπός Αλβανικής καταγωγής ο οποίος έχει καταδικαστεί ως εμπλεκόμενος στην υπόθεση απόπειρας δολοφονίας σε βάρος 27χρονου κομμωτή στη Ρόδο."/>
  </head>
  <body>
    <article>
      <h1>Αθωώθηκε 27χρονος Αλβανός που κατείχε φαλτσέτα και μαχαίρι</h1>
      <address>
        <time datetime="2019-11-16T10:15:01+00:00">16 Nov 2019, 10:15</time>
      </address>
      <p>
        <b>Στο εδώλιο του Μονομελούς Αυτόφωρου Πλημμελειοδικείου Ρόδου κάθισε χθες κατηγορούμενος για οπλοκατοχή και οπλοφορία, 27χρονος αλλοδαπός Αλβανικής καταγωγής ο οποίος έχει καταδικαστεί ως εμπλεκόμενος στην υπόθεση απόπειρας δολοφονίας σε βάρος 27χρονου κομμωτή στη Ρόδο.</b>
      </p>
      <p>Σύμφωνα με όσα έχουν γίνει γνωστά, τον 27χρονο εντόπισαν προχθές στις 8 το βράδυ αστυνομικοί της Ο.Π.Κ.Ε στην πόλη της Ρόδου και σε έλεγχο που του έκαναν βρήκαν στην κατοχή του ένα μαχαίρι με λάμα μήκους 12 εκατοστών και μία φαλτσέτα μήκους 20 εκατοστών, τα οποία και κατασχέθηκαν.<br/>Σε βάρος του 27χρονου που συνελήφθη σχηματίστηκε δικογραφία για οπλοφορία και οπλοκατοχή και χθες το μεσημέρι βρέθηκε ενώπιον του αυτόφωρου δικαστηρίου.</p>
      <p>Τόσο ο κατηγορούμενος όσο και ο συνήγορος του κ. Στέλιος Αλεξανδρής, αρνήθηκαν τις κατηγορίες όπως αυτές του αποδίδονται. Ειδικότερα, ο 27χρονος ισχυρίστηκε ότι τα δύο αυτά αντικείμενα τα χρησιμοποιεί στην εργασία του που έχει να κάνει με γυψοσανίδες και καθώς και το αυτοκίνητό του είναι επαγγελματικό ήταν φυσικό να βρίσκονται μέσα σε αυτό, το μαχαίρι και η φαλτσέτα. Τελικά το δικαστήριο έκρινε αθώο τον 27χρονο απαλλάσσοντάς τον από κάθε κατηγορία.</p>
      <p>Σημειώνεται πως ο 27χρονος είχε πρόσφατα απασχολήσει τις διωκτικές αρχές της περιοχής μας ως εμπλεκόμενος στην υπόθεση απόπειρας δολοφονίας σε βάρος 27χρονου κομμωτή στη Ρόδο. Σε αυτήν, εκτός από τον 27χρονο κατηγορούνται και άλλοι δύο αλλοδαποί Αλβανικής καταγωγής ηλικίας 34 και 29 ετών αντίστοιχα. Η υπόθεση της απόπειρας δολοφονίας ξεκίνησε να εκδικάζεται στις αρχές του τρέχοντος έτους και στον Απρίλιο του 2019 εκδόθηκε η απόφαση του Τριμελούς Εφετείου επί Κακουργημάτων Δωδεκανήσου, σύμφωνα με την οποία ο 34χρονος αλλοδαπός καταδικάστηκε σε συνολική ποινή κάθειρξης 23 ετών, φυλάκιση 10 μηνών και συνολικό χρηματικό πρόστιμο 10.500 ευρώ, ο 29χρονος συμπατριώτης του σε συνολική ποινή κάθειρξης 16 ετών και φυλάκιση 4 μηνών, ενώ στον 27χρονο επιβλήθηκε συνολική ποινή κάθειρξης 5 ετών και φυλάκιση 7 μηνών. Το πρωτόδικο δικαστήριο με την ίδια απόφασή του, έδωσε ανασταλτικό ως προς την έφεση μόνο στον 27χρονο με τον όρο της εμφάνισής του μία φορά το μήνα στο αστυνομικό τμήμα της περιοχής του, ενώ ο 34χρονος και ο 29χρονος οδηγήθηκαν στη φυλακή.</p>
    </article>
  </body>
</html>