<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89770"/>
    <meta property="og:site_name" content="Denník politika"/>
    <meta property="article:published_time" content="2019-11-16T10:35:15+00:00"/>
    <meta property="og:title" content="Zakazujú mi hrať vlastnú hudbu, obvinila Taylor Swift bývalé vydavateľstvo"/>
    <meta property="og:description" content="16.11.2019 (Webnoviny.sk) – Americká speváčka Taylor Swift obvinila hudobné vydavateľstvo Big Machine Records, v ktorom vyšli všetky jej albumy okrem toho zatiaľ posledného, že jej zakazuje hrať jej vlastné skladby. Predstavitelia vydavateľstva vzápätí reagovali vyhlásením, podľa ktorého si speváčka údajne vymýšľa a napísali, že sa snažia len o „priamu a úprimnú diskusiu“ s ňou o právach k jej skladbám."/>
  </head>
  <body>
    <article>
      <h1>Zakazujú mi hrať vlastnú hudbu, obvinila Taylor Swift bývalé vydavateľstvo</h1>
      <address><time datetime="2019-11-16T10:35:15+00:00">16 Nov 2019, 10:35</time> by <a rel="author">Webnoviny</a></address>
      <p>16.11.2019 (Webnoviny.sk) – Americká speváčka Taylor Swift obvinila hudobné vydavateľstvo Big Machine Records, v ktorom vyšli všetky jej albumy okrem toho zatiaľ posledného, že jej zakazuje hrať jej vlastné skladby. Predstavitelia vydavateľstva vzápätí reagovali vyhlásením, podľa ktorého si speváčka údajne vymýšľa a napísali, že sa snažia len o „<i>priamu a úprimnú diskusiu</i>“ s ňou o právach k jej skladbám.</p>
      <p>Ide pritom už o ďalšie kolo konfliktu medzi speváčkou a Big Machine Records. To prvé sa rozhorelo v júni, keď práva na speváčkine nahrávky predal majiteľ vydavateľstva Scott Borchetta hudobnému manažérovi Scooterovi Braunovi.</p>
      <h3>Umelcov vraj využíva a vydiera</h3>
      <p>Pre Taylor Swift to bol problém okrem iného preto, lebo podľa jej vlastných slov sa s ňou o tomto predaji nikto vopred nebavil. Navyše, Braun, ktorý je okrem iného manažérom Justina Biebera a Demi Lovato, je nielen podľa Swift, ale aj podľa ďalších umelcov bezškrupulóznym biznismanom, ktorý umelcov len využíva a vydiera.</p>
      <p>Swift už vo štvrtok na Twitteri aj Instagrame oznámila, že jej Braun s Borchettom nechcú dovoliť spievať jej vlastné skladby, s výnimkou tých z aktuálneho albumu Love, na ktorý ako jediný nemajú práva, a to dokonca ani na blížiacich sa American Music Awards.</p>
      <p>Tie sa uskutočnia 24. novembra a speváčka si má na nich prevziať ocenenie pre najlepšieho umelca desaťročia. Braun s Borchettom nechcú Swift umožniť použitie jej skladieb ani v dokumentárnom seriáli, ktorý o nej pripravuje spoločnosť Netflix, dodala speváčka.</p>
      <p>„<i>Ja len chcem, aby som mohla hrať MOJU VLASTNÚ hudbu. To je všetko</i>,“ napísala speváčka na sociálne siete, na ktorých sa zakrátko stali hitom tagy ako „<i>IStandWithTaylor</i>“ či „<i>FreeTaylor</i>“.</p>
      <h3>Majú dve podmienky</h3>
      <p>Label Big Machine Records v piatok odpovedal stanoviskom, v ktorom uvádza, že speváčkine tvrdenia sú údajne „<i>založené na nesprávnych informáciách</i>“. „<i>Taylor, príbeh, ktorý si vytvorila, neexistuje. Všetko, o čo žiadame, je priama a úprimná diskusia</i>,“ napísali Braun s Borchettom.</p>
      <p>K situácii sa v piatok vyjadrila aj speváčkina manažérka Tree Paine, ktorá potvrdila, že Braun s Borchettom jej vyslovene zakázali používať akékoľvek piesne z jej radových albumov s výnimkou posledného.</p>
      <p>Zákaz boli ochotní stiahnuť len vtedy, ak speváčka splní dve podmienky: Začne so svojím bývalým vydavateľstvom komunikovať, a zaviaže sa, že svoje staršie albumy nebude sama odznova nahrávať, aby skladby z nich mohla ďalej používať – čo bol jej plán, o ktorom informovala už v auguste.</p>
      <p>Taylor Swift sa v tomto spore zastalo viacero umelcov a celebrít vrátane modelky Gigi Hadid či speváčky Halsey. Braun s Borchettom „<i>sa spoliehajú na to, že ľudia sa za ňu nepostavia, a že si povedia, že len preháňa – ale mýlia sa,</i>“ napísala v piatok na sociálne siete Halsey.</p>
      <p>Taylor Alison Swift vydala debutový, eponymný album v roku 2006. Nadviazala naň štúdiovkami Fearless (2008), Speak Now (2010), Red (2012), 1989 (2014), Reputation (2017) a Lover (2019). K jej najväčším hitom patria skladby ako Shake It Off, Blank Space, I Know You Were Trouble či Bad Blood. Speváčka má na konte napríklad desať cien Grammy, 23 Billboard Music Awards či 23 American Music Awards vrátane Dick Clark Award for Excellence. V roku 2009 sa objavila v seriáli Kriminálka Las Vegas (2000 – 2015), zahrala si aj vo filmoch Valentín (2010) a Darca (2014).</p>
      <p>Informácie pochádzajú z webstránky britskej spoločnosti BBC a z archívu agentúry SITA.</p>
      <footer>Zdroj: Webnoviny.sk – <a href="https://www.webnoviny.sk/zakazuju-mi-hrat-vlastnu-hudbu-obvinila-taylor-swift-byvale-vydavatelstvo/"><u>Zakazujú mi hrať vlastnú hudbu, obvinila Taylor Swift bývalé vydavateľstvo</u></a> © SITA Všetky práva vyhradené.</footer>
    </article>
  </body>
</html>