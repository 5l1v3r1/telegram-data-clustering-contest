<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/veldig-trist/71827228"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T10:08:31+00:00"/>
    <meta property="og:title" content="- Veldig trist"/>
    <meta property="og:description" content="Frykter verdifull lokalsamling kan gå tapt i bibliotek-brannen som har ført til evakuering av Larvik sentrum."/>
  </head>
  <body>
    <article>
      <h1>- Veldig trist</h1>
      <h2>Frykter verdifull lokalsamling kan gå tapt i bibliotek-brannen som har ført til evakuering av Larvik sentrum.</h2>
      <address><time datetime="2019-11-16T10:08:31+00:00">16 Nov 2019, 10:08</time> by <a rel="author">Jesper Nordahl Finsveen</a></address>
      <p>Lørdag morgen sto Larvik bibliotek i full fyr. Politiet mener at brannen har startet i en konteiner like ved, og mistenker at den kan være påsatt av en mann i 20-åra.</p>
      <p>Mannen er pågrepet, og ble i forrige uke pågrepet for flere branner i Larvik sentrum. Han ble da siktet etter det som tidligere var kjent som mordbrannparagrafen, <a href="https://www.dagbladet.no/nyheter/evakuerer-deler-av-sentrum-etter-bibliotek-brann/71827057">men ble løslatt etter en polititabbe</a>.</p>
      <p>Det er uvisst om brannvesenet klarer å redde deler av bygget eller noen av bøkene.</p>
      <h3>Var der tirsdag</h3>
      <p>Fra sitt hjem utenfor Larvik følger krimforfatter og tidligere politietterforsker Jørn Lier Horst nyheten om brannen. I dag er han trist over tapet.</p>
      <p>- Dette er veldig trist. En stor boksamling kan gå tapt, og blir kanskje uten et bibliotek over lengre tid, sier den suksessrike forfatteren, som har lagt handlingene i mange av sine romaner til Larvik-området.</p>
      <p>Han har et personlig forhold til biblioteket, og har gjennom mange år både brukt det selv, tatt med barna og vært gjest i ulike sammenhenger.</p>
      <p>- Seinest tirsdag var jeg gjest der på et arrangement og snakket om den nye boka mi Illvilje, sier forfatteren.</p>
      <p>Han er nå mest redd for at bibliotekets lokalsamling kan gå tapt.</p>
      <p>- Det er en verdifull samling med mye materiale som kan være vanskelig å erstatte, sier han.</p>
      <h3>Tidlig lørdag</h3>
      <p>Politiet mottok melding om at det brant i en konteiner utenfor Larvik bibliotek klokka seks lørdag morgen.</p>
      <p>Ved halv åtte-tida hadde brannen spredt seg til vegger og tak, og brannvesenet hadde ikke kontroll.</p>
      <p>I nitida meldte politiet at barnebokavdelinga på biblioteket var tapt.</p>
    </article>
  </body>
</html>