<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425937/elenh-topaloydh-ena-xrono-meta-ligo-prin-th-dikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T10:00:01+00:00"/>
    <meta property="og:title" content="Ελένη Τοπαλούδη: Ένα χρόνο μετά... λίγο πριν τη δίκη"/>
    <meta property="og:description" content="Γράφει η"/>
  </head>
  <body>
    <article>
      <h1>Ελένη Τοπαλούδη: Ένα χρόνο μετά... λίγο πριν τη δίκη</h1>
      <address>
        <time datetime="2019-11-16T10:00:01+00:00">16 Nov 2019, 10:00</time>
      </address>
      <p>
        <b>Γράφει η<br/>Τασούλα Παπανικολάου<br/><br/>Δημοσιογράφος Κεντρικού Δελτίου Star Channel</b>
      </p>
      <p>
        <b>Σε λίγες ημέρες κλείνει ένας χρόνος από την ημέρα που η Ελλάδα πάγωσε…</b>
      </p>
      <p>Η φοιτήτρια των τμήματος Μεσογειακών Σπουδών βρίσκεται νεκρή μέσα στην παγωμένη θάλασσα στην παραλία της Φώκιας. Κάποιοι τη δολοφόνησαν συμπεραίνει ο ιατροδικαστής που βλέπει το χτύπημα στο κεφάλι της από σίδερο. Το σοκ είναι διπλό... Δύο νεαροί συλλαμβάνονται για τον φόνο της και τον βιασμό της.</p>
      <p>Μέχρι σήμερα τα ερωτήματα πολλά… και ένα τεράστιο “γιατί” στοιχειώνει την οκογένεια της κοπέλας.</p>
      <p>Οι δύο κατηγορούμενοι από τις φυλακές Γρεβενών σε συνεργασία με τους δικηγόρους τους προετοιμάζονται για τη δίκη... Στις 13 Ιανουαρίου στο Μικτό Ορκωτό Δικαστήριο της Αθήνας.</p>
      <p>Η απόφαση του Αρείου Πάγου να γίνει η δίκη εκτός Ρόδου ή Κω δεν ήταν έκπληξη. Σύμφωνα με το σκεπτικό, μετά την εισήγηση του Εισαγγελέα Εφετών Δωδεκανήσου αναφέρεται ότι «υπάρχει σοβαρότατος κίνδυνος κατά την εκδίκαση της υποθέσεως να προκληθούν ταραχές και να διασαλευθεί η δημόσια ασφάλεια και τάξη. «Γίνεται μάλιστα επίκληση των επεισοδίων που έγιναν κατά τη διάρκεια της ανακρίσεως όταν μαινόμενο πλήθος εκτόξευε πέτρες και απειλούσε με λιντσάρισμα τους κατηγορουμένους”.</p>
      <p>Ο πατέρας της Ελένης Τοπαλούδη δύο μήνες πριν ξεκινήσει η δίκη δηλώνει στη “Ροδιακή”:<br/>«Εμείς θέλουμε δικαίωση για την ψυχή της Ελενίτσας μας. Αλλά και για κάθε κορίτσι που πέφτει θύμα βιασμού. Γιατί στην ουσία μπορεί να μην δολοφονείται σωματικά αλλά δολοφονείται ψυχικά για όλη την υπόλοιπη ζωή του. Έχω πει και άλλη φορά ότι από τις πρώτες ημέρες που ήμασταν στη Ρόδο όταν μας ειδοποίησαν για το κορίτσι μας εγώ και ο αδερφός μου δεχτήκαμε την αγκαλιά των ανθρώπων της Ρόδου τόσο από την πλευρά του τότε δημάρχου όσο και της Περιφέρειας αλλά και των απλών ανθρώπων που μας συναντούσαν. Θέλω να τονίσω ότι όταν πήγαινα με την Ελένη για την εγγραφή τον Σεπτέμβριο του 2015 στη Ρόδο μας υποδέχτηκε το νησί με έναν θαυμάσιο ηλιόλουστο καιρό που αντιπροσώπευε και το σύνολο των κατοίκων.</p>
      <p>Και από την άλλη όταν φεύγαμε με το φέρετρο της Ελένης μας αποχαιρετούσε το νησί της Ρόδου με βροχερό καιρό και κατ' επέκταση με τη συγκίνηση και τη θλίψη των κατοίκων της Ρόδου. Το ότι το δικαστήριο θα γίνει στην Αθήνα ήταν και δικό μας αίτημα. Γιατί δεν θα μπορούσαμε να βρεθούμε ξανά στο ίδιο μέρος στους ίδιους δρόμους, να αναπνέουμε τον ίδιο αέρα που ένα χρόνο πριν ανέπνευε η Ελενίτσα μας, η κόρη μας. Θα ήταν πολύ δύσκολο ψυχικά. Είναι κρίμα για το πανέμορφο και σμαραγδένιο νησί της Ρόδου να το αμαυρώνουν τέτοιοι στυγνοί εγκληματίες και βιαστές. Έτσι δυστυχώς δημιουργούν ανασφάλεια και φοβίες στους γονείς που στέλνουν τα παιδιά τους στη Ρόδο είτε για να σπουδάσουν είτε για να εργαστούν. Πραγματικά είναι κρίμα».</p>
      <p>Την ερχόμενη Κυριακή οι γονείς της Ελένης θα τελέσουν το ετήσιο μνημόσυνο στο Διδυμότειχο. Εκεί που την μεγάλωσαν και που την καμάρωναν... Θα είναι μία δύσκολη ημέρα...<br/>Στη δίκη οι μάρτυρες κατηγορίας και υπεράσπισης θα κληθούν να καταθέσουν όλα όσα γνωρίζουν σχετικά με όσα έγιναν κατά τη διάρκεια αλλά και μετά το έγκλημα.</p>
      <p>Οι περισσότεροι μάρτυρες θα είναι νέα παιδιά, φίλοι και γνωστοί των τριών ενώ ιδιαίτερο ενδιαφέρον θα έχουν οι καταθέσεις των γονιών των δύο κατηγορουμένων.<br/>Πριν από λίγες ημέρες μάλιστα οι γονείς του Έλληνα εξέφρασαν την οδύνη τους και ζήτησαν συγγνώμη από την οικογένεια της Ελένης Τοπαλούδη.</p>
      <p>Το στοιχείο που στην ουσία θα φωτίσει την υπόθεση είναι οι τελευταίες συνομιλίες του κοριτσιού μέσω facebook. Αυτά τα μηνύματα περιμένουν οι αρχές για να ολοκληρώσουν το παζλ.<br/>Αναμφισβήτητα θα είναι η δίκη της χρονιάς που έρχεται.</p>
    </article>
  </body>
</html>