<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/palestina-izrael-primeri-rakety-utok-letectvo-hamas-islamsky-dzihad-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T10:06:00+00:00"/>
    <meta property="og:title" content="Porušení příměří. Palestinci vypálili z do Izraele rakety, ten odpověl útokem"/>
    <meta property="og:description" content="Palestinští ozbrojenci dnes vypálili z Pásma Gazy dvě rakety na jižní Izrael. Letectvo židovského státu odpovědělo leteckými útoky na pozice radikálního hnutí Hamás. Incident ohrožuje již tak křehké příměří, které Izrael ve čtvrtek dohodl s radikální palestinskou skupinou Islámský džihád. Informovala o tom agentura Reuters."/>
  </head>
  <body>
    <article>
      <h1>Porušení příměří. Palestinci vypálili z do Izraele rakety, ten odpověl útokem</h1>
      <address><time datetime="2019-11-16T10:06:00+00:00">16 Nov 2019, 10:06</time> by <a rel="author">ČTK</a></address>
      <p>V Beerševě, největším městě jižního Izraele ležícím asi 35 kilometrů od hranice s Pásmem Gazy, se uprostřed noci rozezvučely poplašné sirény. Armáda následně sdělila, že obě rakety sestřelila.</p>
      <figure>
        <img src="https://g.denik.cz/1/74/izraelske-letectvo-obnovilo-udery-proti-islamskemu-dzihadu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/izraelske-letectvo-obnovilo-udery-proti-islamskemu-dzihadu-20191115.html">Izraelské letectvo obnovilo údery proti Islámskému džihádu Přečíst článek ›</a>
      </aside>
      <p>O několik hodin později izraelská letadla zasáhla řadu cílů palestinského militantního hnutí Hamás, které Pásmo Gazy ovládá. Dosud nebyli hlášeni žádní zranění.</p>
      <p>Vypálení raket přichází téměř dva dny po uzavření neoficiálního příměří, které ukončilo nejsilnější vlnu izraelsko-palestinského násilí za poslední měsíce. Jeho spouštěčem bylo zabití jednoho z vůdců palestinské organizace Islámský džihád, jejíž příslušníci následně vypálili na Izrael na 450 raket.</p>
      <h3>Jih Izraele je paralyzován</h3>
      <p>Zdravotníci v Pásmu Gazy uvedli, že za dva dny bojů bylo zabito 34 Palestinců, z nichž téměř polovina byli civilisté.</p>
      <p>Stovky raket vypálených proti Izraeli paralyzovaly většinu jižní části země. Lidé se museli uchylovat do krytů, školy a úřady zůstávaly zavřené. Desítky lidí byly na izraelské straně zraněny.</p>
      <figure>
        <img src="https://g.denik.cz/1/8c/tisk-izrael-a-palestinsky-islamsky-dzihad-se-dohodly-na-primeri_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/izrael-a-palestinsky-islamsky-dzihad-se-dohodly-na-primeri-20191114.html">Konec útoků? Izrael se dohodl s Palestinci na příměří v Pásmu Gazy Přečíst článek ›</a>
      </aside>
      <p>Hamás, který vládne Pásmu Gazy od roku 2007, se podle pozorovatelů do konfliktu mezi Izraelem a Islámským džihádem nezapojil. Izraelská armáda nicméně dnes uvedla, že bude Hamás činit zodpovědným za jakýkoliv útok, který z Pásma Gazy vzejde. "Hamás ponese následky svých kroků proti izraelským civilistům," uvedla v prohlášení.</p>
    </article>
  </body>
</html>