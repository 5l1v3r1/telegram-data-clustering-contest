<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698529/%D9%85%D8%B4%DA%A9%D9%84%D8%A7%D8%AA%DB%8C-%DA%A9%D9%87-%D8%AD%D9%84-%D9%86%D9%85%DB%8C%E2%80%8C%D8%B4%D9%88%D8%AF-"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="مشکلاتی که حل نمی‌شود ..."/>
    <meta property="og:description" content="شاید آنها فکر می‌کردند با توجه به اینکه هواشناسی اعلام کرده بود، اول هفته برفی است، مسؤولان شهری فکری به حال خیابان‌ها کرده‌اند. شنی پاشیده‌اند، نمکی ریخته‌اند."/>
  </head>
  <body>
    <article>
      <h1>مشکلاتی که حل نمی‌شود ...</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>شاید آنها فکر می‌کردند با توجه به اینکه هواشناسی اعلام کرده بود، اول هفته برفی است، مسؤولان شهری فکری به حال خیابان‌ها کرده‌اند. شنی پاشیده‌اند، نمکی ریخته‌اند.</b>
      </p>
      <p>عصرایران؛ مصطفی داننده- هوای تهران در چند روز اخیر حسابی آلوده بود. سرُب بود که مردم می‌خوردند. شهر هم که تعطیل نبود. به لطف باد و باران و برف که وضعیت هوا خوب شد. البته برف هوا را تمیز کرد و شهر را قفل. همین الان که در حال نوشتن این جملات هستم بخشی از پایتخت نشین‌ها در برف گیر افتاده‌اند، نه راه پس دارند نه راه پیش.</p>
      <p>شاید آنها فکر می‌کردند با توجه به اینکه هواشناسی اعلام کرده بود، اول هفته برفی است، مسؤولان شهری فکری به حال خیابان‌ها کرده‌اند. شنی پاشیده‌اند، نمکی ریخته‌اند.</p>
      <p>تازه امروز روزی بود که خیلی‌ها به خاطر گران و سهمیه بندی شدن بنزین، با ماشین شخصی خود به خیابان نزده‌ بودند. واقعا باید با این اوضاع چه کرد. واقعا خودمان  خسته نشدیم از بس هر زمستان از آلودگی هوا گفتیم و فکری که باید برای آن کرد. خسته نشدیم از بس بعد از باران و برف، گفتیم چرا شهر قفل می‌شود؟</p>
      <figure>
        <img src="https://cdn.asriran.com/files/fa/news/1398/8/25/1037481_851.jpg"/>
      </figure>
      <p>واقعا سخت است بفهمیم تا وقتی خودروهای غیر استاندارد کشور را فراگرفته هیچ طرح ترافیکی نمی‌تواند آلودگی هوا را حل کند. طرح ترافیک اجرا می‌کنیم بعد هر روز خودرو می‌فروشیم. می‌گوییم موتورهای داخلی غیر استاندار هستند و بعد آنها را می‌فروشیم.</p>
      <p>علت‌ها مشخص است و بعد ما  طرح‌های جدید طرح ترافیک در می‌اندازیم. درست مثل آموزش و پرورش.</p>
      <p>در سیستم آموزش و پرورش درد جای دیگری است و بعد مدیران نظام آموزشی را تغییر می‌دهند. یک روز اول راهنمایی می‌شود کلاس ششم، روز دیگر کلاس ششم می‌شود اول راهنمایی. انگار مشکل دانش آموزان این اسامی هستند.</p>
      <p>همه امکانات در تهران خلاصه شده است و بعد از انفجار جمعیت در پایتخت می‌نالیم. اگر شغل و امکانات رفاهی در همه شهرهای ایران به درستی تقسیم شده بود، مردم مجبور بودند برای رسیدن به زندگی بهتر راهی تهران شوند؟ چرا مردم باید برای درمان بیماری‌های خاص خود به تهران بیایند؟</p>
      <p>می‌خواهید آلودگی هوای تهران حل شود؟ امکانات مناسب در اختیار شهرها یا حداقل مراکز استان‌ها قرار بدهید تا ببینید که مردم برای زندگی به شهرهای خود بر می‌گردند.</p>
      <p>صبح‌های سری به اتوبان کرج – تهران بزنید. یا سوار مترو شوید تا ببیند چقدر کرجی تنها برای کار به تهران می‌آیند. چرا استان البرز از نظر کاری میزبان اهالی خود باشد؟</p>
      <p>بله مشکلات ما اینهاست. مشکلات ما تصمیم‌های غلطی است که زمینه ساز آلودگی هوا شده است. زمینه ساز ترافیک دردسر ساز شده است. زمینه ساز مهاجرت از شهرهای کوچک به بزرگ شده است.</p>
      <p>تاریخ نشان داده که با هیچ طرح ترافیکی و هیچ سهمیه بندی مشکلات کشور را حل نمی‌کند و بیشتر آب  در هاون کوبیدن است. </p>
    </article>
  </body>
</html>