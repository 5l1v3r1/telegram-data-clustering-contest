<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698614/%D9%BE%D8%A7%D8%B3%D8%AE-%D8%B1%D8%AF-%D8%A8%D9%87-%D8%AF%D9%88%D8%B3%D8%AA%DB%8C-%D8%A8%D9%87%D8%A7%D9%86%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D9%86%D8%AA%D8%B4%D8%A7%D8%B1-%D8%AA%D8%B5%D8%A7%D9%88%DB%8C%D8%B1-%D8%AE%D8%B5%D9%88%D8%B5%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="پاسخ رد به دوستی بهانه‌ای برای انتشار تصاویر خصوصی"/>
    <meta property="og:description" content="رئیس پلیس فتا پایتخت از دستگیری مردی ۲۸ ساله مدیر کانال فروش دمنوش خبرداد که با انتشار تصاویر خصوصی یکی از مشتریانش موجب هتک حرمت وی شده بود. "/>
  </head>
  <body>
    <article>
      <h1>پاسخ رد به دوستی بهانه‌ای برای انتشار تصاویر خصوصی</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037664_683.jpg"/>
      </figure>
      <p>رئیس پلیس فتا پایتخت از دستگیری مردی ۲۸ ساله مدیر کانال فروش دمنوش خبرداد که با انتشار تصاویر خصوصی یکی از مشتریانش موجب هتک حرمت وی شده بود. </p>
      <p>به گزارش خبرگزاری مهر، سرهنگ تورج کاظمی در توضیح این خبر، بیان داشت: خانمی ۲۷ ساله ساکن محله افسریه تهران با طرح شکایتی در پلیس فتا، اظهار داشت: در شبکه اجتماعی تلگرام عضو کانالی که دمنوش های آرامش بخش می فروخت، شدم. در فضای گفت و گو از وی درباره خواص دمنوش و مزایا و مضرات آن سئوال کردم و مدیر کانال نیز پاسخ های من را می داد. بعد از گذشت چند روز، متوجه شدم که مدیر کانال مردی جوان است و دنبال آن به من پیشنهاد دوستی داد.</p>
      <p>این مقام انتظامی عنوان کرد: شاکی اظهار داشت، با پیشنهاد دوستی وی مخالفت کردم ولی بعد از گذشت مدتی متوجه شدم این فرد عکس هایم را که در پروفایلم در شبکه اجتماعی تلگرام بارگذاری کرده بودم، برداشته و با تصاویرم صفحه ای در شبکه اجتمای اینستاگرام درست کرده و حتی تصاویرم را در این فضا پخش کرده است. و بدین ترتیب موجب هتک حرمت و حیثیت ام شده است.</p>
      <p>رئیس پلیس فتا ادامه داد: تیمی از کارآگاهان پلیس فتا شناسایی هویت و مخفیگاه متهم را در دستور کار قرار دادند و در تحقیقات مقدماتی به دست آوردند که مردی ۳۸ ساله ساکن رباط کریم تصاویر شاکی را در فضای مجازی و شبکه های اجتماعی منتشر کرده است.</p>
      <p>کاظمی اظهار داشت: نتیجه تحقیقات انجام شده در اختیار مرجع قضائی دادسرای مبارزه با جرایم رایانه ای قرار گرفت و دستور دستگیری و انجام تحقیقات اولیه متهم، اخذ شد.</p>
      <p>رئیس پلیس فتا پایتخت با اشاره به اینکه متهم پس از تحقیقات تخصصی به جرم ارتکابی اعتراف کرد، ابراز داشت: وقتی فهمیدم شاکی خانمی جوان است با او در فضای گفت و گو (اتاق چت) ارتباط گرفتم و این گفت و گو به مدت چند روز ادامه داشت. تصور کردم که می توانم با ایشان دوست شوم و طرح دوستی و ارتباط را پیشنهاد دادم تا پیام های عاشقانه برایش بفرستم. ولی زمانی که متوجه شدم ایشان تمایلی به دوستی ندارد و دست رد به درخواست های من می زند شروع به مزاحمت و انتشار تصاویرش کردم.</p>
      <p>کاظمی با اشاره به اینکه متهم برای سیر مراحل قانونی در اختیار مرجع قضائی دارد، اضافه کرد: استفاده از عکس های شخصی به عنوان پروفایل و یا به اشتراک گذاشتن آن ها در فضای مجازی می تواند شما را به دردسر بیاندازد. اکثر بانوانی که برای شکایت به پلیس فتا مراجعه می کنند از انتشار عکس و یا در اختیار قرار گرفتن عکس هایشان در فضای مجازی اعلام شکایت می کنند و اظهار می‌دارند که دچار مشکلات خانوادگی و روحی شده‌اند.</p>
    </article>
  </body>
</html>