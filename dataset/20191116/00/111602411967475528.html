<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/ExposicialIVAMLAlcoiindustriallasocietatdelaproducciiunageneraciafectadaperlacrisi1"/>
    <meta property="og:site_name" content="Cultur Plaza"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="L'Alcoi industrial, la societat de la producció i una generació afectada per la crisi"/>
    <meta property="og:description" content="DISPONIBLE FINS AL 22 DE MARÇ"/>
  </head>
  <body>
    <article>
      <h6 class="kicker">Exposició a l'IVAM</h6>
      <h1>L'Alcoi industrial, la societat de la producció i una generació afectada per la crisi</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">Thais Peñalver</a></address>
      <p>ALCOI. Res perdura per sempre excepte la premissa de què tot canvia. Una mostra d'aquesta evolució és la societat, que permuta d'un model a un altre, d'un present que ja és passat a un futur que ara és present. Aquest canvi és un dels temes de transfons que es representa a <i><b>La societat del rendiment</b></i><b>, l'exposició</b> que es va inaugurar ahir, <b>divendres 15 de novembre </b>(i que es podrà visitar <b>fins el 22 de març</b>), a <b>l'IVAM CADA en Alcoi</b>. El concepte el va plantejar un filòsof d'origen asiàtic resident a Alemanya, <b>Byung-Chul Han</b>, qui parla sobre la idea de la societat del rendiment (descrita al seu llibre <i>La societat del cansament</i>) comparant-la amb la societat disciplinària plantejada per <b>Focault</b>, "els espais de la qual eren les presons, els psiquiàtrics o els hospitals, és a dir, llocs de disciplina. Byung-Chul Han descriu com eixa societat ha canviat a una altra on la positivitat domina, la productivitat es veu com a una cosa bona i on eixos espais disciplinaris s'han convertit ara en centres comercials, aeroports o gimnasos", aclareix la comissària, <b>Sandra Moros</b>.</p>
      <p>Agafant com a model la societat del rendiment, que es pot percebre com a contemporània, la comissària li va plantejar el projecte a <b>set artistes</b> de la seua generació -d'entre meitat dels anys 70 i meitat de la dècada dels 80-, ja que representen, segons el seu punt de vista, aquest exemple de comunitat establida per Byung-Chul Han: "<b>Som una generació que tenim en comú que ens hem desenvolupat de manera professional en un període de crisi</b>, el que ha provocat que replantegem el nostre treball i el nostre mode de vida", manifesta.</p>
      <figure>
        <img src="https://valenciaplaza.com/public/Image/2019/11/TheTaleoftheMastheGridandtheMesh2019.AndraCanepa2_NoticiaAmpliada.jpg"/>
      </figure>
      <figure>
        <img src="https://valenciaplaza.com/public/Image/2019/11/TheTaleoftheMastheGridandtheMesh2019.AndraCanepa_NoticiaAmpliada.jpg"/>
        <figcaption>The Tale of the Mas, the Grid and the Mesh, Andrea Canepa</figcaption>
      </figure>
      <p><b>Manu Blázquez, Andrea Canepa, Nuria Fuster, Irene Grau, Lluc Mayol, Lorenzo Sandoval i Juan Sánchez</b> han intervingut amb la seua art, la qual té una vinculació amb la societat del rendiment, encara que són treballs molt diferents formalment. "No tenen res a veure els papers tallats de Manu Blázquez, que quan les veus no saps si els ha fet un home o una màquina, amb la instal·lació d'Andrea Canepa, que remet als <i>playgrounds </i>de Noguchi i, al mateix temps, a espais de treball que es poden confondre amb espais de joc, com ocorre a empreses com Google", compara les obres. Tanmateix, amb aquestes diferències formals, les obres guarden una característica en comú, ja que <b>ambdues "estan parlant del procés de producció</b>", les relaciona.</p>
      <p>Lligada amb la producció, Moros desvetlla la <b>importància del fet que l'exposició es desenvolupara a l'IVAM d'Alcoi</b>, "una ciutat amb un passat industrial molt fort i que inclou eixes parts de la societat preindustrial, industrial i postindustrial. Em pareixia el lloc adequat per a treballar el tema de la societat del rendiment i dels sistemes de producció". És per aquest motiu que <b>tres dels artistes van dissenyar projectes específics per a la mostra</b>, encarregats per la mateixa comissària: Lorenzo Sandoval, "qui ha treballat sobre la història d'Alcoi i ha fet un taller amb els alumnes sobre el tèxtil" i Lluc Mayol, "qui ha elaborat una gràfica d'imatges sobre una fàbrica d'Alcoi que va tancar i es va convertir en una discoteca, simbolitzant que eixos espais de treball es van reconvertir en espais d'oci", anota.</p>
      <p>La tercera artista que presenta un projecte específic és Irene Grau, l'obra de la qual ha salpicat tota la sala per ajudar a dotar l'exposició d'un <b>recorregut circular</b>, on les portes d'entrada i d'eixida juguen a intercanviar-se: "L'artista treballa a partir del passeig. Ha creat un projecte que s'ha materialitzat en fotografies perquè va realitzar un recorregut pel riu, que era el mateix que seguia la seua àvia quan anava a treballar a una de les fàbriques que per allí s'ubicava. Va capturar amb imatges eixe passeig i la realitat actual d'eixes fàbriques i de l'espai del riu", compta.</p>
      <p>A banda de les tres branques principals sobre les quals es construeix la mostra -la idea de societat del rendiment, Alcoi com a ciutat industrial i la generació afectada per la crisi-, l'exposició inclou "moltes més temàtiques, com una <b>visió de gènere</b>, una part d'<b>ecologia</b>, el <b>museu com a centre de producció</b> o el paper de <b>l'artista contemporani i jove vinculat a la precarietat</b>. És complexa perquè hi ha moltes idees i l'espectador o l'usuari del museu ha de deixar la passivitat i fer un esforç per muntar una espècie de <i>collage</i>", anima la comissària.</p>
      <p>Seguint l'exemple de les exposicions que han habitat anteriorment l'espai de l'IVAM, s'han programat <b>activitats al voltant de la mostra</b>: "Ja hem dut a terme un taller per a estudiants de la Universitat d'Alcoi. Per tant, el departament d'educació de l'IVAM ha organitzat quatre activacions, dues d'elles realitzades per Lluc Mayol i Irene Grau -dos dels artistes que han creat projectes específics-, altra vinculada a una persona del context d'Alcoi, com és Felip Pineda, llibreter, qui farà una visita a l'exposició a partir de textos, i per a concloure l'exposició jo organitzaré una visita des del punt de vista del gènere", comenta.</p>
      <related>
        <h4>Noticias relacionadas</h4>
        <a href="https://valenciaplaza.com/VincularAlcoyconsuhistoriaeconmicatextilcomoindustriayarteenunaexposicin"/>
      </related>
    </article>
  </body>
</html>