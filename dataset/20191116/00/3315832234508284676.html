<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0408a3211fbc18f8/franta-violente-sporadice-la-paris-la-implinirea-unui-an-de-la-debutul-miscarii-vestelor-galbene.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Franţa: Violenţe sporadice la Paris, la împlinirea unui an de la debutul mişcării „vestelor galbene”"/>
    <meta property="og:description" content="Parisul a devenit sâmbătă scena unor proteste marcate pe alocuri de violenţe, la împlinirea unui an de la începutul mişcării de contestare a"/>
  </head>
  <body>
    <article>
      <h1>Franţa: Violenţe sporadice la Paris, la împlinirea unui an de la debutul mişcării „vestelor galbene”</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">Jurnal.md</a></address>
      <p>
        <b>Parisul a devenit sâmbătă scena unor proteste marcate pe alocuri de violenţe, la împlinirea unui an de la începutul mişcării de contestare a "vestelor galbene", relatează AFP.</b>
      </p>
      <p>În întreaga Franţă au fost lansate apeluri la manifestaţii, iar în capitala Paris au fost organizate încă de dimineaţă mai multe mitinguri, dintre care cel din Piaţa Italiei, în sudul oraşului, a degenerat în scurt timp în răsturnări de maşini, pietre smulse din pavaj şi pubele incendiate, acoperite prompt sub un val de gaze lacrimogene lansate de forţele de ordine.</p>
      <p>Un centru comercial din piaţă a fost închis de la primele semne de violenţe. Câteva zeci de persoane în negru şi cu cagule au atacat cu pietre intrarea în centru, precum şi vitrinele unui hotel învecinat, a constatat AFP.</p>
      <p>Şi pompierii au intervenit de mai multe ori pentru a stinge pubelele în flăcări şi focul care cuprinsese un utilaj de construcţii din piaţă.</p>
      <p>Pe o baracă de lângă şantier se putea citi mesajul: "Macron, pentru noi e prima aniversare, pentru tine ultima".</p>
      <p>Mişcarea "vestelor galbene" a fost lansată la 17 noiembrie anul trecut, fiind iniţial un protest împotriva introducerii unei taxe pe carburanţi, aminteşte AFP.</p>
    </article>
  </body>
</html>