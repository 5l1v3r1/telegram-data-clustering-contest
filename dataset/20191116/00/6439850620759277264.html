<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461047/%e0%a6%86%e0%a7%9f%e0%a6%95%e0%a6%b0-%e0%a6%ae%e0%a7%87%e0%a6%b2%e0%a6%be%e0%a6%b0-%e0%a6%a6%e0%a7%8d%e0%a6%ac%e0%a6%bf%e0%a6%a4%e0%a7%80%e0%a7%9f-%e0%a6%a6%e0%a6%bf%e0%a6%a8%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="আয়কর মেলার দ্বিতীয় দিনে ৪শ’ ৭৯ কোটি টাকা আদায়"/>
    <meta property="og:description" content="অর্থনৈতিক রিপোর্টার ॥ আয়কর মেলার দ্বিতীয় দিনে সারাদেশে কর আদায় হয়েছে ৪শ’৭৯ কোটি টাকা। সাপ্তাহিক ছুটির দিন হওয়ায় উৎসবমুখর পরিবেশে শুক্রবার সারাদেশে আয়কর মেলা অনুষ্ঠিত হয়। এ বছর দেশের ৮ বিভাগ, ৫৬ জেলা, ৫৬টি উপজেলাসহ মোট ১২০টি স্পটে আয়কর মেলা অনুষ্ঠিত হচ্ছে। ঢাকা অফিসার্স ক্লাবে ..."/>
  </head>
  <body>
    <article>
      <h1>আয়কর মেলার দ্বিতীয় দিনে ৪শ’ ৭৯ কোটি টাকা আদায়</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <figure>
        <img src="http://www.dailyjanakantha.com/files/201911/1573862959_7.gif"/>
      </figure>
      <p>অর্থনৈতিক রিপোর্টার ॥ আয়কর মেলার দ্বিতীয় দিনে সারাদেশে কর আদায় হয়েছে ৪শ’৭৯ কোটি টাকা। সাপ্তাহিক ছুটির দিন হওয়ায় উৎসবমুখর পরিবেশে শুক্রবার সারাদেশে আয়কর মেলা অনুষ্ঠিত হয়। এ বছর দেশের ৮ বিভাগ, ৫৬ জেলা, ৫৬টি উপজেলাসহ মোট ১২০টি স্পটে আয়কর মেলা অনুষ্ঠিত হচ্ছে। ঢাকা অফিসার্স ক্লাবে করদাতা ও সেবা গ্রহীতাদের উপচেপড়া ভিড় ছিল চোখে পড়ার মতো। এ সময় রিটার্ন দাখিল, ইটিআইএন গ্রহণ এবং ব্যাংক বুথসমূহে সম্মানিত করদাতাদের ব্যাপক সাড়া পরিলক্ষিত হয়।</p>
      <p>এছাড়া দ্বিতীয় দিন মেলা সকাল ৯টা থেকে বিকেল ৫টা পর্যন্ত চলে। দুপুর ১টা থেকে ২টা পর্যন্ত পবিত্র জুমার নামাজের বিরতি ছিল। দ্বিতীয় দিন আয়কর সংগ্রহ হয়েছে ৪৭৯ কোটি ১ লাখ ২৮ হাজার ৭৯৭ টাকা। মেলার পরিধি গতবছরের চেয়ে বৃদ্ধি করা হয়েছে। মেলার বিশেষ আকর্ষণ মোবাইল ব্যাংকিং সুবিধা গ্রহণ করে সম্মানিত করদাতাগণ রকেট, নগদ, বিকাশ ও প্রযোজ্য শিওর ক্যাশের মাধ্যমে আয়কর জমা দিতে পারছেন। করদাতাদের সুবিধার্থে এবারই প্রথমবারের মতো আয়কর মেলার জন্য একটি পূর্ণাঙ্গ ওয়েবসাইট চালু করা হয়েছে। ফলে করদাতারা মেলায় না এসে ঘরে বসে নির্বিঘ্নে আয়কর রিটার্ন দাখিল করতে পারছেন এবং আয়কর মেলা সংক্রান্ত দেশব্যাপী সকল আয়োজনের হালনাগাদ তথ্যাদি অবলোকন এবং সম্মানিত করদাতাগণের জন্য প্রয়োজনীয় আয়কর রিটার্ন ফরম, চালান, ইটিআইএন এ্যাপ্লিকেশন ফরম ইত্যাদি ডাউনলোড করার সুযোগ পাচ্ছেন।</p>
      <p>এছাড়া মেলার দ্বিতীয় দিন সেবা গ্রহণ করেছেন ২ লাখ ৬৮ হাজার ৬৮৪ জন, ৭৩ হাজার ৮৪৩ জন রিটার্ন দাখিল করেন এবং ৩ হাজার ৬০২ জন নতুন ইটিআইন নিবন্ধন করেছেন।</p>
      <p>এদিকে, এনবিআরের সিনিয়র সচিব মোশাররফ হোসেন ভূঁইয়া, এনডিসি আয়কর মেলার বিভিন্ন স্টল ও বুথ ঘুরে দেখেন। আয়কর মেলায় সম্মানিত করদাতাদের স্বতঃস্ফূর্ত অংশগ্রহণ প্রসঙ্গে এনবিআর চেয়ারম্যান বলেন, আয়কর মেলায় সম্মানিত করদাতাদের উপস্থিতি দিন দিন বৃদ্ধি পাচ্ছে। মানুষের আগ্রহের পরিমাণ ক্রমাগতভাবে বাড়ছে। উৎসবের আমেজে মানুষ দলে দলে আয়কর মেলায় রিটার্ন জমা দিচ্ছে। কোন রকম হয়রানি ছাড়াই নির্ভয়ে ও স্বাচ্ছন্দ্যে রিটার্ন জমা দিয়ে রসিদ নিচ্ছেন। বিশেষ করে নারী করদাতাদের মেলাতে উপস্থিতি ছিল লক্ষণীয়। এ সময় কর্মকর্তাদের উদ্দেশে তিনি বলেন, আয়কর দিতে গিয়ে কেউ যেন কোন প্রকার ভয়-ভীতির সম্মুখীন না হন। সে বিষয়ে সর্বদা সচেতন থাকতে হবে। তবেই আশানুরূপভাবে করদাতার সংখ্যা বাড়বে।</p>
      <p>দেশের বিভিন্ন স্থানে আয়কর মেলা জমে উঠেছে ॥ দেশের বিভিন্ন স্থানের আয়কর মেলার সংবাদ পাঠিয়েছেন জনকণ্ঠের স্টাফ রিপোর্টার ও নিজস্ব সংবাদদাতারা। নোয়াখালী থেকে নিজস্ব সংবাদদাতা জানান, ওই জেলায় চার দিনব্যাপী আয়কর মেলা অনুষ্ঠিত হয়েছে। বিকেলে জেলা শহরের পল্লী উন্নয়ন একাডেমি মিলনায়তনে মেলার আনুষ্ঠানিক উদ্বোধন করেন নোয়াখালী-৪ আসনের সংসদ সদস্য মোহাম্মদ একরামুল করিম চৌধুরী। সীতাকুন্ডে আয়কর মেলার উদ্বোধন করেন এমপি দিদার, ঝালকাঠিতে জেলা প্রশাসক করমেলার উদ্বোধন করেন। শেরপুরে চার দিনব্যাপী আয়কর মেলার উদ্বোধন করা হয়েছে। কিশোরগঞ্জে চার দিনব্যাপী আয়কর মেলার উদ্বোধন করেন জেলা পরিষদের চেয়ারম্যান মোঃ জিল্লুর রহমান, চুয়াডাঙ্গায় চার দিনব্যাপী আয়কর মেলার উদ্বোধন করেছেন পুলিশ সুপার জাহিদুল ইসলাম, দিনাজপুরে আয়কর মেলার উদ্বোধন করেন নৌপরিবহন প্রতিমন্ত্রী খালিদ মাহমুদ চৌধুরী। এছাড়া চার দিনব্যাপী আয়কর মেলার উদ্বোধন করেন জেলা পরিষদের চেয়ারম্যান এ্যাডভোকেট মোঃ মতিয়ার রহমান।</p>
    </article>
  </body>
</html>