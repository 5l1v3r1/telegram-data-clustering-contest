<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_linea_ferroviaria_brennero_interrotta-6561539/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-16T00:01:00+00:00"/>
    <meta property="og:title" content="Una frana ha interrotto la linea ferroviaria del Brennero"/>
    <meta property="og:description" content="Disagi e interruzioni dei collegamenti "/>
  </head>
  <body>
    <article>
      <h1>Una frana ha interrotto la linea ferroviaria del Brennero</h1>
      <h2>Disagi e interruzioni dei collegamenti </h2>
      <address><time datetime="2019-11-16T00:01:00+00:00">16 Nov 2019, 00:01</time> by <a rel="author">AGI - Agenzia Giornalistica Italia</a></address>
      <p>La linea ferroviaria del<b> Brennero</b> resterà interrotta nella zona di<b> Bolzano</b> per diverse ore. Come apprende l'AGI, il transito dei treni sul luogo dove si è verificata la piccola<b> frana di fango e alberi</b> che ha invaso i binari dovrebbe riprendere nelle prime ore di domani.</p>
      <p>Sul posto sta lavorando una quindicina di persone per liberare i binari. La frana, causata dalle forti piogge cadute nella giornata, si è verificata attorno alle ore 19,40 a circa 500 metri a sud della stazione di Bolzano nella zona del 'Virgolo' costringendo all'interruzione sia della linea <b>Brennero-Verona</b> che della<b> Bolzano-Merano</b>. Una decina i treni regionali soppressi.</p>
      <p>Il Frecciargento 8526 preveniente da <b>Roma Termini</b> e diretto a Bolzano ha concluso il suo viaggio a <b>Verona Porta Nuova</b> mentre il Frecciargento 8524 proveniente da <b>Napoli Centrale</b> e diretto a Bolzano si trova nei pressi di<b> Trento</b>.</p>
      <p>Quella odierna è stata una giornata molto difficile per l'Alto Adige. La neve caduta in maniera copiosa ha causato valanghe e frane, oltre alla <b>rottura dei cavi</b> per la fornitura dell'energia elettrica. A circa 10.500 utenze non viene fornita la corrente. Oltre i 1.800-2.000 metri la coltre nevosa in alcune zone ha raggiunto il metro.</p>
      <p>In provincia di Bolzano sono isolate la <b>Val Martello</b> (dalla frazione di Ganda), la <b>Val Senales</b> (dopo Certosa causa valanga), la <b>Val Ridanna</b> (da Stanghe) e la <b>Val Casies</b> (da Tesido). Chiusi tutti i passi di alta montagna a partire da quelli dolomitici. </p>
    </article>
  </body>
</html>