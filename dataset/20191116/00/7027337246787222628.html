<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698607/%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%B5%D8%AF%D9%88%D8%B1-%DA%AF%D9%88%D8%A7%D9%87%DB%8C-%D8%B9%D8%AF%D9%85-%D8%A7%D9%85%DA%A9%D8%A7%D9%86-%D8%B3%D8%A7%D8%B2%D8%B4-%D8%AF%D8%B1-%D8%B7%D9%84%D8%A7%D9%82-%D8%B5%D9%88%D8%B1%DB%8C-%D9%85%D9%86%D8%AA%D9%81%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="قوه قضاییه: صدور گواهی عدم امکان سازش در طلاق صوری منتفی است"/>
    <meta property="og:description" content="اداره کل حقوقی قوه قضاییه در نظریه‌­ای مشورتی اعلام کرد: در صورتی که زوجین برای استفاده از برخی مزایا برای همسر مطلقه، برای طلاق صوری اقدام کنند، در صورت احراز عدم اختلاف زوجین، ارجاع موضوع به مرکز مشاوره خانواده وفق ماده ۲۵ قانون حمایت خانواده مصوب۱۳۹۱و صدور «گواهی عدم امکان سازش» منتفی است."/>
  </head>
  <body>
    <article>
      <h1>قوه قضاییه: صدور گواهی عدم امکان سازش در طلاق صوری منتفی است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>اداره کل حقوقی قوه قضاییه در نظریه‌­ای مشورتی اعلام کرد: در صورتی که زوجین برای استفاده از برخی مزایا برای همسر مطلقه، برای طلاق صوری اقدام کنند، در صورت احراز عدم اختلاف زوجین، ارجاع موضوع به مرکز مشاوره خانواده وفق ماده ۲۵ قانون حمایت خانواده مصوب۱۳۹۱و صدور «گواهی عدم امکان سازش» منتفی است.</p>
      <p>به گزارش ایسنا به نقل از پایگاه اطلاع رسانی معاونت حقوقی قوه قضاییه، متن استعلام صورت گرفته و پاسخ به آن به شرح زیر است:</p>
      <p><b>«پرسش: </b>چنانچه زوجین متقاضی طلاق توافقی در جلسه دادرسی دادگاه بدوی اعلام نمایند قصد طلاق و جدایی نداشته و مقصود آنها استفاده از امتیاز صدور گواهی عدم امکان سازش برای دریافت حقوق و مستمری پدر متوفای زوجه است آیا صدور گواهی عدم امکان سازش امکان پذیر است؟ رأی دادگاه در این خصوص چیست؟</p>
      <p><b>پاسخ: </b>با عنایت به ماده ۲۴ قانون حمایت خانواده مصوب ۱۳۹۱و مواد مرتبط بعدی صدور گواهی عدم امکان سازش فرع بر وجود اختلاف و قصد جدایی زوجین یا خواهان است، بنابراین در فرض سوال که بر اساس اظهارات زوجین برای دادگاه احراز شده است که زوجین با یکدیگر اختلافی نداشته و قصد جدایی ندارند و هدف آنان طلاق صوری به منظور استفاده از برخی مزایای پیش بینی شده برای همسر مطلقه است، به نظر می‌رسد به لحاظ انتفاء اختلاف، ارجاع موضوع به مرکز مشاوره خانواده وفق ماده ۲۵ یادشده و در نهایت صدور گواهی عدم امکان سازش منتفی است.</p>
      <p>پاسخگویی به استعلام­های حقوقی قضات و تمامی مراجع رسمی کشور در قالب نظریه‌­های مشورتی از جمله وظایف اداره کل حقوقی قوه قضاییه است. این مرجع تمامی سوالات حقوقی­ را که به علت اجمال و ابهام قوانین و مقررات در زمینه­‌های گوناگون از سوی قضات سراسر کشور، وزارتخانه­‌ها، ادارات و موسسات دولتی یا عمومی مطرح می‌­شود پاسخ می‌­دهد. نظریه‌­های مشورتی هر چند لازم الاتباع نیستند؛ اما جنبه کاربردی داشته و به خصوص در ایجاد رویه عملی واحد در دادسراها و دادگاه­‌ها از نقش بسزایی برخوردارند.»</p>
    </article>
  </body>
</html>