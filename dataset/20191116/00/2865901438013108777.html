<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/jovic-u-himkiju-sved-u-srbiji-bogdan-jokic-moze-da-bude-najbolji-svih-vremena/342634"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Jović: U Himkiju Šved, u Srbiji Bogdan! Jokić može da bude najbolji svih vremena"/>
    <meta property="og:description" content="“Volim da pratim igre Dalasa, a takođe obožavam snuker“, kaže srpski plejmejker"/>
  </head>
  <body>
    <article>
      <h1>Jović: U Himkiju Šved, u Srbiji Bogdan! Jokić može da bude najbolji svih vremena</h1>
      <h2>“Volim da pratim igre Dalasa, a takođe obožavam snuker“, kaže srpski plejmejker</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p><b>Ostavio je Stefan Jović nezgodnu povreda rebara iza sebe i počeo da ulazi u ritam koji ga je preporučio Himkiju. U pobedi nad Himkijem imao je raznovrstan učinak, da bi protiv milanske Olimpije postavio ovosezonski rekord po broju poena i posle Alekseja Šveda i Jonasa Jerebka bio najzapaženijeg učinka</b>.</p>
      <p>Prvi mesec u Moskvi možda nije bio za pamćenje na sportskom planu, ali <b><a href="https://www.mozzartsport.com/kosarka/vesti/jovic-hjuston-me-je-zvao-ali-nije-dao-garancije-zato-sam-spremio-subare-i-bunde/332881">Stefan Jović je još letos u razgovoru za MOZZART Sport</a></b> tokom okupljanja nacionalnog tima izjavio da se jako raduje životu u glavnom gradu Rusije.<br/><b>“Moja porodica i ja uživamo u Moskvi“</b>, priča <b>Jović</b> za ruski portal <b><a href="https://www.sports.ru/tribuna/blogs/world_nba/2637556.html"><i>Sports</i></a></b> i dodaje:<br/><b>“Moskva je ogromna i prelepa, ima brz ritam života. Posebno me je, naravno, zainteresovao Crveni trg. Bio sam nekoliko puta tamo i ranije, ali sada je drugačije“</b>.</p>
      <p>Priča se da su Srbija i Rusija dosta slične...<br/><b>“Jesu, zaista. Kultura, ljudi, hrana... Ako nije baš isto, onda je vrlo slično. Zato se i osećam tako lepo ovde“</b>.</p>
      <figure>
        <img src="https://mozzartsport.com/upload/CKEditor/16.11.2019/jovictrg.jpg"/>
      </figure>
      <p>Dosta igrača se žali da ljudi u Rusiji ne pričaju engleski jezik. Kakva su tvoja iskustva?<br/><b>“Meni je lakše nego drugim strancima. Neke ruske i srpske reči su vrlo slične, tako da mi nekad engleski uopšte nije potreban. Sada, uz pomoć saigrača, počeo sam da učim ruski kako bi mi bilo još lakše“</b>.</p>
      <p>Šta je bio odlučujući faktor da potpišeš za Himki?<br/><b>“Za razliku od ostalih ponuda koje sam imao, ljudi iz Himkija su mi izričito poručili da me žele i da me vide kao važan faktor tima. Takođe, zainteresovala me je šansa da igram u Rusiji, da steknem novo iskustvo“</b>.</p>
      <p>Igrao si u Crvenoj zvezdi, gde su navijači prijatelji s fudbalskim klubom Spartak. Da li to znači da za tebe ne postoji put ka, recimo, CSKA?<br/><b>“Da budem iskren, ne bih ni razmišljao sekund da sam dobio ponudu CSKA. To meni ne znači ništa. Ali, sada sam u Himkiju i tu želim da provedem nekoliko sezona“</b>.</p>
      <p>S tobom je u Himki stigao i <b>Devin Buker</b>, saigrač i Bajerna. Da li ti je to olakšalo proces adaptacije na novu sredinu?<br/><b>“Da, naravno. Devin, ja i još nekoliko novih igrača živimo u komšiliku, što je fantastično. Obojica imamo decu. Sada provodimo vreme zajedno, s našim porodicama. U Himkiju imamo samo jedan trening dnevno, u Minhenu je bilo manje vremena za porodicu“</b>.</p>
      <p>Da li možeš da uporediš svoju ulogu s onom u reprezentaciji Srbije?<br/><b>“Jako je teško da se poredi, jer u klubu sam tek mesec i po dana. Možda u nekim situacijama uloge jesu slične. U Himkiju je Aleksej Šved, u reprezentaciji je Bogdan Bogdanović, pokrivaju slične pozicije. Takođe, oba sastava igraju timsku košarku i svi daju doprinos uspehu“</b>.</p>
      <p>Srbija je Mundobasket u Kini završila tek na petom mestu...<br/><b>“Šteta, ali to je sport. Nadam se da ćemo na sledećem turniru uspeti da vratimo korak i budemo opet među najboljima“</b>.</p>
      <p>Jedan si od popularnijih igrača u Srbiji, ali nisi igrao u NBA...<br/><b>“Bilo je ponuda iz NBA prošlog leta, ali ništa konkretno. Nisam hteo da idem u NBA samo zato što je u pitanju NBA“</b>.</p>
      <figure>
        <img src="https://mozzartsport.com/upload/CKEditor/16.11.2019/srbija-turska-40351.jpg"/>
      </figure>
      <p>Opet, <b>Miloš Teodosić</b> je okušao sreću tamo. Šta misliš, zašto nije uspeo tamo?<br/><b>“Mislim da je bolje pitati nekog ko je igrao u NBA. Na primer, Nemanja Nedović bi sigurno bolje znao da vam odgovori. Ne znam kako se tamo trenira, šta NBA traži od igrača i kako stvari funkcionišu. Ne možete ni da znate dok ne odete i probate. Ne mogu da pričam kao neko sa strane“</b>.</p>
      <p>S druge strane <b>Nikola Jokić</b> igra fenomenalnu košarku. Svi kažu da je najbolji centar sveta.<br/><b>“Definitivno. On je jedan od kandidata za MVP nagradu, što se nikada nije dogodilo u istoriji srpske košarke“</b>.</p>
      <p>Znači, <b>Jokić</b> je već sada najbolji srpski košarkaš svih vremena?<br/><b>“Prerano je govoriti o tome. Moramo da poštujemo fantastične igrače koji su imali velike karijere u NBA – Vlade Divac i Peđa Stojaković, na priemr. U budućnosti Jokić može da postane najbolji svih vremena“</b>.</p>
      <p>Koliko često gledaš NBA mečeve?<br/><b>“Trudim se da ih pratim posle naših treninga, pratim sve rezultate i čitam vesti. Znam da je Bjelica nedavno imao dabl-dabl, da Marjanović dobija više minuta, da je Jokić pogađao šuteve za pobede u nekoliko mečeve. Pratim sve“</b>.</p>
      <p>Da li imaš omiljeni tim u NBA?<br/><b>“To se stalno menja. Zavisi od kompozicije tima. Nekada sam simpatisao Boston, sada uživam u igrama Dalasa. Nekada sam takođe više pratio Njujork Nikse“</b>.</p>
      <figure>
        <img src="https://mozzartsport.com/upload/CKEditor/16.11.2019/jovicne%C5%A1.jpg"/>
      </figure>
      <p>Na društvenim mrežama postavio si da ti je Stiv Neš omiljeni igrač. Šta ti se najviše sviđa kod njega?<br/><b>“Sve mi se sviđa, iskreno. Kako čita igru, dodaje, šutira, vodi ekipu. Bio je jedinstven plejmejker i legenda“</b>.</p>
      <p>Ali, <b>Neš</b> nikada nije postao NBA šampion...<br/><b>“Za svakog igrača najveća je čast da bude šampion sa svojim timom. Naravno da je velika šteta što Neš nije uzeo prsten. Da sam Stiv Neš i da mi neko ponudi da zamenim dva MVP zvanja za jedan prsten, pristao bih bez razmišljanja“</b>.</p>
      <p>Koji ti je uspeh u karijeri najvažniji?<br/><b>“Mislim da je to odlazak na Olimpijske igre. Igrao sam na kontinentalnim i planetarnim prvenstvima i uzimao medalje, ali olimpijska medalja je potpuno druga stvar. Biti među najboljima u konkurenciji najboljih – to je prava stvar“</b>.</p>
      <p>Na <i>Vikipediji</i> piše da voliš da sviraš gitaru?<br/><b>“Da, tačno je. Moj brat i ja smo diplomirali u muzičkoj školi, znamo da sviramo klavir i gitaru. Poslednji put kada sam uzeo gitaru u ruke, bilo je pre dve sedmice“</b>.</p>
      <p>Kada bi dobio poziv da sviraš gitaru na Ol star utakmici VTB lige, da li bi pristao?<br/><b>“Ne, ne, ne. To je nešto lično. Mogu nekada da sviram za prijatelje i rodbinu, ali ne pred publikom“</b>.</p>
      <p>Koje još hobije imaš?<br/><b>“Volim snuker. Ponekad gledam na TV i u budućnosti, kada završim igračku karijeru, voleo bih da postanem profesionalac“</b>, završio je Jović intervju za <b><a href="https://www.sports.ru/tribuna/blogs/world_nba/2637556.html"><i>Sports</i></a></b>.</p>
      <figure>
        <img src="https://mozzartsport.com/upload/CKEditor/16.11.2019/3.%20Danilovic%CC%81%201080x1080.jpg"/>
      </figure>
      <p><b>Foto</b>: <i>Star Sport, Via Instagram</i></p>
    </article>
  </body>
</html>