<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/borjan-nije-imao-sanse-amerikanci-rasturili-kanadane-video/342607"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Borjan nije imao šanse... Amerikanci rasturili Kanađane (VIDEO)"/>
    <meta property="og:description" content="Šanse za plasman na završni turnir su sada minimalne"/>
  </head>
  <body>
    <article>
      <h1>Borjan nije imao šanse... Amerikanci rasturili Kanađane (VIDEO)</h1>
      <h2>Šanse za plasman na završni turnir su sada minimalne</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>Kanada i <b>Milan Borjan</b> će ipak ostati bez plasmana na završni turnir Lige nacija KONKAKAF zone.</p>
      <p>U derbiju grupe A, reprezentacija SAD je sinoć vratila dug Kanadi sa kamatom i sada sve drži u svojim rukama. Pobedom od 4:1, Amerikanci su nadoknadili poraz 0:2 iz Kanade, preokrenuli gol-razliku i ako za četiri dana slave na Kubi bilo kojim rezultatom, osvojiće prvo mesto u grupi koje garantuje plasman na završni turnir. Tamo su dva mesta već kaparisali Meksiko i Honduras, a čeka se da četvrto mesto popuni Kostarika.</p>
      <p>Kanada je posle dve pobede nad Kubom, pre mesec dana pobedila Amerikance na svom terenu sa 2:0 i pred sinoćnji revanš u  Orlandu je imala gol-razliku 9:0, dok su Amerikanci imali 7:2. Međutim, Amerikanci su već u prvom poluvremenu sa 3:0 prestigli prednost Kanade u gol-razlici koja odlučuje u slučaju istog broja bodova.</p>
      <p>Moris je u drugom minutu najavio ubedljivu pobedu, <b>Zardes</b> je u 23. minutu duplirao prednost, a <b>Long</b> u 34. minutu bacio Kanađene u nokdaun. Kod sva tri gola je Zvezdin golman bio nemoćan da uradi nešto više. Prva dva gola su pala posle dodavanja na peterac, treći glavom posle prekida.</p>
      <p>Tračak nade za Kanadu se ukazao u 72. minutu kada je <b>Vitorija</b> pogodio posle kornera i smanjio rezultat na 3:1. U tom trenutku je gol-razlika bila ista i Kanađani su mogli da se nadaju još nekom golu kojim bi opet ostali u prednosti. Ipak, <b>Zardes</b> je drugim golom na meču u 89. minutu doneo Amerikancima ubedljivih 4:1 i sada im je potrebna bilo kakva pobeda na gostovanju slabašnoj Kubi u poslednjem kolu da obezbede prvo mesto.</p>
      <figure>
        <iframe src="https://www.youtube.com/embed/I68dQihfHjk" width="425" height="349" data-service="Youtube" scrolling="no"/>
      </figure>
      <figure>
        <img src="https://mozzartsport.com/upload/CKEditor/13.11.2019/kanada.jpg"/>
      </figure>
      <figure>
        <img src="https://mozzartsport.com/upload/CKEditor/13.11.2019/5.podrska%20stonoteniserskoj%20reprezentaciji%20Srbije%201080x1080.jpg"/>
      </figure>
    </article>
  </body>
</html>