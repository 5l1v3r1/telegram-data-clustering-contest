<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/ilija-stolica-posle-sestice-u-nisu-pojedinci-me-ne-zanimaju/342604"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Ilija Stolica posle šestice u Nišu: Pojedinci me ne zanimaju"/>
    <meta property="og:description" content="„Biće još iznenađenje“, kaže selektor mlade reprezentacije Srbije"/>
  </head>
  <body>
    <article>
      <h1>Ilija Stolica posle šestice u Nišu: Pojedinci me ne zanimaju</h1>
      <h2>„Biće još iznenađenje“, kaže selektor mlade reprezentacije Srbije</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>Napokon Orlići kakve želimo. I igra i rezultat bili su odlični, kakvi i dolikuju mladoj reprezentaciji Srbije. Posle pobede nad Estonijom situacija na tabeli kvalifikacione Grupe 5 za plasman na Prvenstvo Evrope izgleda daleko bolje nego u uvodu takmičenja, jer tačno na polovini trke imamo šanse da stignemo lidera Rusiju na prvom mestu, a ako taj plan ne uspe onda da preteknemo Poljake na durgoj poziciji i osiguramo baraž.</p>
      <p>Razumljivo, šest lopti u mreži gostiju sa Baltika obradovali su sve u našoj selekciji.<br/>„<b>Čestitam momcima na izuzetno kvalitetnoj igri i zasluženoj pobedi. Jesmo igrali protiv ekipe koja na papiru važi za autsajdera, ali je Estonija imala samo bod manje od nas pre ove utakmice i samo jedan poraz u dosadašnjem toku kvalifikacija“,</b> predočio je <b>Ilija Stolica</b>, selektor mlade reprezentacije.</p>
      <p>Istovremeno, Bugarska je u Sofiji u razmaku od 20 minuta dala tri gola Poljacima. Istom onom timu koji nas je u prethodnom duelu savladao 1:0.<br/>„<b>Ne iznenađuje me rezultat utakmice Poljska – Bugarska (3:0), od početka kvalifikacija govorim da je ovo najteža i najujednačenija grupa. Bugari su na prethodnih pet mečeva primili samo jedan gol i to od nas. Biće tu još iznenađenja svakako i neizvesnost će trajati do poslednjeg kola“.</b></p>
      <p>Što se tiče našeg tima, sve je u Nišu išlo kao po loju. Napadač Ajntrahta iz Frankfurta, <b>Dejan Joveljić</b> postigao je het-trik, <b>Luka Ilić</b> je jedan gol dao, dva namestio, u strelce se upisao i njegov rođeni brat <b>Ivan</b>, <b>Filip Stuparević</b> istakao dvema asistencijama, što govori da kao kolektiv delujemo bolje nego na početku kvalifikacija, kad je na klupi sedeo <b>Nenad Milovanović</b>.<br/>„<b>Ne pada mi na pamet da izdvajam pojedince, mi smo kolektiv i samo tako možemo do cilja. Dejan Joveljić je uradio ono što je u opisu njegovog posla, tresao je mrežu i otvorio nam vrata pobede. Braći Ilić je prijalo da igraju na stadionu na kome se osećaju kao kod kuće, ali isto tako je svima nama prijalo u Nišu i uvek je lepo kada igrate pred svojim navijačima. Momci zrače optimizmom, svesni su sad još više svog kvaliteta i postoje svi preduslovi da u utorak odigramo još jednu odličnu utakmicu“.</b></p>
      <p>Istakao je <b>Stolica</b> da ga posebno raduje što je tim od početka nametnuo stil igre i brzo rešio pitanje pobednika.<br/><b>„Ovo je najbolja pozivnica Nišlijama i svim ljubiteljima fudbala širom Srbije da u utorak dođu na „Čair“ i podrže nas u jednoj od najtežih utakmica u ciklusu kvalifikacija. Rusija je izbila na prvo mesto i dokazala da ima jaku ekipu. Već smo odradili neke segmente analize, igračima predstavljamo protivnike od utakmice do utakmice. Dovoljno smo upoznati sa manama i vrlinama Rusije, ali je još važnije da smo ja i stručni štab posle ovo tri utakmice stekli jasnu sliku o potencijalu svih momaka koje imamo na raspolaganju“.</b></p>
      <p>Selektor je u emotivnom obraćanju osetio potrebu da u prvi plan istakne odnose kakvi vladaju u selekciji. Nažalost, na tužnom primeru.<br/>„<b>Pobedu posvećujemo našem Nikoli Čumiću koji je proteklih dana preživeo teške trenutke zbog porodične tragedije i gubitka brata Nemanje</b>“, rekao je <b>Ilija</b> <b>Stolica</b>, uz napomenu da prvotimac Radničkog, sasvim razumljivo, iz pomenutog razloga nije ni bio u kombinaciji za minuli susret.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/jddqs1QDb54" width="425" height="349" data-service="Youtube" scrolling="no"/>
      </figure>
      <figure>
        <img src="https://mozzartsport.com/upload/CKEditor/11.11.2019/Milica-Mandi%C3%84%E2%80%A1-1080x1080.png"/>
      </figure>
      <p><b>FOTO</b>: <i>Star sport</i></p>
    </article>
  </body>
</html>