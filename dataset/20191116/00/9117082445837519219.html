<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/ex-ilva-gozzi-grave-spegnere-forni-da-parte-di-mittal-capisco-gli-operai--213336.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Ex Ilva, Gozzi: &quot;Grave spegnere forni da parte di Mittal, capisco gli operai&quot;"/>
    <meta property="og:description" content="GENOVA - &quot;Credo sia necessario capire quale gioco vuole fare A. Mittal e per farlo bisognerebbe rimettere lo scudo penale&quot;. Lo ha detto Antonio Gozzi, ex presidente di Federacciai e presidente di Duferco che, in una intervista, si è detto perplesso per l'annunciata chiusura degli impianti: &quot;La notizia è particolarmente grave. I forni se si spengono rischiano di essere fortemente danneggiati ed è quindi comprensibile la reazione degli operai che dicono che non fermeranno gli impianti&quot;. &quot;"/>
  </head>
  <body>
    <article>
      <h6 class="kicker">Si terrà intanto lunedì un mini vertice in Procura a Milano</h6>
      <h1>Ex Ilva, Gozzi: "Grave spegnere forni da parte di Mittal, capisco gli operai"</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <figure>
        <img src="https://www.primocanale.it/immagininews/thumbs/213336-420x236.jpg"/>
      </figure>
      <p><b>GENOVA - </b><b>"Credo sia necessario capire quale gioco vuole fare A. Mittal e per farlo bisognerebbe rimettere lo scudo penale". Lo ha detto Antonio Gozzi</b>, ex presidente di Federacciai e presidente di Duferco che, in una intervista, si è detto perplesso per l'annunciata chiusura degli impianti: "La notizia è particolarmente grave. I forni se si spengono rischiano di essere fortemente danneggiati ed è quindi comprensibile la reazione degli operai che dicono che non fermeranno gli impianti". "</p>
      <p>Tra l'altro, normalmente - ha aggiunto Gozzi - quando si restituisce una azienda data in affitto la si deve restituire nelle medesime condizioni in cui la si è avuta". "Ci sono almeno dieci impianti come quello dell'Ilva di Taranto in Europa perfettamente compatibili con l'ambiente - ha aggiunto Gozzi - naturalmente se si fanno gli interventi necessari". </p>
      <p><b>Si terrà intanto lunedì un mini vertice in Procura a Milano in vista del deposito dell'atto di intervento della stessa Procura </b>nella causa civile che vede protagonisti da un lato Arcelor Mittal e dall'altro l'ex Ilva con i suoi commissari, con i primi che chiedono il recesso del contratto di affitto dello stabilimento con base a Taranto e i secondi che, con il ricorso cautelare d'urgenza presentato ieri, cercano di fermare l'addio e di preservare la continuità produttiva e aziendale per evitare danni irreparabili. Dopodomani infatti, da quanto è stato riferito, il procuratore aggiunto Maurizio Romanelli, responsabile del dipartimento che si occupa dei reati contro la pubblica amministrazione e di diritto penale dell'economia, si incontrerà con i pm Stefano Civardi e Mauro Clerici per decidere in via definitiva i contenuti e la modalità della loro costituzione nel procedimento civile e per valutare le prime mosse da compiere nell'inchiesta penale, tenendo conto che il ricorso d'urgenza presentato ieri, sotto alcuni aspetti, indica una serie di elementi significativi su cui indagare. </p>
      <p><b>L'atto di intervento della Procura, previsto dall'articolo 70 del codice di procedura civile</b>, verrà poi depositato a partire da martedì nell'ambito della causa assegnata alla sezione specializzata in materia di impresa presieduta da Claudio Marangoni. Il giudice Marangoni già lunedì potrebbe fissare la data dell' udienza - si prevede tra 10/15 giorni - per trattare il ricorso d'urgenza dei commissari straordinari dell'Ilva.</p>
      <related>
        <a href="https://www.primocanale.it/notizie/ex-ilva-i-commissari-preparano-il-ricorso-contro-arcelormittal-213223.html"/>
        <a href="https://www.primocanale.it/notizie/arcelormittal-da-genova-ipotesi-di-sciopero-europeo-della-metallurgia-213249.html"/>
        <a href="https://www.primocanale.it/notizie/ex-ilva-venerd-al-mise-incontro-sindacati-arcelormittal-213260.html"/>
        <a href="https://www.primocanale.it/notizie/ex-ilva-la-procura-di-milano-apre-inchiesta-ed-entra-nella-causa-di-arcelormittal-213314.html"/>
        <a href="https://www.primocanale.it/notizie/ex-ilva-scontro-mittal-sindacati-al-mise-sul-contratto-da-sciogliere-213315.html"/>
        <a href="https://www.primocanale.it/video/arcelormittal-cofferati-azienda-che-in-europa-gode-di-una-pessima-fama--113203.html"/>
        <a href="https://www.primocanale.it/video/ex-ilva-arcelormittal-avverte-a-cornigliano-lavoro-ancora-per-10-giorni--113211.html"/>
        <a href="https://www.primocanale.it/video/ex-ilva-i-commissari-preparano-il-ricorso-contro-arcelormittal-113262.html"/>
        <a href="https://www.primocanale.it/video/ex-ilva-convocato-il-vertice-sindacati-mittal-al-mise-113266.html"/>
      </related>
    </article>
  </body>
</html>