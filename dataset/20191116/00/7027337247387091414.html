<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698622/%D9%BE%D8%A7%D9%85%D9%BE%D8%A6%D9%88-%D9%81%D8%B4%D8%A7%D8%B1-%D8%A8%D8%B1-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%B1%D8%B3%DB%8C%D8%AF%D9%86-%D8%A8%D9%87-%DB%8C%DA%A9-%D8%AA%D9%88%D8%A7%D9%81%D9%82-%D8%AC%D8%A7%D9%85%D8%B9-%D8%A7%D8%AF%D8%A7%D9%85%D9%87-%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="پامپئو: فشار بر ایران برای رسیدن به یک توافق جامع ادامه می‌یابد"/>
    <meta property="og:description" content="وزیر امور خارجه آمریکا در پیامی در توئیتر نوشت که فشار بر ایران تا زمانی که این کشور درباره یک توافق جامع مذاکره کند،‌ ادامه خواهد یافت."/>
  </head>
  <body>
    <article>
      <h1>پامپئو: فشار بر ایران برای رسیدن به یک توافق جامع ادامه می‌یابد</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037675_643.jpg"/>
      </figure>
      <p>وزیر امور خارجه آمریکا در پیامی در توئیتر نوشت که فشار بر ایران تا زمانی که این کشور درباره یک توافق جامع مذاکره کند،‌ ادامه خواهد یافت.</p>
      <p>به گزارش فارس،‌ «مایک پامپئو» وزیر امور خارجه آمریکا روز شنبه در پیامی در توئیتر مدعی شد که ایران خواستار صلح در منطقه نیست.</p>
      <p>وی در این پیام توئیتری نوشت: «ایران از نیروی نیابتی خود،‌ سازمان جهاد اسلامی برای حمله به متحد بزرگ ما،‌ اسرائیل استفاده می‌کند. ایران خواستار صلح در منطقه نیست و نمی‌خواهد که مردم فلسطین به کامیابی برسند. این کشور خواستار درگیری بیشتر است. تا زمانی که ما به تهدیدات ایران نپردازیم،‌ چرخه خشونت ادامه خواهد یافت.»</p>
      <p>وزیر امور خارجه آمریکا در ادامه پیام توئیتری خود نوشت: «مسیر پیش رو شفاف است، ادامه فشار تا زمانی که ایران درباره یک توافق جامع مذاکره کند که شامل توقف حمایت از گروه‌های تروریستی نظیر سازمان جهاد اسلامی است.»</p>
      <p>پامپئو اضافه کرد: «ملت‌های اطراف جهان تا زمانی که اجازه دهند تهدیدات ایران بدون چالش باقی بماند، نمی‌توانند این ادعا را بکنند که خواستار صلح در منطقه هستند.»</p>
      <p>سه‌شنبه گذشته رژیم صهیونیستی با هدف ترور فرماندهان جهاد اسلامی دو حمله جداگانه به غزه و دمشق داشت، در حمله به غزه منزل «بهاء ابوالعطا» از فرماندهان ارشد شاخه نظامی جهاد اسلامی به همراه همسرش به شهادت رسید. در حمله دوم به دمشق «اکرم العجوری» عضو دفتر سیاسی جهاد اسلامی که هدف این ترور بود آسیبی ندید اما پسرش «معاذ» شهید شد.</p>
      <p>جنبش جهاد اسلامی نیز در پاسخ به این جنایت‌ها اقدام به موشک‌باران شهرهای صهیونیست‌ها کرد و بر اساس گزارش‌ها، جنبش جهاد اسلامی در دو روز اول، ۴۰۰ راکت و موشک به سمت فلسطین اشغالی شلیک شد.</p>
      <p>از سوی دیگر در پی شلیک مداوم موشک توسط جنبش جهاد اسلامی، ۳۰ درصد از شهرک‌نشینان ساکن شهرک‌های مجاور غزه، منازل خود را از بیم حملات موشکی مقاومت ترک کردند.</p>
    </article>
  </body>
</html>