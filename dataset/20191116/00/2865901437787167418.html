<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/sta-hoce-ibra-obecao-mihi-milan-spreman-da-se-resi-pjonteka-napoli-ga-vidi-kao-vatrogasca/342630"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Šta hoće Ibra? Obećao Mihi, Milan spreman da se reši Pjonteka, Napoli ga vidi kao vatrogasca"/>
    <meta property="og:description" content="Šveđanin lomi"/>
  </head>
  <body>
    <article>
      <h1>Šta hoće Ibra? Obećao Mihi, Milan spreman da se reši Pjonteka, Napoli ga vidi kao vatrogasca</h1>
      <h2>Šveđanin lomi</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>Otkako je sa Los Anđeles Galaksijem ispao iz plej-ofa u MLS ligi i završio sezonu, a suštinski i ugovor koji traje do 31. decembra, <b>Zlatan</b> <b>Ibrahimović</b> je igrač o kojem se najviše priča i piše pred početak zimskog prelaznog roka.</p>
      <p>Šveđanin je slobodan u izboru nove sredine, a gomila klubova je zainteresovana da ga dovede. Međutim, problem su dužina i visina ugovora na kojima <b>Zlatan</b> insistira. On želi ugovor na najmanje godinu i po dana, dakle do leta 2021. S obzirom da sada ima 38 godina, jasno je zašto se mnogi kolebaju da poptpišu fudbalera koji ima nameru da igra do 40. godine. I to za prilično veliki novac!</p>
      <p><b>Zlatan</b> je u Americi zarađivao 7.000.000 evra godišnje, a poslednje infromacije iz Italije glase da sada traži još veću platu. Tačnije, <b>Ibrahimović</b> želi milion evra mesečno do kraja sezone. To je ukupno 6.000.000 evra i za sada nijedan klub nije spreman da mu ponudi toliki novac. A zainteresovani su Milan, Bolonja, Napoli, čak i Roma i Fiorentina…</p>
      <p>Za očekivati je sa Šveđanin smanji apetite ako želi da nastavi da fudbalom u Italiji. A želi jer njegova porodica se nada povratku i životu u Italiji. Ako može u Milanu…<br/><b>“On je fenomenalan igrač, ali ne znam koji mu je sledeći korak. Možda će završiti u Milanu ili Napulju. Znam da to zaslužuje i da želi da završi karijeru u Italiji</b>”, rekao je argentinski trener <b>Giljermo Baros Skeloto</b> koji je ove sezone trenirao Los Anđeles Galaksi.</p>
      <p>Milan i Bolonja deluju kao najozbiljniji kandidati. Milan se nada da će <b>Zlatan</b> prihvatiti platu od 4.000.000 evra za šest meseci do kraja sezone uz 8.000.000 evra za sledeću sezonu. Zeleno svetlo je dao i generalni direktor <b>Ivan</b> <b>Gazidis</b> koji je do sada bio najveći protivnik dovođenja skupih i starih igrača. On je prošle zime stopirao <b>Ibrahimovićev</b> povratak koji je dogovorio tadašnji sportski direktor <b>Leonardo</b>.</p>
      <p>Čak je Milan spreman i da se reši prvog špica <b>Kšištofa</b> <b>Pjonteka</b> ako ugovori <b>Ibrahimovićev</b> dolazak. <i>Gazeta delo Sport </i>danas javlja da je <b>Pjontek</b> dobio ultimatum da popravi formu i počne da daje golove u narednih mesec dana ili bi mogao da bude pozajmljen u neki drugi klub. Najverovatnije u Đenovu iz koje je zimus došao na San Siro u transferu teškom 35.000.000 evra. Prvu polusezonu u Milanu je dobro odirgao, davao golove, ali ove sezone se muči kao i ostatak ekipe. Dao je samo tri gola… Đenovi je potreban napadač posle teške povrede <b>Kristijana Kuamea</b> koji je juče na reprezentativnoj akciji pokidao ligamente kolena i završio sezonu.</p>
      <p>Bolonja igra na kartu <b>Siniše</b> <b>Mihajlovića</b> i njegovog odnosa sa <b>Ibrahimovićem</b>.<br/><b>“Ostalo je još mesec i po dana do otvaranja prelaznog roka. Ibrahimović i naš trener imaju veoma jaku prijateljsku vezu. Rekao nam je da je otvoren za ideju o dolasku u Bolonju. Oduševljeni smo na samu pomisao da bi mogao da dođe na Dal’Aru. Ali je isto tako očigledno i da mi nismo ti koji kontrolišemo situaciju. Odluka je na njemu, a nama ostaje da čekamo. Ako on kaže ‘OK’, bićemo spremni. Ibri je potrebno vremena da odluči posle odlaska iz MLS lige”,</b> rekao je Bolonjin sportski direktor <b>Rikardo</b> <b>Bigon</b>.</p>
      <p>Bolonjin najplaćeniji igrač je <b>Matija</b> <b>Destro</b> koji godišnje zarađuje 2.000.000 evra, ali se gazda kluba <b>Džoi</b> <b>Saputo</b> nada da bi uz pomoć sponzora koje bi privukao <b>Ibra</b> mogao da izfinansira godišnju platu od 7.000.000 evra.</p>
      <p>Na kraju, tu je i Napoli. Njima je neka promena hitno potrebno, a <b>Ibra</b> je baš taj karakter koji bi mogao da protrese svlačionicu. Problem je što škrti gazda <b>De</b> <b>Laurentis</b> nema nameru da mu ponudi više od 3.000.000 evra do kraja sezone. To je po <b>Ibrahimovićem</b> standardima malo...</p>
      <p>Vremena da <b>Ibra</b> odluči ima još dovoljno. Pominju se čak Roma i Fiorentina kao zainteresovani klubovi, ali nema nikakvih konkretnih informacija o njihovoj ozbiljnosti u ovoj priči.</p>
      <p>(FOTO: Reuters)</p>
      <figure>
        <img src="https://mozzartsport.com/upload/CKEditor/13.11.2019/3.%20Priznanje%20kompaniji%20Mozzart%20uruc%CC%8Cila%20je%20rektorka%20Univerziteta%20u%20beogradu%20Ivanka%20Popovic%CC%81%201080x1080.jpg"/>
      </figure>
    </article>
  </body>
</html>