<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698623/%D9%88%D8%B2%DB%8C%D8%B1-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D9%81%D9%82%D8%B7-%DB%8C%DA%A9%E2%80%8C-%D8%A8%D9%86%D8%AF-%D8%A7%D8%B2-%D8%B7%D8%B1%D8%AD-%D8%B1%D8%AA%D8%A8%D9%87%E2%80%8C%D8%A8%D9%86%D8%AF%DB%8C-%D9%81%D8%B1%D9%87%D9%86%DA%AF%DB%8C%D8%A7%D9%86-%D9%85%D8%A7%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="وزیر آموزش و پرورش: فقط یک‌ بند از طرح رتبه‌بندی فرهنگیان مانده است"/>
    <meta property="og:description" content="وزیر آموزش و پرورش گفت: رفت‌ و برگشت طرح رتبه‌بندی فرهنگیان به کمیسیون اجتماعی دولت زیاد بوده است و یک‌ بند از طرح رتبه‌بندی فرهنگیان مانده است که تصویب خواهد شد.حاجی‌میرزایی: فقط یک‌ بند از طرح رتبه‌بندی فرهنگیان مانده است"/>
  </head>
  <body>
    <article>
      <h1>وزیر آموزش و پرورش: فقط یک‌ بند از طرح رتبه‌بندی فرهنگیان مانده است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037676_525.jpg"/>
      </figure>
      <p>وزیر آموزش و پرورش گفت: رفت‌ و برگشت طرح رتبه‌بندی فرهنگیان به کمیسیون اجتماعی دولت زیاد بوده است و یک‌ بند از طرح رتبه‌بندی فرهنگیان مانده است که تصویب خواهد شد.<br/>حاجی‌میرزایی: فقط یک‌ بند از طرح رتبه‌بندی فرهنگیان مانده است</p>
      <p>به گزارش  فارس، محسن حاجی‌میرزایی در دومین همایش ملی هویت کودکان ایران اسلامی، با اشاره به اینکه نهاد گسترده آموزش‌ و پرورش باید از آموزه‌های دینی بهره بگیرد تا بتواند در تعلیم و تربیت موفق باشد، اظهار کرد: هویت از موضوعات اساسی در آموزش‌ و پرورش است که باید درک درستی از جایگاه آن داشته باشیم تا بتوانیم سند تحول و نظام بنیادین را پیاده کنیم.</p>
      <p>وی با بیان اینکه در ساختن یک جامعه بالنده و باشکوه با اتکا به مردمانی باورمند باید بتوانیم ارزش‌های اسلامی را حفظ و پیاده کنیم، گفت: انقلاب اسلامی درصدد احیای تمدن اسلامی و تعالی میهن است و عزت و سربلندی مردم را هدف قرار داده است و برای ساختن کشور باید فرهنگ ایرانی اسلامی را محورکار قرار دهیم تا به هدف برسیم.</p>
      <p>وزیر آموزش و پرورش افزود: در جامعه ما فرهنگ استکبارستیزی تبلیغ می‌شود و حمایت از مظلومان سرلوحه کار است و اقدامات زیادی برای دستیابی به این هدف مانند ساخت پل و کارخانه انجام ‌شده است اما سنگ بنا و نقطه آغازین و بنیادین این اهداف به میزان یادگیری جامعه بستگی دارد.</p>
      <p>وی با بیان اینکه برای اطمینان از دست‌یافتنی بودن این اهداف، باید روی یادگیری تمرکز شود، اظهارکرد: توانمندی در تکنولوژی رابطه انسان و طبیعت را بهتر کرد اما کیفیت نهادها بستگی به کیفیت یادگیری دارد و ما باید به تعلیم و تربیت و یادگیری در سنین کودکی اهمیت بیشتری دهیم.</p>
      <p>وزیر آموزش و پرورش گفت: ارزیابی موفقیت کشورها بر اساس ساماندهی مناسبات اجتماعی و یادگیری است و نظام آموزشی در تنظیم روابط انسان، طبیعت و بهبود مناسبات اجتماعی و کارآمد کردن نهادها نقش‌آفرین است.</p>
      <p>حاجی‌میرزایی با بیان این پرسش که نظام آموزشی چگونه می‌تواند کارآمدی نهادها را محقق کند، تصریح کرد: هویت یکی از محصولاتی است که در پرتو جامعه و یادگیری شکل می‌گیرد.</p>
      <p>وی با بیان اینکه تمایز در کیفیت دیدن، شنیدن و درک کردن وجود دارد و تمایز انسان‌ها در این تفاوت‌هاست که هویت را شکل می‌دهد، گفت: هویت یک شناسه و وجه تمایز و نتیجه یادگیری و محصول تعامل با جامعه است و با شناسنامه فرق دارد، اینکه چه تلقی از خود داریم، اهمیت دارد و نظام تعلیم و تربیت و معلمان در شکل‌گیری هویت نقش مهمی دارند.</p>
      <p>وزیر آموزش‌ و پرورش با بیان اینکه سرزنش و انگ و برچسب زدن تأثیر زیادی در روح و روان دانش‌آموزان دارد و باید مراقب باشیم تا این مسائل در دوره پیش‌دبستانی ریشه نگیرد، گفت: هویت واقعی بیانگر آموزه‌ها و یادگیری‌ها است، رسالت ما مداخله برای ساماندهی بهتر ادراکات است تا دانش آموزان بهتر ببینند، درست بشنوند و درست درک کنند که این نقطه آغاز تحول است.</p>
      <p>حاجی میرزایی، کیفیت یادگیری و مداخلات سنجیده را در هویت و تعالیم دینی مهم ارزیابی کرد و ادامه داد: باید انجام مطالعات بین‌المللی در دوره پیش‌دبستانی را با جدیت بیشتری پیگیری کرد.</p>
      <p>وی تصریح کرد: ۸۵ درصد ظرفیت ذهنی کودکان در سن زیر پنج‌سالگی تحقق پیدا می‌کند و خانواده‌ها اصلی‌ترین رکن شکل‌گیری هویت کودکان هستند و باید بررسی شود که خانواده‌ها چقدر آماده این مأموریت هستند و به خانواده‌ها درشکل‌گیری درست هویت کودکان آموزش دهیم.</p>
      <p>وزیرآموزش‌ و پرورش با بیان اینکه باید خانواده‌ها از روز نخست تولد مراقب تربیت فرزندان باشند، گفت: در دوره پیش‌دبستانی از وضعیت مطلوب فاصله ‌داریم که باید جبران شود.</p>
      <p>وی با اشاره به اینکه تعلیم و تربیت در دوره پیش‌دبستانی باید مبتنی بر نمایش، نشاط و شادابی باشد و کوچک‌ترین اهمالی را در این بخش نمی‌پذیریم، اظهارکرد: خط قرمز ما رعایت استاندارد آموزشی در پیش‌دبستانی است و باید بانشاط‌ترین نیروها و بهترین برنامه‌ها در این دوره باشند و این همایش ادای دین به تمدن اسلامی، انقلاب، ایران، آرمان‌ها و اهداف شهداست.</p>
      <p>حاجی میرزایی خطاب به معلمان گفت: گوهر نابی در دستان معلمان است و عرصه خدمتی دارید که جاودانگی دارد لذا باید خود را تجهیز کرده و وارد این عرصه شوید.</p>
      <p>وزیر آموزش‌ و پرورش در گردهمایی مشترک شورای معاونان و مدیران‌کل آموزش‌ و پرورش استان‌های کشور که در حاشیه دومین همایش ملی هویت کودکان ایران اسلامی در دوره پیش‌دبستانی در استان قزوین برگزار شد، اظهار کرد: اهمیت به نظم و انضباط، مقدمه موفقیت‌های بزرگ‌تر است و باید به زمان اهمیت دهیم.</p>
      <p>وی با تشکر از میزبانی خوب استان قزوین در برگزاری همایش هویت ملی کودکان، گفت: موضوع بیمه و مسکن فرهنگیان با جدیت دنبال می‌شود و امیدواریم برای تأمین ۹۷۰ هزار مسکن فرهنگیان به نتیجه برسیم.</p>
      <p>حاجی‌میرزایی گفت: ۲۰۰ میلیارد تومان از دولت درخواست کرده‌ایم تا خدمات بیمه‌ای بهتر و کیفی‌تر به فرهنگیان ارائه شود لذا امیدواریم با موافقت با این درخواست خدمات بیمه فرهنگیان سامان یابد.</p>
      <p>وی با بیان اینکه در پرداخت مطالبات معلمان خارج از کشور موفقیت‌هایی حاصل‌ شده و اگر ۱۱۰درصد تخصیص بگیریم این مطالبات پرداخت می‌شود، اظهار کرد: رفت‌ و برگشت طرح رتبه‌بندی فرهنگیان به کمیسیون اجتماعی دولت زیاد بوده است و یک‌بند از طرح رتبه‌بندی فرهنگیان باقیمانده است که تصویب خواهد شد و با تصویب آن رتبه‌بندی فرهنگیان از مهرماه ۹۸در ۵ رتبه اجرایی خواهد شد.</p>
      <p>وزیر آموزش و پرورش، شاخص‌های رتبه‌بندی فرهنگیان را براساس مدرک و توانمندی و تخصص دانست و گفت: اگر به دنبال ارتقای جایگاه آموزش‌ و پرورش هستیم باید تحول در خود ما صورت گیرد.</p>
      <p>وی افزود: اگر فردا را ما در آموزش‌ و پرورش می‌سازیم لذا امروز را هم ما می‌سازیم بنابراین باید ببینیم در شرایط کنونی سهم ما چیست و ‌اگر حتی سهم یک درصد باشد باید در آن یک درصد درست برنامه‌ریزی و تمرکز کنیم و بدانیم تحولات باید از درون آموزش‌ و پرورش آغاز شود.</p>
      <p>حاجی میرزایی با اشاره به اینکه در جایگاه خطیری هستیم و رسالتی داریم که باید آن را درک کرده و برای انجام آن همت کنیم، اظهار کرد: مسؤولیت همه ما خطیر و بزرگ است که می‌تواند آخرت ما را آباد یا ویران کند. لذا باید برای پذیرش این مسؤولیت سنگین آماده باشیم و همه ذهن خلاقیت، توان و تخصص خود را به کار گیریم تا به هدف برسیم.</p>
    </article>
  </body>
</html>