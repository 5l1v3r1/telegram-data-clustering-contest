<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698634/%D8%A7%D8%B9%D9%84%D8%A7%D9%85-%D9%85%D9%87%D9%84%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-40-%D8%AF%D8%B1%D8%B5%D8%AF-%D8%AA%D8%AE%D9%81%DB%8C%D9%81-%D8%AE%D8%AF%D9%85%D8%A7%D8%AA-%D8%A2%D8%B2%D9%85%D8%A7%DB%8C%D8%B4%DA%AF%D8%A7%D9%87%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="اعلام مهلت استفاده از 40 درصد تخفیف خدمات آزمایشگاهی"/>
    <meta property="og:description" content="دانشجویان دکتری و محققان پسا دکتری در سراسر کشور تا پایان آذرماه برای استفاده از ۴۰ درصد تخفیف خدمات آزمایشگاهی فرصت دارند."/>
  </head>
  <body>
    <article>
      <h1>اعلام مهلت استفاده از 40 درصد تخفیف خدمات آزمایشگاهی</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037692_384.jpg"/>
      </figure>
      <p>دانشجویان دکتری و محققان پسا دکتری در سراسر کشور تا پایان آذرماه برای استفاده از ۴۰ درصد تخفیف خدمات آزمایشگاهی فرصت دارند.</p>
      <p>به گزارش ایسنا، شبکه آزمایشگاهی فناوری‌های راهبردی معاونت علمی و فناوری ریاست جمهوری که با هدف توسعه کمی و کیفی خدمات آزمایشگاهی در کشور شکل گرفته است، نسبت به ارائه طرح‌های تخفیفاتی به محققان، دانشجویان، اساتید دانشگاهی و علاقه‌مندان به این خدمات اقدام کرده است.</p>
      <p>یکی از این طرح‌های تخفیفاتی، ارائه ۴۰ درصد از هزینه خدمات آزمایشگاهی مورد نیاز دانشجویان دکتری و محققان پسا دکتری در سراسر کشور است.</p>
      <p>در این طرح با حمایت معاونت علمی و فناوری ریاست جمهوری، دانشجویان دکتری و محققان پسا دکتری دانشگاه‌ها و موسسات علمی پژوهشی سراسر کشور تا پایان آذرماه امسال می‌توانند با ثبت‌نام در باشگاه مشتریان شبکه آزمایشگاهی از یارانه دریافت خدمات آزمایشگاهی به میزان ۴۰ درصد هزینه‌ خدمات تا سقف مبلغ ۲۰ میلیون ریال بهره‌مند شوند.</p>
      <p>هر دانشجوی دکتری و محقق پسا دکتری در دانشگاه‌های کشور، پس از ثبت‌نام و فعال‌سازی اعتبار طرح «تخفیف ویژه دانشجویان دکتری و پسا دکتری داخل کشور سال ۱۳۹۸» می‌تواند با ارائه کارت ملی تا سقف اعتبار ۲۰ میلیون ریال از خدمات بیش از ۵۰۰ مرکز آزمایشگاهی عضو شبکه آزمایشگاهی فناوری‌های راهبردی در سراسر کشور با تخفیف ۴۰ درصدی استفاده کند.</p>
      <p>علاقه‌مندان برای کسب اطلاعات بیشتر می توانند به وب‌سایت https://labsnet.ir/ مراجعه کنند.</p>
    </article>
  </body>
</html>