<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773823,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="ניר חפץ חושף: נתניהו דחף בחשאי למינוי של ברדוגו בגלי צה״ל"/>
    <meta property="og:description" content="במכתב התראה ששלח הערב עד המדינה בתיק 4000 ויועץ התקשורת לשעבר של נתניהו, הוא דורש מפרשן גלי צה&quot;ל להתנצל בפומבי ולפצותו בגין הנזקים שנגרמו לו עקב חשיפת מידע שעליו חל איסור פרסום בקבוצת וואטסאפ &quot;אחדות הליכוד&quot;"/>
  </head>
  <body>
    <article>
      <h1>ניר חפץ חושף: נתניהו דחף בחשאי למינוי של ברדוגו בגלי צה״ל</h1>
      <h2>במכתב התראה ששלח הערב עד המדינה בתיק 4000 ויועץ התקשורת לשעבר של נתניהו, הוא דורש מפרשן גלי צה"ל להתנצל בפומבי ולפצותו בגין הנזקים שנגרמו לו עקב חשיפת מידע שעליו חל איסור פרסום בקבוצת וואטסאפ "אחדות הליכוד"</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">עמיר קורץ</a></address>
      <p>יועץ התקשורת לשעבר של בנימין נתניהו ועד המדינה בתיק 4000, ניר חפץ, שלח הערב (שבת) מכתב התראה בטרם תביעה לפרשן הפוליטי יעקב ברדוגו, זאת לאחר שלטענתו שלח בקבוצת וואטסאפ בשם "אחדות בליכוד" צילום חלקי ממסמך שהוגש על ידי סנגוריו של נתניהו ליועץ המשפטי לממשלה, החוסה תחת צו איסור פרסום. חפץ דורש מברדוגו להתנצל בפניו באופן פומבי ולפצותו בגין הנזקים שנגרמו לו עקב הפרת איסור הפרסום לכאורה.</p>
      <p>
        <b>לנוסח המכתב המלא </b>
        <a href="https://z.calcalist.co.il/assets/pickerul/8677ed83-2735-4c13-bc40-4b8233d0e081.pdf">
          <b>לחצו כאן</b>
        </a>
      </p>
      <p>חפץ טוען באמצעות עורכי הדין אילן סופר ורון אביב, כי "מטרתו הברורה של הפרסום האסור, היתה לבזות ולהשפיל את חפץ, תוך פגיעה קשה וחמורה בפרטיותו, ואגב ביצוע שורה ארוכה של עוולות נזיקיות, לרבות הפרת חובות חקוקות, ובין היתר שיבוש הליכי משפט, הדחת עד, הטרדת עד, וכמובן הפרה בוטה וישירה של צו איסור הפרסום".</p>
      <p>בנוסף, טוען חפץ במכתב כי "מצוי בידינו מידע חד משמעי, מגוף ראשון, השופך אור חדש אודות פעולות ומגעים סמויים מעין הציבור, שקיים ראש הממשלה בנימין נתניהו בתחילת שנת 2016 בנוגע למינוייך לתפקיד שדר ומגיש בכיר של תכנית אקטואליה יומית בשעת האזנת השיא של גל"צ. כידוע לך היטב, זמן קצר לאחר ביצוען של פעולות חשאיות אלה זכית במינוי בו חשקת זמן רב, הפכת בזכותו לדמות ציבורית רבת השפעה, והס מלהזכיר את העובדה כי אתה נהנה מאז גם ממקור הכנסה קבוע, הנשען על תקציב הביטחון".</p>
      <p>"מקפצה זו", מציין חפץ, "הוגשה לך, חרף העובדה שלא היית משופע בניסיון משמעותי קודם להגשת תכנית אקטואליה יומית כה יוקרתית, משפיעה ובעלי שיעורי האזנת שיא". עוד מוסיף חפץ ומציין כי "למיטב ידיעתו, לאורך שנים רבות היית בעיקר איש עסקים, וכן ניהלת חברות וגופים סטטוטוריים, ושימשת כעוזר לאישים בכירים בליכוד וכעסקן פוליטי".</p>
      <figure>
        <img src="https://images1.calcalist.co.il/PicServer3/2019/11/16/947893/1NL.jpg"/>
        <figcaption>מימין: נתניהו וברדוגו <br/>צילומים: אלכס קולומויסקי</figcaption>
      </figure>
      <p> </p>
      <figure>
        <img src="https://images1.calcalist.co.il/PicServer3/2019/11/11/946418/1NL.jpg"/>
        <figcaption>ניר חפץ <br/>צילום: טל שחר</figcaption>
      </figure>
      <p>חפץ טוען במכתב כי ברדוגו מודע לאיסור הפרסום, וכי עשה זאת ביודעין ומתוך "כוונת מכוון לפגוע פגיעה קשה וחמורה בחפץ באופן אישי, אגב פגיעה גם בבני משפחתו". עוד הוא טוען כי פעולה זו של ברדוגו היא "חלק מקמפיין הסתה מתוזמר", הכולל גם גורמים נוספים, כולל יאיר נתניהו, שר המשפטים אמיר אוחנה ועוד, שמטרתו להלך על חפץ אימים ולהפעיל עליו לחצים כבדים כדי שיחזור בו מעדותו, לבצע בו רצח אופי ולגרום לו להתייצב על דוכן העדים כשהוא מורתע וחושש לשלומו וביטחונו.</p>
      <p>חפץ כיתב על המכתב גם את מפקד גל"צ שמעון אלקבץ, את היועצת המשפטית של התחנה מאיה בלומנפלד ואת הפרקליט הצבאי הראשי, האלוף שרון אפק. צירופו של ברדוגו כפרשן ומגיש היומן היה בתקופת כהונתו של ירון דקל כמפקד גל״צ. ממשיכו של דקל כמפקד גל״צ, שמעון אלקבץ, אף הרחיב את זמן השידור שניתן לברדוגו בתחנה.</p>
      <p>ברדוגו אמר הערב כי אינו יודע במה מדובר ולפיכך אינו מעוניין להגיב. </p>
      <p>מירון דקל נמסר: "הרעיון לשלב את אראל סגל ויעקב ברדוגו בשידורי התחנה הועלה באזני ע"י מנהל החדשות דאז במטרה אחת: לגוון את שידורי התחנה שלא היו מגוונים דיים משך שנים, כששלט בהם קו אחד. אני אישרתי את הרעיון והוצאתי אותו לפועל כדי להגביר את הגיוון ואת אמון התחנה בקרב קהלים רבים בישראל שלא ראו בה את ביתם. שום גורם חיצוני לתחנה לא היה מעורב במינוייהם של אראל סגל או של יעקב ברדוגו. ההחלטה הוכיחה את עצמה באותם ימים הן בחיזוק הרלוונטיות של התחנה והן בשיעורי ההאזנה אליה. הגברת הגיוון בשידור ציבורי חשובה מאין כמותה אז כמו היום".</p>
      <figure>
        <img src="https://images1.calcalist.co.il/PicServer3/2018/03/05/800174/1NL.jpg"/>
        <figcaption>עו"ד אילן סופר <br/>צילום: מוטי קמחי</figcaption>
      </figure>
    </article>
  </body>
</html>