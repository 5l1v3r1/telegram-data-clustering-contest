<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698581/%D8%AA%D8%AC%D9%85%D8%B9-%D8%A8%D9%86%D8%B2%DB%8C%D9%86%DB%8C-%D8%AF%D8%B1-%D9%87%D9%85%D8%AF%D8%A7%D9%86-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="تجمع بنزینی در همدان (+عکس)"/>
    <meta property="og:description" content="خبرگزاری مهر نوشت:"/>
  </head>
  <body>
    <article>
      <h1>تجمع بنزینی در همدان (+عکس)</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>خبرگزاری مهر نوشت:</b>
      </p>
      <p>مردم شهر همدان در پی اعتراض به اجرای طرح اصلاح قیمت سوخت در میدان امام خمینی(ره) تجمع آرام کردند.</p>
      <p>  طرح حمایت معیشتی و اصلاح قیمت و سهمیه بندی بنزین در راستای اجرایی شدن مصوبه شورای عالی هماهنگی اقتصادی سه قوه، از بامداد جمعه ۲۴ آبان ماه برای تمام وسایل نقلیه بنزین سوز اجرا و طبق اطلاعیه شرکت ملی پخش فراورده‌های نفتی قیمت بنزین معمولی سهمیه‌ای هر لیتر یک هزار و ۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان تعیین شد.</p>
      <figure>
        <img src="https://cdn.asriran.com/files/fa/news/1398/8/25/1037617_253.jpg"/>
      </figure>
      <p>در پی اجرای این طرح گمانه زنی ها پیرامون متاثر شدن بازار و افزایش قیمت اقلام و کالاها بیشتر شد و مردم شهر همدان در پی اعتراض به اجرای طرح اصلاح قیمت سوخت در میدان امام خمینی(ره) تجمع کردند.</p>
      <p>تجمع مردم همدان بی سر و صدا و تنها به نشانه اعتراض صورت گرفته و خبری از سردادن شعارهای مخرب در این تجمع نیست اما حضور نیروهای پلیس و انتظامی به چشم می خورد.</p>
      <p>حمایت دولت از قشر ضعیف جامعه و افزایش حقوق و دستمزدها متناسب با افزایش قیمت اجناس و اقلام ضروری اصلی ترین خواسته معترضان در این تجمع است.</p>
      <p>مردم نگران افزایش قیمتها و خواستار رفع مشکلات اقتصادی هستند.</p>
      <p>اما مسئولان در صحبت های خود هرگونه افزایش قیمت را تخلف اعلام کرده و برخورد قاطعانه با متخلفان را گوشزد می کنند.</p>
      <figure>
        <img src="https://cdn.asriran.com/files/fa/news/1398/8/25/1037618_287.jpg"/>
      </figure>
      <p>در همین خصوص استاندار همدان در گفتگو با مهر با قدردانی از فهم و شعور و درک مردم استان همدان و همکاری آنها در ساعات اولیه اجرای این طرح در استان و بالطبع در کشور، گفت: این طرح با هدف اصلاح قیمت سوخت به نفع مردم انجام شده است.</p>
      <p>سید سعید شاهرخی با بیان اینکه افزایش قیمت سوخت با هدف اجرای عدالت صورت گرفته و تاثیری بر نرخ دیگر اقلام و کالاهای مصرفی مردم ندارد، گفت: منابع حاصل از اجرای طرح هدفمندی و اصلاح قیمت سوخت به ۱۸ میلیون خانوار و ۶۰ میلیون نفر پرداخت و ریالی از آن به خزانه دولت واریز نمی‌شود.</p>
      <p>منابع حاصل از اجرای طرح یاد شده به صورت پیش پرداخت به حساب خانواده ها واریز می شود<br/>شاهرخی با بیان اینکه از این ماه منابع حاصل از اجرای طرح یاد شده به صورت پیش پرداخت به حساب خانواده ها واریز می شود، گفت: جلوگیری از قاچاق سوخت، صرفه جویی در مصرف بنزین و بهبود معیشت مردم از فواید اصلاح قیمت بنزین است.</p>
      <p>وی با بیان اینکه افرادی که سوخت کمتری مصرف می کنند از منابع حاصله استفاده خواهند داشت و در معیشت انها تاثیر مثبت دارد، گفت: در این طرح فقط قیمت بنزین اصلاح شده و سی ان جی و گازوئیل و حمل و نقل عمومی، حمل کالا و حمل مسافر به قیمت قبل عرضه می‌شود، گفت: در این اصناف حق گران کردن کرایه های مسیر وجود ندارد.</p>
      <p>وی با بیان اینکه سهمیه ناوگان حمل و نقل در این طرح دیده شده و هیچ دلیل منطقی و محاسباتی برای افزایش قیمت کرایه در حمل و نقل درون و برون شهری وجود ندارد و این موضوع به دقت رصد می شود، گفت: سهمیه وسایل نقلیه در کارت های سوخت موجود است و کارت های سوخت جدید نیز از این سهمیه بهره مند هستند.</p>
      <p>وی با تاکید بر اینکه افزایش قیمت سوخت با هدف اجرای عدالت صورت گرفته و تاثیری بر نرخ دیگر اقلام و کالاهای مصرفی مردم ندارد و با هر گونه سواستفاده و گرانفروشی به بهانه افزایش قیمت بنزین برخوردجدی می شود، گفت: بر همین اساس بازرسان در صنعت، معدن و تجارت و تعزیرات با گشت های مشترک در بازار حضور دارند و چنانچه افرادی قصد سواستفاده و گران کردن کالاها را داشته باشند برخورد جدی خواهد شد.</p>
      <p>وی با بیان اینکه اعضای اتحادیه ها و اصناف استان همدان مردمی منصف هستند، گفت: شاید عده ای قصد سواستفاده از شرایط به وجود آمده را داشته باشند که حتما با آنها برخورد خواهد شد.</p>
      <p>شاهرخی همچنین با بیان اینکه کارت های سوخت در اداره های پست استان همدان آماده تحویل به متقاضیان است و آمادگی صدور ۳۰ هزار کارت سوخت برای متقاضیان جدید فراهم شده است، گفت: زیرساختهای لازم برای توزیع کارت سوخت تامین شده و به منظور دسترسی سریعتر مردم برای تهیه کارت سوخت باجه های پستی افزایش یافته تا شهروندان با مشکلی روبرو نشوند.</p>
    </article>
  </body>
</html>