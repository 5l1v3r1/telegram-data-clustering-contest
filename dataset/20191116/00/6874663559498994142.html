<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773798,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="הלילה: שיגורים לבאר שבע, צה&quot;ל תקף יעדי חמאס ברצועה"/>
    <meta property="og:description" content="כמעט שתי יממות לאחר הפסקת האש עם הג'יהאד האיסלאמי, אזעקות נשמעו בבירת הנגב וביישובי הסביבה. צה&quot;ל: זוהו שני שיגורים שיורטו על ידי כיפת ברזל. 9 בני אדם נפצעו קל בדרכם למרחב המוגן. בתגובה לירי, חיל האוויר תקף יעדים של חמאס ברצועת עזה - לראשונה מאז תחילת ההסלמה"/>
  </head>
  <body>
    <article>
      <h1>הלילה: שיגורים לבאר שבע, צה"ל תקף יעדי חמאס ברצועה</h1>
      <h2>כמעט שתי יממות לאחר הפסקת האש עם הג'יהאד האיסלאמי, אזעקות נשמעו בבירת הנגב וביישובי הסביבה. צה"ל: זוהו שני שיגורים שיורטו על ידי כיפת ברזל. 9 בני אדם נפצעו קל בדרכם למרחב המוגן. בתגובה לירי, חיל האוויר תקף יעדים של חמאס ברצועת עזה - לראשונה מאז תחילת ההסלמה</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">ynet</a></address>
      <p>הפרה נוספת של הפסקת האש בדרום: אזעקות נשמעו הלילה (בין שישי לשבת) בשעה 01:56 במרחב העיר באר שבע וביישובי מרכז הנגב, בהם עומר, לקיה והפזורה. צה"ל מסר כי זוהו שני שיגורים שיורטו על ידי כיפת ברזל. מד"א עדכן כי ארבעה בני אדם נפצעו באורח קל בעת שרצו למרחב המוגן, וחמישה נוספים לקו בחרדה.</p>
      <p>בתגובה לירי, חיל האוויר תקף יעדים של חמאס ברצועת עזה - לראשונה מאז תחילתו של סבב ההסלמה. אף שבמהלך השבוע נמנע הג'יהאד האיסלאמי מירי לעבר בירת הנגב, ככל הנראה הוא אחראי לשיגורים האחרונים, שכן רק לו ולחמאס ברצועה יש רקטות בטווח זה.</p>
      <figure>
        <img src="https://images1.calcalist.co.il/PicServer3/2019/11/13/947249/4_l.jpg"/>
        <figcaption>מבנים שהותקפו בעזה בזמן ההסלמה <br/>צילום: רויטרס</figcaption>
      </figure>
      <p>צה"ל אישר כי במהלך הלילה הותקפו כמה יעדי טרור של ארגון חמאס ברצועת עזה. לפי ההודעה, בין יעדי הטרור היו מחנה צבאי ומתחם צבאי ששימש את הכוח הימי של הארגון ותשתית תת-קרקע. מצה"ל נמסר גם כי התקיפה בוצעה בתגובה לירי הרקטות ששוגרו לבאר שבע במהלך הלילה, והוסיפו: "ארגון הטרור חמאס אחראי לכל הנעשה ברצועת עזה וממנה, והוא שיישא בהשלכות לפעולות הטרור המופעלות נגד אזרחי ישראל".</p>
      <p>במהלך סבב הלחימה האחרון, שבו הותקפו יעדי הג'יהאד האיסאלמי בלבד, נמנע דובר צה"ל מלהגיד שחמאס אחראי לכל הנעשה ברצועת עזה וממנה, דבר שנהג לציין בעבר בכל פעם ששוגרו רקטות לעבר ישראל.</p>
      <p>שלשום, יום חמישי, בשעה 05:30 פיקוד העורף הודיע על חזרה לשגרה ביישובי הדרום למעט יישובי עוטף עזה ואזור אשקלון. גם לאחר נצירת האש באופן רשמי שיגר הג'יהאד האיסלאמי רקטות לאורך כל היום, בעיקר ליישובי עוטף עזה.</p>
      <p>סבב הלחימה האחרון החל בשעות המוקדמות של הבוקר ביום שלישי השבוע, עם חיסולו של מפקד החטיבה הצפונית של הג'יהאד האיסלאמי בהא אבו אל-עטא. במהלך הלחימה שוגרו מאות רקטות מרצועת עזה, ובתקיפות צה"ל סוכלו 25 מחבלים.</p>
      <figure>
        <img src="https://images1.calcalist.co.il/PicServer3/2019/11/16/947835/1NL.jpg"/>
        <figcaption>ירוטים בב"ש הלילה <br/>צילום: רויטרס</figcaption>
      </figure>
      <p>לאחר ההכרזה על הפסקת האש, שליח האו"ם למזרח התיכון ניקולאי מלאדנוב אמר כי "השעות והימים הקרובים יהיו קריטיים. כולם צריכים להפגין איפוק מרבי ולמלא את חלקם כדי למנוע שפיכות דמים. המזרח התיכון אינו זקוק לעוד מלחמות". לדבריו, האו"ם עבד קשה למנוע מהמצב בעזה ובסביבותיה להידרדר למלחמה.</p>
      <p>בתוך כך, גורם מדיני בכיר אמר אמש כי ישראל לא התחייבה בפני הג'יהאד האיסלאמי כי תפסיק את מדיניות הסיכולים הממוקדים. "לא הבטחנו לאף אחד שנימנע מחיסולים", אמר הגורם, "מי שינסה לירות או יירה - יחטוף. בניגוד לאיך שהדבר הוצג - הג’יהאד האיסלאמי הוא זה שפנה למצרים. הוא נקב בתנאים, אך אין לכך משמעות".</p>
      <p>הדברים באו בתגובה על הדיווח בעיתון "אל-ערבי אל-ג'דיד" שלפיהם בירושלים הסכימו לסעיף. למרות דברי הבכיר, יצוין כי צה"ל תקף בלילה שבין חמישי לשישי בעזה רק אחרי שהפסקת האש הופרה כמה פעמים, וכאמור שוגרו לפחות 10 רקטות לעבר יישובי העוטף.</p>
      <p>במהלך ימי הלחימה נורו 450 רקטות אל ישראל, 90% מאלו שנורו לשטחים מיושבים יורטו בידי כיפת ברזל. 60% מהרקטות שוגרו אל שטחים פתוחים.</p>
      <p>במשך ההסלמה בוצעו עשרות גיחות תקיפה של מטוסי קרב נגד יעדים צבאיים של הג'יהאד האיסלאמי. צה"ל תקף מתחמים צבאיים, בתי פעילי טרור ששימשו כמחסני אמל"ח, מתקני אימונים, מפקדות, משגרים, כלי שיט של הכוח הימי, פירי מנהרות, עמדות שיגור ועמדות תצפית.</p>
    </article>
  </body>
</html>