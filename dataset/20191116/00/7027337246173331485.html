<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698494/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D8%A8%D9%87-%D8%A8%D9%87%D8%A7%D9%86%D9%87-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D9%85%D9%85%D9%86%D9%88%D8%B9-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="افزایش قیمت کالا به بهانه نرخ بنزین ممنوع است"/>
    <meta property="og:description" content="معاون هماهنگی امور اقتصادی استاندار خراسان جنوبی گفت: افزایش قیمت هرگونه کالا و خدمات به بهانه افزایش نرخ بنزین ممنوع است و نظارت بر بازار تشدید می‌شود."/>
  </head>
  <body>
    <article>
      <h1>افزایش قیمت کالا به بهانه نرخ بنزین ممنوع است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037400_149.jpg"/>
      </figure>
      <p>معاون هماهنگی امور اقتصادی استاندار خراسان جنوبی گفت: افزایش قیمت هرگونه کالا و خدمات به بهانه افزایش نرخ بنزین ممنوع است و نظارت بر بازار تشدید می‌شود.</p>
      <p>به گزارش روابط عمومی استانداری خراسان جنوبی به دنبال افزایش قیمت بنزین، ستاد تنظیم بازار استان با برگزاری نشست فوق‌العاده، در خصوص مدیریت بازار و جلوگیری از سوءاستفاده برخی سودجویان از افزایش قیمت بنزین، مصوبات مهمی برای جلوگیری از تخلفاتی همچون افزایش قیمت کالاها داشت.</p>
      <p>به گزارش ایرنا مشیرالحق عابدی شامگاه جمعه در این نشست اظهار داشت: طبق بررسی‌های به عمل آمده به لحاظ وجود کالا در بازار هیچ گونه کمبودی نداریم و ذخیره کالاهای اساسی در انبارهای استان نیز وضعیت مطلوب است.</p>
      <p>وی گفت: نخواهیم گذاشت مردم با کمبود کالایی در بازار مواجه شوند و پیش از نیاز بازار متناسب با شرایط تصمیم‌گیری خواهیم کرد.</p>
      <p>معاون استاندار خراسان جنوبی افزود: هیچ بهانه‌ای برای افزایش قیمت‌ها متاثر از قیمت بنزین پذیرفته نیست و این افزایش نیز پس از سال‌ها و با تصمیم قوای سه گانه اتخاذ شده است که به صورت ارائه سبد حمایتی به اقشار نیازمند و دهک‌های پایین جامعه بر می‌گردد.</p>
      <p>وی تاکید کرد: افزایش قیمت هرگونه کالا و خدمات به بهانه افزایش قیمت بنزین ممنوع است و مجوزهای افزایش قیمت پیشین باطل اعلام می‌شود.</p>
      <p>عابدی گفت: در همین راستا تمامی طرح‌های نظارت مستمر بر بازار را اجرا خواهیم کرد و در قالب این طرح دستگاه‌های نظارتی از جمله اداره کل صنعت، معدن و تجارت، تعزیرات حکومتی، اداره کل بازرسی استان و غیره موظفند با بهره‌گیری از سامانه‌های دریافت گزارشات و شکایات مردمی و تشکیل گشت‌های مشترک بر بازار کالا و خدمات در استان نظارت مستمر داشته باشند و با متخلفین برخورد قانونی صورت گیرد.</p>
      <p>همچنین اعضا در این نشست نظرات و پیشنهادات خود را ارائه کردند و پس از جمع‌بندی تصمیماتی در راستای نظارت بر بازار کالا و خدمات و پیشگیری از هرگونه افزایش قیمت اتخاذ و تکلیف هر یک از دستگاه‌های عضو ستاد تنظیم بازار در این رابطه تعیین شد.</p>
      <p>براساس مصوبه شورای عالی هماهنگی اقتصادی سران قوا از بامداد جمعه ۲۴ آبان بنزین برای همه وسایل نقلیه بنزین سوز سهمیه بندی شد.</p>
      <p>طبق اطلاعیه شرکت ملی پخش فراورده‌های نفتی، قیمت بنزین معمولی سهمیه‌ای هر لیتر هزار و ۵۰۰ تومان و قیمت بنزین معمولی غیرسهمیه‌ای به ازای هر لیتر سه هزار تومان خواهد بود، همچنین قیمت بنزین سوپر هر لیتر سه هزار و ۵۰۰ تومان تعیین شده است.</p>
    </article>
  </body>
</html>