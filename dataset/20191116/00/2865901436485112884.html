<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/zeljko-posle-eksplozije-u-moskvi-tesko-da-ce-bilo-sta-da-se-promeni-nekad-ne-vredi-pricati/342601"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Željko posle eksplozije u Moskvi: Teško da će bilo šta da se promeni, nekad ne vredi pričati..."/>
    <meta property="og:description" content="Srpski trenerski as razočaran posle još jednog slabog izdanja njegovog tima u Evroligi..."/>
  </head>
  <body>
    <article>
      <h1>Željko posle eksplozije u Moskvi: Teško da će bilo šta da se promeni, nekad ne vredi pričati...</h1>
      <h2>Srpski trenerski as razočaran posle još jednog slabog izdanja njegovog tima u Evroligi...</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <b>Imao je Željko Obradović izlive besa, odavno je poznat po širokom spektru boja koje na licu izmeni kada vodi utakmice, ali teško da ga iko pamti tako ljutog kao što je to bio slučaj u petak uveče u Moskvi. Legendarni Žoc došao je u fazu gde više nije mogao da drži nogu na kočnici, već je pustio da ga emocije toliko preplave da je cela košarkaška Evropa zanemela...</b>
      </p>
      <p>Ima puno pravo <b>Željko Obradović</b> da bude ljut na svoje igrače, pošto su u Moskvi nastavili da pružaju izdanja ispod svih očekivanja za tim koji pretenduje na najviši plasman i borbu za evropsku i titulu u nacionalnom prvenstvu. Lišen usluga povređenog <b>Nanda de Koloa</b>, Željko je ponovo morao da promeša karte, ali mu je sreća još jednom okrenula leđa. Najviše je bio ljut na iskusnog <b>Điđija Datomea</b> koji posle oporavka od povrede lista desne noge jednostavno ne uspeva da pronađe svoj ritam, zbog čega na parketu često deluje indisponirano i izgubljeno. </p>
      <p><b>Željko Obradović</b> je posle burnog tajm-auta imao šta da kaže igračima i košarkaškoj javnosti na konferenciji za novinare...<br/><b>“Odigrali smo još jedan jako loš meč. Evroliga bi trebalo da budi dodatnu motivaciju, pogotovo jer smo odigrali dve dobre utakmice kod kuće i dobili jaku podršku navijača, ljubav i poverenje, a bili su i na našem treningu kako bi na pokazali privrženost klubu. Posle onoga što smo pokazali protiv CSKA, očigledno je da nismo shvatili njihovu poruku i šta oni žele od nas“</b>, priznao je <b>Obradović</b> i produžio misao:<br/><b>“Jako mi je žao zbog njih, zbog svega što smo pokazali na terenu. Iskreno, bojim se da će teško biti da promenimo sliku“</b>.</p>
      <p>Imao je <b>Žoc</b> velikih problema tokom priprema za novu sezonu, jer mu je najveći deo tima bio posvećen reprezentativnim obavezama, zbog čega praktično nije bilo zajedničkih priprema za klupsku sezonu. Otuda i taj osećaj neuigranosti i određenog nedostatka hemije među igračima...<br/><b>“Mi stalno pričamo o nekim stvarima, ali očigledno to nije dovoljno. U poslednjoj četvrtini napravili smo samo dva faula kao tim i nismo uradili ništa kako bismo protivnika sprečili da postiže lake poene. To govori mnogo“</b>.</p>
      <p>Fenerbahče se posle osam kola nalazi na začelju poslednjeg mesta sa skorom 2-6, koliko imaju još i Crvena zvezda, Valensija, Alba i Zenit.</p>
      <figure>
        <img src="https://mozzartsport.com/upload/CKEditor/16.11.2019/4.-Kic%CC%81anovic%CC%81%2C-Z%CC%8Celjko-Obradovic%CC%81%2C-Duda-Ivkovic%CC%81---otvaranje-terena-Z%CC%8Celovob%201080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>