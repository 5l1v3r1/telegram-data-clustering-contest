<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698616/%D8%A2%D8%AE%D8%B1%DB%8C%D9%86-%D9%82%DB%8C%D9%85%D8%AA%E2%80%8C-%D9%87%D8%A7-%D8%A7%D8%B2-%D8%A8%D8%A7%D8%B2%D8%A7%D8%B1-%D8%B7%D9%84%D8%A7-%D8%A7%D8%B1%D8%B2-%D9%88-%D8%B3%DA%A9%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="آخرین قیمت‌ ها از بازار طلا، ارز و سکه"/>
    <meta property="og:description" content="بازار سکه و ارز در نخستین روز از هفته جاری با نوسان نسبی روبرو شد، به طوری که هر سکه تمام بهار آزادی معادل ۴.۱۳ میلیون تومان دادوستد شد."/>
  </head>
  <body>
    <article>
      <h1>آخرین قیمت‌ ها از بازار طلا، ارز و سکه</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037666_815.jpg"/>
      </figure>
      <p>بازار سکه و ارز در نخستین روز از هفته جاری با نوسان نسبی روبرو شد، به طوری که هر سکه تمام بهار آزادی معادل ۴.۱۳ میلیون تومان دادوستد شد.</p>
      <p>به گزارش ایسنا، قیمت سکه تمام بهار آزادی طرح جدید در بازار امروز (شنبه) به چهار میلیون و ۱۳۰ هزار تومان رسیده و هر گرم طلای ۱۸ عیار نیز ۴۲۲ هزار تومان قیمت دارد.</p>
      <p>امروز سکه طرح قدیم با قیمتی معادل چهار میلیون و ۱۱۰ هزار تومان داد و ستد می‌شود. این در حالی است که قیمت نیم‌سکه دو میلیون و۱۵۰ هزار تومان، ربع سکه یک میلیون و ۳۵۰ هزار تومان و سکه گرمی ۸۳۰ هزار تومان است.</p>
      <p>همچنین در بازارهای جهانی، آخرین قیمت هر اونس طلای جهانی به ۱۴۶۸ دلار رسیده است.</p>
      <p>دلار چند؟</p>
      <p>قیمت ارز در صرافی‌ها و بانک‌ها امروز اندکی افزایش یافت.</p>
      <p>به گزارش ایسنا، بازار ارز که در روزهای اخیر روند افزایشی به خود گرفته بود، امروز (شنبه ۲۵ آبان) نیز به همین روند ادامه داد و قیمت‌ها اندکی بالا رفت.</p>
      <p>قیمت خرید دلار در صرافی‌های مجاز بانکی نسبت به هفته گذشته ۲۵۰ تومان افزایش یافته و ۱۱ هزار و ۶۰۰ تومان است. قیمت فروش این ارز نیز ۱۱ هزار و ۸۰۰ تومان است.</p>
      <p>همچنین هر یورو در این صرافی‌ها ۱۲ هزار و ۸۰۰ تومان خریداری و ۱۳ هزار تومان فروخته می‌شود.</p>
      <p>در بانک‌ها نیز قیمت خرید دلار و یورو افزایش داشت و هر دلار ۱۱ هزار و ۴۲۱ و هر یورو ۱۲ هزار و ۶۵۲ تومان از مشتریان خریداری شده است.</p>
      <p>قیمت ارز مسافرتی نسبت به هفته گذشته حدود ۲۰۰ تومان افزایش یافت و هر یورو حدود ۱۳ هزار و ۲۰۰ تومان برای مسافران قیمت‌گذاری شده است که نرخی بالاتر از بازار آزاد است.</p>
      <p>بررسی قیمت ارز در یک هفته گذشته حاکی از آن است که در طول این مدت قیمت دلار بیش از ۵۰۰ تومان افزایش یافته است.</p>
      <p>البته این دوره افزایش قیمت در حالی اتفاق می‌افتد که در هفته‌های گذشته قیمت ارز عموما رو به کاهش بود و پس از آن به ثبات رسید اکنون هم کارشناسان نوسان چشم‌گیری در بازار ارز پیش‌بینی نمی‌کنند.</p>
      <p>برخی از صرافان بر این باورند که قیمت ارز به ثبات رسیده و بانک مرکزی کمترین دخالت را در بازار ارز دارد و بیش از همه چیز عرضه و تقاضا تعیین‌کننده نرخ ارز است.</p>
    </article>
  </body>
</html>