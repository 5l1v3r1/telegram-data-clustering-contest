<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ministr-ekonomiki-ozvuchiv-chogo-treba-boyatisya-pri-vidkritti-rinku-zemli-640303.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T00:53:20+00:00"/>
    <meta property="og:title" content="Міністр економіки озвучив, чого треба боятися при відкритті ринку землі"/>
    <meta property="og:description" content="Милованов запевняє, що для влади найголовніше, щоб про землю дбали"/>
  </head>
  <body>
    <article>
      <h1>Міністр економіки озвучив, чого треба боятися при відкритті ринку землі</h1>
      <address>
        <time datetime="2019-11-16T00:53:20+00:00">16 Nov 2019, 00:53</time>
      </address>
      <h4>Милованов запевняє, що для влади найголовніше, щоб про землю дбали</h4>
      <p>При відкритті ринку землі треба боятися не того, що її куплять іноземці, а що земля дістанеться тим, хто не буде про неї дбати.</p>
      <p>Про це в ефірі токшоу «Свобода слова Савіка Шустера» сказав міністр розвитку економіки, торгівлі та сільського господарства Тимофій Милованов.</p>
      <p>«Ми не боїмося, щоб купили іноземці, ми боїмося, щоб купили ті, які не будуть дбати про землю. Для нас найголовніше, щоб про землю дбали. В Європі Україну називають «гігант, який спить». Аграрний гігант, який потроху починає прокидатися. І є така небезпека для Європи, що коли цей гігант прокинеться, він  пройдеться по конкурентах. Ми бачимо кожен рік (і включно з цим роком), що у нас урожай рекордний… у нас з'являється інфраструктура», - зазначив Милованов.</p>
      <p>За його словами, питання продажу-купівлі землі - це не питання ринку.</p>
      <p>«Питання ринку, це щоб власник робив, що хоче, і робив це прозоро, а ми з цього ринку збирали податки для місцевих громад», - наголосив міністр. </p>
      <p>Він зауважив, що  для контролю за державними землями створюється інтерактивна карта на підставі супутникових даних, на якій можна буде побачити, що де зростає і в якій кількості. </p>
      <p>Також, за словами Милованова, він запропонував поєднати базу даних сільськогосподарських земель із даними податкової служби.</p>
      <p>«Ми говоримо про десятки законів і десятки постанов для того, щоб обіг землі був детінізований. Кредити на покупку землі  будуть під 3-5% річних у гривні, це нижче ніж інфляція. Для кого? Тільки для тих, хто буде купувати мало землі, не для середнього, не для великого бізнесу, тільки для тих, хто буде працювати на землі. А як ми переконаємося, що не буде корупції?  Через ту саму базу даних, де ми будемо знати що вирощується, і будемо знати, хто є кінцевим власником. Таким чином, якщо люди хочуть ховатися в тіні й не мати конкуренції, то ми все одно на них через супутники вийдемо», - підсумував Милованов. </p>
      <p>Раніше заступник міністра розвитку економіки, торгівлі і сільського господарства Тарас Висоцький заявив, що недопуск іноземців до купівлі землі сільгосппризначення в Україні <a href="https://glavcom.ua/economics/finances/minekonomiki-nedopusk-inozemciv-do-kupivli-zemli-galmuje-zrostannya-vvp-ukrajini-640063.html">гальмуватиме зростання ВВП України на 0,5% в рік.</a></p>
      <p>Нагадаємо, 13 листопада Верховною Радою <a href="https://glavcom.ua/economics/finances/rada-pidtrimala-u-pershomu-chitanni-zakonoprojekt-pro-rinok-zemli-639676.html">закон про продаж землі було ухвалено</a> у першому читанні. «За» проголосувало 240  депутатів.</p>
      <p>14 листопада Верховна Рада України в першому читанні підтримала законопроект № 2195, який пропонує <a href="https://glavcom.ua/news/nardepi-pidtrimali-prodazh-zemli-cherez-internet-639979.html">дозволити продаж землі на електронних аукціонах</a>.</p>
      <p>Голова Верховної Ради Дмитро Разумков припускає, що <a href="https://glavcom.ua/country/politics/razumkov-referendum-pro-rinok-zemli-mozhe-vidbutisya-do-2024-roku-640038.html">референдум щодо ринку землі може відбутися раніше за 2024 рік,</a> але не між першим і другим читаннями відповідного законопроєкту.</p>
      <blockquote><b>Читайте також<br/></b>   •  <b><a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html">Готуйтесь до землі! «Слуги народу» звели рахунки з Леніним, Сталіним та Тимошенко</a></b></blockquote>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/news/jevropeyska-solidarnist-gotuje-fundamentalni-popravki-do-zakonu-pro-rinok-zemli-yaki-znimut-zakladeni-v-nomu-riziki-640082.html"/>
        <a href="https://glavcom.ua/news/v-ukrajini-likviduyut-derzhgeokadastr-639985.html"/>
        <a href="https://glavcom.ua/kyiv/news/kijivrada-vistupila-za-zaboronu-prodazhu-zemli-639918.html"/>
      </related>
    </article>
  </body>
</html>