<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698498/%D8%B3%D8%B1%DB%8C%D8%B9-%D9%88-%D8%AE%D8%B4%D9%86-%D9%85%D9%86%D8%AA%D8%AE%D8%A8%DB%8C-%D8%A7%D8%B2-%D9%87%D9%88%D8%A7%D9%BE%DB%8C%D9%85%D8%A7%D9%87%D8%A7%DB%8C-%D9%86%D8%B8%D8%A7%D9%85%DB%8C-%D8%AC%D9%87%D8%A7%D9%86-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="سریع و خشن؛ منتخبی از هواپیماهای نظامی جهان! (+تصاویر)"/>
    <meta property="og:description" content="از جمله مهم ترین این امکانات می توان به توپ 20 میلی متری، موشک های حرارت یاب کوتاه برد هوا به هوای AIM-9X سایدوایندر، موشک های آمرام با امکان شلیک در تمامی وضعیت های آب و هوایی و همچنین بمب هایی با قطر کم اشاره کرد."/>
  </head>
  <body>
    <article>
      <h1>سریع و خشن؛ منتخبی از هواپیماهای نظامی جهان! (+تصاویر)</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>از جمله مهم ترین این امکانات می توان به توپ 20 میلی متری، موشک های حرارت یاب کوتاه برد هوا به هوای AIM-9X سایدوایندر، موشک های آمرام با امکان شلیک در تمامی وضعیت های آب و هوایی و همچنین بمب هایی با قطر کم اشاره کرد.</b>
      </p>
      <p><b>عصرایران؛ </b><a href="http://www.gunsmonitor.com/"><b>مجله تصویری سلاح</b>-</a> در این مطلب سراغ سریعترین هواپیماهای نظامی جهان خواهیم رفت و مروری بر چند فروند از بهترین آنها خواهیم داشت.</p>
      <h3>جنگنده میکویان MiG-31E با سرعت 3466 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037405_237.jpg"/>
      </figure>
      <p>MiG-31E نسخه صادراتی از هواپیمای رهگیر MiG-31 است که توسط کمپانی هواپیماسازی روس MiG طراحی و ساخته شد. این پرنده نظامی با سرعت 3466 کیلومتر بر ساعت در شمار سریعترین هواپیماهای جنگی دنیا قرار دارد و می تواند اهداف دشمن را چه در روز و چه در تاریکی شب در هر ارتفاعی که باشند نابود سازد. این محصول منحصر به فرد سالیان زیادی را در خدمت نیروی هوایی روسیه و قزاقستان سپری کرده است و اولین سری از هواپیماهای تولیدی محسوب می شود که مجهز به سیستم های راداری با قابلیت<a href="https://fa.wikipedia.org/wiki/%D8%A2%D8%B1%D8%A7%DB%8C%D9%87_%D9%81%D8%A7%D8%B2%DB%8C"> آرایه فازی</a> (در رادارهایی که قادر به حرکت مکانیکی نیستند، آرایه فازی امکان اسکن کردن محیطی وسیع را فراهم می آورد) شده بودند.</p>
      <p>از جمله سیستم های تسلیحاتی MiG-31E می توان به توپ <a href="https://en.wikipedia.org/wiki/Gryazev-Shipunov_GSh-6-23">GSh-6-23M</a> با کالیبر 30 میلی متر، موشک های دور برد <a href="https://en.wikipedia.org/wiki/R-33_(missile)">R-33E</a>، موشک های  <a href="https://en.wikipedia.org/wiki/R-40_(missile)">R-40TD1</a>با برد متوسط و همچنین موشک های کوتاه برد هوا به هوای <a href="https://en.wikipedia.org/wiki/R-60_(missile)">R-60MK</a> اشاره کرد. میکویان MiG-31E بدون سوخت گیری مجدد می تواند تا 3000 کیلومتر برد داشته باشد. این در حالی است که با یک مرتبه سوخت گیری هوایی، برد هواپیما به 5400 کیلومتر افزایش خواهید یافت. دو موتور <a href="https://en.wikipedia.org/wiki/Soloviev_D-30">D-30F6</a> نیز حداکثر سرعت 3000 کیلومتر بر ساعت را در ارتفاعات بالا در اختیار این مجموعه قرار می دهند.</p>
      <p> </p>
      <h3>هواپیمای رهگیر و شناسایی مافوق صوت MiG-25 فاکس بت با سرعت 3466 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037406_794.jpg"/>
      </figure>
      <p>یکی دیگر از سریعترین هواپیماهای نظامی دنیا MiG-25 با نام ناتو "فاکس بت" به شمار می رود که این محصول نیز توسط شرکت میکویان و گورویچ (امروزه <a href="http://www.migavia.ru/index.php/ru/">میگ</a> خوانده می شود) مربوط به دوران اتحاد جماهیر شوروی توسعه یافته است و هم اکنون به صورت محدود در اختیار نیروی هوایی روسیه قرار دارد. البته تعداد زیادی از این هواپیماهای مافوق صوت به کشورهایی از جمله الجزایر، ارمنستان، سوریه، بلغارستان، هند، عراق و لیبی نیز صادر شده اند.</p>
      <p>از دیدگاه سیستم های تسلیحاتی، MiG-25 مجهز به دو موشک هوا به هوای  AA-6 Acrid(نام ناتو مورد استفاده برای موشک های R-40) و همچنین دو موشک R-40T است. دو موتور توربوجت <a href="https://en.wikipedia.org/wiki/Tumansky_R-15">Tumansky R-15B-300</a> نیز حداکثر سرعتی معادل 3466 کیلومتر بر ساعت را برای این هواپیما فراهم می کنند.</p>
      <p> </p>
      <h3>هواگرد F-15E استرایک ایگل با سرعت 3062 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037407_756.jpg"/>
      </figure>
      <p>F-15E استرایک ایگل برای نخستین بار در سال 1985 توسط کارخانه <a href="https://web.archive.org/web/19970210205324/http:/www.mdc.com/">مک دانل داگلاس</a> آمریکا ساخته شد. این محصول که در واقع یک جنگنده چند منظوره است، یکی از پایه های اصلی نیروی هوایی آمریکا به شمار می رود. استرایک ایگل در اختیار مشتریان خارجی شامل نیروی هوایی عربستان سعودی، سنگاپور، رژیم صهیونیستی و کره جنوبی نیز قرار دارد.</p>
      <p>این هواگرد از منظر قابلیت های دفاعی و تسلیحات نیز از شرایط خوبی برخوردار است. برای مثال از جمله مهم ترین این امکانات می توان به توپ 20 میلی متری، موشک های حرارت یاب کوتاه برد هوا به هوای <a href="https://fa.wikipedia.org/wiki/%D8%A7%DB%8C%D9%85-%DB%B9_%D8%B3%D8%A7%DB%8C%D8%AF%D9%88%D8%A7%DB%8C%D9%86%D8%AF%D8%B1">AIM-9X سایدوایندر</a>، موشک های <a href="https://fa.wikipedia.org/wiki/%D8%A7%DB%8C%D9%85-%DB%B1%DB%B2%DB%B0_%D8%A2%D9%85%D8%B1%D8%A7%D9%85">آمرام</a> با امکان شلیک در تمامی وضعیت های آب و هوایی و همچنین بمب هایی با قطر کم اشاره کرد. گفتنی است که هواپیمای مذکور هنگام پرواز در ارتفاعات پایین در شرایط جوی متفاوت و حتی تاریکی شب، قادر به انهدام اهداف دشمن خواهد بود. F-15E استرایک ایگل با استفاده از دو موتور <a href="https://fa.wikipedia.org/wiki/%D9%BE%D8%B1%D8%AA_%D8%A7%D9%86%D8%AF_%D9%88%DB%8C%D8%AA%D9%86%DB%8C_%D8%A7%D9%81%DB%B1%DB%B0%DB%B0">پرت اند ویتنی F100</a> و یا دو موتور توربوفن <a href="https://fa.wikipedia.org/wiki/%D8%AC%D9%86%D8%B1%D8%A7%D9%84_%D8%A7%D9%84%DA%A9%D8%AA%D8%B1%DB%8C%DA%A9_%D8%A7%D9%81%DB%B1%DB%B1%DB%B0">جنرال الکتریک F110</a> تامین نیرو می شود.</p>
      <p> </p>
      <h3>جنگنده چند منظوره سوخو 27SK با سرعت 2878 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037408_213.jpg"/>
      </figure>
      <p>سوخو 27SK یک جنگنده چند منظوره روسی و نسخه صادراتی از نمونه اصلی سوخو- 27 (نام ناتو فلانکر) است. این پرنده نظامی توسط <a href="http://www.sukhoi.org/">دفتر طراحی سوخو</a> متعلق به اتحاد جماهیر شوروی توسعه یافت و خدمت رسمی خود را آغاز کرد. محصول نام برده می تواند با حداکثر سرعت 2878 کیلومتر بر ساعت در آسمان به پرواز درآید.</p>
      <p>این هواپیما مجهز به طیف متنوعی از سیستم های تسلیحاتی است که مهم ترین آنها شامل یک توپ 30 میلی متریGSh-301 ، 6 موشک کوتاه برد <a href="https://fa.wikipedia.org/wiki/%D9%88%DB%8C%D9%85%D9%BE%D9%84_%D8%A2%D8%B1-%DB%B7%DB%B3">ویمپل R-73E</a>، 6 موشک هوا به هوای R-27R1 با برد متوسط و دو موشک R-27T1 با برد متوسط می شود.</p>
      <p>دو موتور AL-31F سرعت پروازی 1400 کیلومتر بر ساعت در سطح دریا را برای این محصول امکان پذیر می سازند. حداکثر ظرفیت داخلی سوخت 9400 کیلوگرم گزارش شده است که می تواند هواپیما را به بیشینه برد پرواز 3530 کیلومتر برساند.</p>
      <p> </p>
      <h3>جت جنگنده شن‌یانگ J-11 با سرعت 2878 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037409_297.jpg"/>
      </figure>
      <p>شن‌یانگ J-11 نسخه چینی از جنگنده روسی و چند منظوره سوخو 27SK است که در خدمت <a href="https://fa.wikipedia.org/wiki/%D9%86%DB%8C%D8%B1%D9%88%DB%8C_%D9%87%D9%88%D8%A7%DB%8C%DB%8C_%D8%A7%D8%B1%D8%AA%D8%B4_%D8%A2%D8%B2%D8%A7%D8%AF%DB%8C%E2%80%8C%D8%A8%D8%AE%D8%B4_%D8%AE%D9%84%D9%82">نیروی هوایی ارتش آزادی‌بخش خلق</a> قرار دارد و می تواند با سرعتی بالغ بر 2500 کیلومتر بر ساعت پرواز کند.</p>
      <p>مدل پایه از J-11 با استفاده از قطعات مختلف ساخت روسیه تولید شده است اما نسخه ای دیگر به نام J-11B تماما مجهز به سیستم های تسلیحاتی و همچنین الکترونیک هوانوردی چینی است. تسلیحات نیز شامل توپ 30 میلی متری، موشک های هوا به هوا و هوا به زمین، سیستم راه انداز راکت غیر هدایت شونده و وزن مشخصی از بمب هستند.</p>
      <p>از نظر موتور، جت جنگنده شن‌یانگ J-11 با استفاده از موتورهای توربوفن <a href="https://en.wikipedia.org/wiki/Shenyang_WS-10"> Woshan WS-10A</a> یا AL-31F کار می کند. برد این هواپیما حدود 3530 کیلومتر گزارش شده است.</p>
      <p> </p>
      <h3>جنگنده مجهز به بال متحرک MiG-23 (فلاگر) با سرعت 2878 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037410_161.jpg"/>
      </figure>
      <p>حداکثر سرعت پروازی 2878 کیلومتر بر ساعت، MiG-23 (با نام ناتو فلاگر) را تبدیل به یکی از سریعترین هواپیماهای نظامی در دنیا کرده است. طی زمان تولید، بیش از 5000 فروند از این محصول به مشتریان مختلف خارجی صادرات شده است. از این جنگنده پر سرعت به طور گسترده طی جنگ ایران و عراق، جنگ شوروی در افغانستان و همچنین جنگ خلیج فارس استفاده شده است. هم اکنون نیز MiG-23 به صورت محدود در اختیار تعدادی از اپراتورهای برون مرزی (خارج از روسیه) قرار دارد.</p>
      <p>سیستم تسلیحاتی این پرنده نظامی متشکل از توپ GSH-23، موشک های ویمپل R-23 و موشک های هوا به هوای R-60 است. از نظر نیروی محرکه هم فلاگر از حضور موتور توربوجت Tumansky R-29B بهره می برد و اولین میگی محسوب می شود که ورودی های هوای موتور در دو طرف بدنه واقع شده اند. جنگنده مذکور به همراه MiG-25 و شماری از هواپیماهای مشابه دیگر، در دسته جنگنده های نسل سوم شوروی طبقه بندی می شود.</p>
      <p> </p>
      <h3>هواپیمای رهیگر تورنادو ADV با سرعت 2780 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037411_884.jpg"/>
      </figure>
      <p>نسخه دفاع هوایی تورنادو که به اختصار تورنادو ADV خوانده می شود، مدل هواپیمای رهگیر از جنگنده چند منظوره <a href="https://fa.wikipedia.org/wiki/%D9%BE%D8%A7%D9%86%D8%A7%D9%88%DB%8C%D8%A7_%D8%AA%D9%88%D8%B1%D9%86%D8%A7%D8%AF%D9%88">پاناویا تورنادو</a> است. نمونه مادر از این محصول به صورت مشترک با همکاری بریتانیا، ایتالیا و آلمان غربی تولید شد و مجهز به موتورهای توربوفن بود. ADV که از این هواپیما توسعه یافته است، در مقایسه با مدل های دیگر سرعت بالاتری دارد و می تواند حین پرواز به حداکثر سرعت 2780 کیلومتر بر ساعت دست یابد.</p>
      <p>بیش از 950 فروند هواپیمای تورنادو به نیروهای هوایی آلمان، ایتالیا، انگلستان و عربستان سعودی تحویل داده شد. سیستم تسلیحاتی تورنادو ADV شامل یک توپ 27 میلی متری <a href="https://en.wikipedia.org/wiki/Mauser_BK-27">موزر BK-27</a>، موشک های هوا به هوای <a href="https://en.wikipedia.org/wiki/Skyflash">اسکای فلش</a>، موشک های پیشرفته میان برد آمرام و یا موشک های پیشرفته کوتاه برد <a href="https://en.wikipedia.org/wiki/ASRAAM">آسرام</a> اشاره کرد. این محصول همچنین مجهز به موتورهای جت توربوفن Turbo-Union RB199 است که در اوایل دهه 1970 توسط شرکتی به همین نام ساخته شدند.</p>
      <p> </p>
      <h3>جنگنده چند منظوره MiG-35 با سرعت 2756 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037412_356.jpg"/>
      </figure>
      <p>MiG-35 با حداکثر سرعت 2756 کیلومتر بر ساعت و نام ناتو Fulcrum-F، یک جنگنده تک صندلی نسل 4++ محسوب می شود. این محصول نیز یکی دیگر از جنگنده های چند منظوره توسعه یافته توسط کمپانی میگ اتحاد جماهیر شوروی است. البته این هواپیما در یک مدل دو صندلی تحت عنوان MiG-35D هم تولید شده است که پیکربندی آن در مقایسه با نسخه پایه کمی متفاوت است.</p>
      <p>جنگنده نام برده از هواپیماهای <a href="https://fa.wikipedia.org/wiki/%D9%85%DB%8C%DA%AF-%DB%B2%DB%B9">MiG-29</a> توسعه یافت و در سال 2007 به صورت رسمی از آن رونمایی شد. این محصول در ماه ژوئن سال 2019 به خدمت نظامی نیروی هوایی روسیه درآمد و مجهز به تسلیحاتی از جمله توپ 30 میلی متری GSH-30-1، موشک های هوا به هوا، موشک های هوا به سطح، بمب های هدایت شونده و غیر هدایت شونده و همچنین انواع راکت است. سیستم پیشران هواپیمای MiG-35 متشکل از دو موتور <a href="https://en.wikipedia.org/wiki/Klimov_RD-33">RD-33MK</a> و همچنین یک سیستم کنترل الکترونیک مدرن است.</p>
      <p> </p>
      <h3>جنگنده تک سرنشین سوخو سو-35 با سرعت 2756 کیلومتر بر ساعت</h3>
      <figure>
        <img src="https://cdn.asriran.com/files/fa/news/1398/8/25/1037413_526.jpg"/>
      </figure>
      <p>سو-35 یک جنگنده چند منظوره و نسخه به روز شده از هواپیمای سو-27 است که در مجموع 14 فروند از آن توسط روسیه ساخته و به شمار زیادی از کشورهای دنیا مانند برزیل، هند، کره جنوبی و ترکیه نیز صادر شده است. سوخو سو-35 در مقایسه با سوخو سو-27، قابلیت های آیرودینامیکی بهتری دارد و می تواند با سرعت 2756 کیلومتر بر ساعت با برد بیشتر به پرواز درآید.</p>
      <p>این جنگنده تک سرنشین هم اکنون در خدمت نیروی هوایی روسیه و نیروی هوایی ارتش آزادی بخش خلق قرار دارد و مجهز به توپ داخلی 30 میلی متری GSH-30، مدل های مختلف بمب، موشک های هدایت شونده هوا به هوا، هوا به سطح و همچنین راکت های هدایت شونده و غیر هدایت شونده است. از نظر سیستم موتوری، دو موتور توربوفن  Saturn 117Sقدرت جنگنده سو-35 را تامین می کنند. جنگنده مذکور می تواند با ظرفیت سوخت کامل مسافتی معادل 3600 کیلومتر را پرواز کند.</p>
      <p> </p>
      <h3>جنگنده تاکتیکی F-22 رپتور</h3>
      <figure>
        <img src="https://cdn.asriran.com/files/fa/news/1398/8/25/1037414_892.jpg"/>
      </figure>
      <p>F-22 رپتور یک جنگنده تاکتیکی نسل پنجم تک سرنشین، دو موتوره و رادارگریز است که توسط شرکت <a href="https://www.lockheedmartin.com/en-us/index.html">لاکهید مارتین</a> برای نیروی هوایی آمریکا توسعه یافت. اما چه عاملی این هواپیما را تبدیل به طرحی منحصر به فرد کرده است؟ رپتور بدون نیاز به استفاده از <a href="https://fa.wikipedia.org/wiki/%D9%BE%D8%B3%E2%80%8C%D8%B3%D9%88%D8%B2">پس سوز</a> (قطعه ای که به موتور جت پرنده های مافوق صورت افزوده شده و می تواند رانش را تا 50 درصد افزایش دهد) می تواند پروازی مافوق صوت با حداکثر سرعت 2450 کیلومتر بر ساعت را به نمایش بگذارد.</p>
      <p>این جنگنده مجهز به توپ 20 میلی متری <a href="https://fa.wikipedia.org/wiki/%D8%A7%D9%85%DB%B6%DB%B1_%D9%88%D8%A7%D9%84%DA%A9%D8%A7%D9%86">M61A2 والکان</a>، موشک AIM-120 آمرام و AIM-9X سایدوایندر و بمب هایی با قطر کوچک است. نیروی محرکه نیز با استفاده از دو موتور توربوفن پرت اند ویتنی  F119-PW-100 تامین می شود و امکان پرواز در ارتفاع حداکثری 20000 متر با برد 2963 کیلومتر را فراهم می آورد.</p>
      <p> </p>
      <p>مطالب مجله تصویری سلاح را در این <a href="http://www.gunsmonitor.com/"><b>لینک</b></a> دنبال کنید.</p>
      <p> </p>
    </article>
  </body>
</html>