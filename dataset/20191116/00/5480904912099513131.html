<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-letne-se-dnes-uskutecni-demonstrace-milionu-chvilek-video/1821382?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T00:12:00+00:00"/>
    <meta property="og:title" content="Na Letné se dnes uskuteční demonstrace Milionu chvilek - video"/>
    <meta property="og:description" content="Praha - Na pražské Letenské pláni se dnes uskuteční po zhruba pěti měsících demonstrace spolku Milion chvilek. Jeho zástupci chtějí dát premiérovi Andreji Babišovi (ANO) ultimátum, vyzvat opoziční demokratické strany k řešení několika problémů a představit svoji vizi do budoucna. Na Letné se protest uskuteční zhruba pět měsíců od největší demonstrace od roku 1989, kterou pořádal stejný spolek. Organizátoři očekávají účastníky z více než 1000 obcí."/>
  </head>
  <body>
    <article>
      <h1>Na Letné se dnes uskuteční demonstrace Milionu chvilek - video</h1>
      <address><time datetime="2019-11-16T00:12:00+00:00">16 Nov 2019, 00:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na pražské Letenské pláni se dnes uskuteční po zhruba pěti měsících demonstrace spolku Milion chvilek. Jeho zástupci chtějí dát premiérovi Andreji Babišovi (ANO) ultimátum, vyzvat opoziční demokratické strany k řešení několika problémů a představit svoji vizi do budoucna. Na Letné se protest uskuteční zhruba pět měsíců od největší demonstrace od roku 1989, kterou pořádal stejný spolek. Organizátoři očekávají účastníky z více než 1000 obcí.</p>
      <slideshow>
        <figure>
          <img src="https://i3.cn.cz/6/1573482869_P201911110659701.jpg"/>
        </figure>
        <figure>
          <img src="https://i3.cn.cz/6/1567592850_P201909040437501.jpg"/>
        </figure>
        <figure>
          <img src="https://i3.cn.cz/6/1566417550_P201908210965801.jpg"/>
        </figure>
        <figure>
          <img src="https://i3.cn.cz/6/1566417448_P201908210964801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>Milion chvilek požaduje, aby Babiš buď vyřešil svůj střet zájmů, zbavil se holdingu Agrofert a médií a odvolal ministryni spravedlnosti Marii Benešovou (za ANO), anebo aby sám odstoupil. Dnes spolek na Letné zveřejní, k jakému datu požaduje splnění ultimáta. Premiér dříve uvedl, že neuvažuje o tom, že by mu vyhověl, důvody demonstrace nechápe.</p>
      <p>Babiš předloni převedl akcie svých firem kvůli zákonu o střetu zájmů do svěřenských fondů. Podle kritiků se ale od Agrofertu, který dříve vlastnil, neodstřihl, stále jej ovlivňuje a má zájem na jeho výsledcích.</p>
      <figure>
        <iframe src="https://player.vimeo.com/video/372837205" width="640" height="360" data-service="Vimeo" scrolling="no"/>
      </figure>
      <p>Opoziční strany chce Milion chvilek vyzvat například k řešení problému oslabených voličských hlasů, další dvě výzvy budou veřejnosti představeny až na Letné. S představiteli ODS, Pirátů, KDU-ČSL, TOP 09 a STAN ve čtvrtek jednali Minář a místopředseda spolku Benjamin Roll a seznámili je se svými požadavky.</p>
      <p>Spolek také představí svoji novou vizi, kterou budou moci lidé od soboty od 17:11 podepsat na webu <a href="http://www.milionchvilek.cz/">www.milionchvilek.cz</a>. Na protestu vystoupí například biskup Václav Malý, signatářka Charty 77 Dana Němcová či Jana Filipová, která Babiše žalovala kvůli výroku o demonstrantech. Soud nepravomocně rozhodl o omluvě, premiér se proti verdiktu odvolal. Demonstraci podpoří také sedláci, kteří přijedou do Prahy na traktorech.</p>
      <p>Lidé si mají podle Milionu chvilek přinést transparenty s názvem obce, ze které přijeli. Také si mají vzít svíčku, kterou zapálí na závěr demonstrace, až zazní státní hymna. Organizátoři, kteří na akci spolupracují se zhruba 250 dobrovolníky, tentokrát zdvojnásobili počet LED obrazovek z pěti na deset, na minulém protestu podle nich někteří demonstranti na krajích pláně špatně viděli a slyšeli. Vyzvali také účastníky, aby pokud možno přišli na Letnou pěšky, případně využili MHD. Pražský dopravní podnik posílí provoz metra.</p>
      <p>České dráhy navýší kapacity přibližně o 1000 míst k sezení, vozy navíc bude přidávat i RegioJet. Naopak Leo Express navýšení kapacit nechystá. Například z Libereckého a Plzeňského kraje vypraví spolek na demonstraci autobusy. Dopravní uzavírka plánována není, policie však může operativně uzavřít či omezit komunikace v okolí.</p>
      <p>Dosavadní protesty vyvrcholily červnovou demonstrací na Letné, která byla největší od roku 1989. Podle organizátorů na ni dorazilo čtvrt milionu lidí, podle operátora T-Mobile 283.000 lidí, policie hovořila o zhruba 200.000 lidí.</p>
    </article>
  </body>
</html>