<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698545/%D8%A8%D9%87%D8%AA%D8%B1%DB%8C%D9%86-%D8%AE%D8%A7%D8%B1%D8%AC%DB%8C%E2%80%8C%D9%87%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%AF%D8%A7%D8%B3%D8%AA%D8%A7%D9%86-%D9%85%D8%B1%DA%AF-%D9%85%D8%B5%D8%AF%D9%88%D9%85%DB%8C%D8%AA-%D8%AE%DB%8C%D8%A7%D9%86%D8%AA-%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="بهترین خارجی‌های استقلال؛ داستان مرگ، مصدومیت، خیانت و..."/>
    <meta property="og:description" content="بزرگترین حسرت تاریخ استقلال رفتن تیام بود؛ مهاجمی که در ۱۳ بازی، ۱۳ گل زد و اگر نمی‌رفت حالا شاید آقای گلی و قهرمانی لیگ قهرمانان آسیا را در کارنامه داشت. تیام دوست داشت در استقلال بماند، ولی جایش را به گرو و نیومایر داد."/>
  </head>
  <body>
    <article>
      <h1>بهترین خارجی‌های استقلال؛ داستان مرگ، مصدومیت، خیانت و...</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>بزرگترین حسرت تاریخ استقلال رفتن تیام بود؛ مهاجمی که در ۱۳ بازی، ۱۳ گل زد و اگر نمی‌رفت حالا شاید آقای گلی و قهرمانی لیگ قهرمانان آسیا را در کارنامه داشت. تیام دوست داشت در استقلال بماند، ولی جایش را به گرو و نیومایر داد.</b>
      </p>
      <figure>
        <img src="https://cdn.asriran.com/files/fa/news/1398/8/25/1037522_508.jpg"/>
      </figure>
      <p>وقتی انتقادات از دیاباته در حال افزایش بود، مهاجم بلندقامت و سرزن استقلال، ۴ گل با پای چپ و سر زد تا خیلی‌ها نظرشان تغییر کند و برخلاف انتقادات، خواهان تمدید قرارداد او شوند.</p>
      <p>به گزارش خبر ورزشی، درخشش دیاباته باعث شده او را با تیام مقایسه کنند، اما خیلی زود است او را با الماس سیاه آبی‌ها در تاریخ خارجی‌های این باشگاه مقایسه کرد. استقلال میلیچ را هم با سر و صدای زیادی جذب کرد که شاهد درخشش او هم بودیم و برخی معتقدند خیلی زود از تیم جدا می‌شود و به لیست شاکیان مالی استقلال می‌پیوندد، اما نشان داد در مورد او زود قضاوت کردند.</p>
      <p>از این دست دیاباته‌ها و میلیچ‌ها زیاد به استقلال آمده‌اند، اما همه نمایش خوبی نداشتند. در این گزارش می‌خواهیم ترکیب بهترین خارجی‌های استقلال را در لیگ برتر بررسی کنیم.</p>
      <p>
        <b>شماره یک به تنش گشاد بود!</b>
      </p>
      <p>شاید منتظر نام یک خارجی خوب بودید، اما جورج توپالوویچ تنها دروازه‌بانی بود که برای استقلال به عدد ۲۳ بازی رسید و بعد از یک فصل به عقاب تهران رفت. توپالوویچ شماره یک می‌پوشید، ولی لباس حجازی و عابدزاده به تنش گشاد بود، اما بهتر از او هم خارجی نداشتیم!</p>
      <p>
        <b>همه‌فن‌حریف</b>
      </p>
      <p>جی‌لوید ساموئل یکی از مهم‌ترین خارجی‌های تاریخ فوتبال ایران بود که از لیگ برتر انگلیس آمد؛ فوتبالیستی که در فوتبال ایران در هر پستی که بگویید بازی کرد، هر کاری خواست کرد و تازه در ایران زن هم گرفت!</p>
      <p>
        <b>سرلیست شاکیان</b>
      </p>
      <p>لئاندرو پادوانی، مدافع سرزن آبی‌پوشان هرچه داشت برای استقلال گذاشت، حتی گردن به پایین فلج شد و مزد زحماتش را هنوز ندادند و بنده خدا این روز‌ها با ویلچر طبقات ساختمان فیفا را پایین و بالا می‌کند.</p>
      <p>
        <b>کاپیتان</b>
      </p>
      <p>روزی که به استقلال آمد، می‌گفتند استیلش به مدافعان میانی نمی‌خورد، ولی رابسون جان‌واریو آن‌قدر درخشید که آن سوی خلیج فارس حالا کاپیتان الشارجه امارات است.</p>
      <p>
        <b>خداحافظ تیم ملی</b>
      </p>
      <p>مگویان مدافع فیکس تیم ملی ارمنستان بود و در تیم امیر قلعه‌نویی و مظلومی فیکس بازی می‌کرد، ولی علیرضا منصوریان کاری با او کرد که هیچ وقت به تیم ملی ارمنستان دعوت نشد.</p>
      <p>
        <b>کاش ایرانی بود</b>
      </p>
      <p>فابیون جان‌واریو، بهترین هافبک خارجی بود که وارد فوتبال ایران شد و خیلی‌ها دوست داشتند ایرانی باشد، ولی نه برای تیم ملی برزیل بازی کرد نه تیم ملی ایران! جان‌واریو گل قهرمانی استقلال در لیگ برتر را زد تا هیچ وقت یادش از خاطره‌ها نرود.</p>
      <p>
        <b>کجا رفتی؟ چرا رفتی؟</b>
      </p>
      <p>اصلاً معلوم نشد چرا جپاروف استقلال را رها کرد تا به لیگ نامعتبر قزاقستان برود و تقریباً از فوتبال محو شود. هافبکی که وقتی در زمین بود کسی به امید ابراهیمی برای پخش توپ پاس نمی‌داد. جپاروف اگر نمی‌رفت، شانس قهرمانی در آسیا را با استقلال داشت، ولی با تصمیمی عجیب تهران را ترک کرد.</p>
      <p>
        <b>آخرین خیانت شفر</b>
      </p>
      <p>برخی معتقدند شفر، تیام و جپاروف را فراری داد، ولی در اقدامی ناجوانمردانه به پاتوسی هم رحم نکرد و اجازه ماندن به ستاره فصل هجدهم استقلال نداد و او را به خاطر چند مشت دلار به بنی‌یاس برد.</p>
      <p>
        <b>ستاره حواشی</b>
      </p>
      <p>جاسم کرار از نظر فنی از هر مربی دلربایی می‌کرد و هر فصل برای خریدش، سر و دست می‌شکستند! کرار به استقلال هم آمد، ولی حواشی اجازه نداد تا ستاره خط میانی تیم ملی عراق خاطرات خوشی را به جا می‌گذارد.</p>
      <p>
        <b>آقای ساده</b>
      </p>
      <p>یرکوویچ خیلی ساده فوتبال بازی می‌کرد و در زمان مناسب ضربه آخر را می‌زد. مهاجمی که در تمامی جام‌ها برای استقلال گل زد، ولی ماندگار نشد.</p>
      <p>
        <b>الماس سیاه</b>
      </p>
      <p>بزرگترین حسرت تاریخ استقلال رفتن تیام بود؛ مهاجمی که در ۱۳ بازی، ۱۳ گل زد و اگر نمی‌رفت حالا شاید آقای گلی و قهرمانی لیگ قهرمانان آسیا را در کارنامه داشت. تیام دوست داشت در استقلال بماند، ولی جایش را به گرو و نیومایر داد.</p>
      <p>البته استقلال خارجی‌های خوبی مثل طارق، ولید علی و... را داشت که خیلی ساده آن‌ها را از دست داد. آبی‌های تهرانی یکی از تیم‌هایی بودند که در کنار خارجی‌های ضعیف، خارجی‌های خوب هم جذب کردند و حالا دیاباته می‌تواند در آینده نزدیک در این ترکیب جای یرکوویچ را بگیرد و میلیچ هم پتانسیل بودن در جمع بهترین‌ها رادارد.</p>
      <p>
        <b>سرمربی فعلاً شفر!</b>
      </p>
      <p>استقلال در ۱۹ فصل لیگ برتر تنها ۳ مربی خارجی داشت که استراماچونی تازه آمده و شفر تنها عنوان‌دار است. تیم شفر در مقطعی فوق‌العاده بود و در جام حذفی هم قهرمان شد، ولی فصل بعد کنار رفت. استراماچونی تا پایان فصل می‌تواند تمام رکورد‌های او را جابه‌جا کند.</p>
    </article>
  </body>
</html>