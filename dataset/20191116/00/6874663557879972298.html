<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773802,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="מיקרוסופט פתחה בחקירה נגד AnyVision הישראלית, שבה השקיעה"/>
    <meta property="og:description" content="ענקית הטכנולוגיה הודיעה כי שכרה את התובע הכללי של ארה&quot;ב לשעבר, אריק הולדר, על מנת לחקור האם השימוש בטכנולוגיית זיהוי הפנים שפיתחה החברה הישראלית עומד בעקרונות האתיים שלה; זאת במסגרת פעילות כוחות הביטחון של ישראל בגדה המערבית"/>
  </head>
  <body>
    <article>
      <h1>מיקרוסופט פתחה בחקירה נגד AnyVision הישראלית, שבה השקיעה</h1>
      <h2>ענקית הטכנולוגיה הודיעה כי שכרה את התובע הכללי של ארה"ב לשעבר, אריק הולדר, על מנת לחקור האם השימוש בטכנולוגיית זיהוי הפנים שפיתחה החברה הישראלית עומד בעקרונות האתיים שלה; זאת במסגרת פעילות כוחות הביטחון של ישראל בגדה המערבית</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">עומר כביר</a></address>
      <p>מיקרוסופט שכרה את התובע הכללי של ארה"ב לשעבר, אריק הולדר, על מנת לחקור האם השימוש בטכנולוגיית זיהוי הפנים שפיתחה AnyVision (אניוויז'ן) הישראלית עומד בעקרונות האתיים שלה – כך הודיעה החברה בסוף השבוע. ענקית התוכנה השתתפה <a href="https://www.calcalist.co.il/internet/articles/0,7340,L-3764511,00.html">בסבב הגיוס האחרון של החברה, שעמד על 74 מיליון דולר</a>.</p>
      <p>לפי דיווחים של NBC והארץ, כוחות הביטחון הישראליים עושים שימוש בטכנולוגיה של AnyVisoin על מנת לעקוב אחרי פלסטינים בגדה המערבית. במסגרת ההשקעה ממיקרוסופט התחייבה החברה לעמוד בשישה עקרונות אתיים: הוגנות, שקיפות, אחראיות, אי-אפלייה, הודעה והסכמה ומעקב חוקי. "נפעל ליצירת מנגנונים שיגנו על החופש הדמוקרטי של אנשים בתרחישי מעקב של ארגוני אכיפת חוק, ולא נעשה שימוש בטכנולוגיית זיהוי פנים בתרחישים שבהם אנו סבורים שחופש זה נמצא בסיכון", גורס העיקרון האחרון.</p>
      <figure>
        <img src="https://images1.calcalist.co.il/PicServer3/2019/01/14/876595/1NL.jpg"/>
        <figcaption>זיהוי פנים (צילום אילוסטרציה) <br/>צילום: שאטרסטוק</figcaption>
      </figure>
      <p>פעילי זכויות אדם טענו שפעילות המעקב שמבצעים כוחות הביטחון הישראליים באמצעות הטכנולוגיה של אניוויז'ן מנוגדת לעיקרון זה. עתה, יוביל הולדר צוות של תובעים פדרליים לשעבר ממשרד עוה"ד Covington &amp; Burling, שיחקרו את השימוש בטכנולוגיה של החברה. "הם יפעלו במהירות, יבחנו מסמכים ואת ההתנהלות בשטח באמצעות ראיונות עם עובדי אניוויז'ן ואחרים על מנצת להבטיח חקירה מלאה ויסודית", נמסר ממיקרוסופט.</p>
      <p>באוקטובר מסרה אניוויז'ן: "טכנולוגיית זיהוי הפנים של אניוויז'ן לא משמשת למעקב בגדה המערבית וברצועת עזה, ואניוויז'ן לא תאפשר שימוש בטכנולוגיה שלה למטרות שכאלו".</p>
      <p>מאניוויז'ן נמסר בתגובה: "אניוויז'ן אינה מפעילה מערכת לזיהוי פנים קבוע בשטחי יהודה ושומרון מחוץ למחסומים וכל אמירה שכזו מהווה לשון הרע. החברה מפעילה מערכת לזיהוי פנים בתוך המחסומים, לצורך הצלת חיים ולזיהוי מהיר של בעלי אשרה וקיצור תורים לרווחת האוכלוסייה. טרם ההשקעה באניוויז'ן, מיקרוסופט בדקה באופן מעמיק את פעילותה של החברה. בעקבות הטענות השקריות אניוויז'ן הזמינה מיוזמתה את מיקרוסופט לבדוק באופן יסודי את פעילות החברה. תוצאות הבדיקה יוכיחו כי החברה אינה עוסקת בפעילות שמפרה את כללי האתיקה של מיקרוסופט. אין ולא היתה שום חקירה כנגד החברה מצד אף גורם".</p>
    </article>
  </body>
</html>