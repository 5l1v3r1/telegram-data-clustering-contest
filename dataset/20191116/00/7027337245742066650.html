<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698635/%D8%A7%D8%B9%D9%84%D8%A7%D9%85-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%B3%D9%88%D8%A7%D8%B1%DB%8C%E2%80%8C%D9%87%D8%A7%DB%8C-%D8%B9%D9%85%D9%88%D9%85%DB%8C-%D8%A8%DB%8C%D9%86-%D8%B4%D9%87%D8%B1%DB%8C-450-%D9%84%DB%8C%D8%AA%D8%B1-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%D9%88-750-%D9%84%DB%8C%D8%AA%D8%B1-%D8%A8%D8%B1%D8%A7%DB%8C-%D8%AA%DA%A9%E2%80%8C%D8%B3%D9%88%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="اعلام سهمیه سوخت سواری‌های عمومی بین شهری؛ 450 لیتر دوگانه سوز و 750 لیتر برای تک‌سوز"/>
    <meta property="og:description" content="عضو هیأت عامل سازمان راهداری و حمل‌ونقل جاده‌ای گفت: سهمیه سواری‌های کرایه عمومی بین شهری با پلاک «ع» ماهانه 750 لیتر برای ناوگان تک‌سوز و 450 لیتر برای ناوگان دوگانه سوز اختصاص یافت."/>
  </head>
  <body>
    <article>
      <h1>اعلام سهمیه سوخت سواری‌های عمومی بین شهری؛ 450 لیتر دوگانه سوز و 750 لیتر برای تک‌سوز</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>عضو هیأت عامل سازمان راهداری و حمل‌ونقل جاده‌ای گفت: سهمیه سواری‌های کرایه عمومی بین شهری با پلاک «ع» ماهانه 750 لیتر برای ناوگان تک‌سوز و 450 لیتر برای ناوگان دوگانه سوز اختصاص یافت.</b>
      </p>
      <figure>
        <img src="https://cdn.asriran.com/files/fa/news/1398/8/25/1037695_183.jpg"/>
      </figure>
      <p>عضو هیأت عامل سازمان راهداری و حمل‌ونقل جاده‌ای گفت: سهمیه سواری‌های کرایه عمومی بین شهری با پلاک «ع» ماهانه 750 لیتر برای ناوگان تک‌سوز و 450 لیتر برای ناوگان دوگانه سوز اختصاص یافت.</p>
      <p>مهران قربانی در گفت‌وگو با فارس با اعلام این خبر اظهار داشت: سهمیه شش روز باقیمانده آبان‌ماه و همچنین آذرماه این ناوگان تا ابتدای آذرماه امسال در کارت سوخت آنها شارژ می‌شود.</p>
      <p>وی افزود: سازمان راهداری و حمل‌ونقل جاده‌ای دیروز و امروز موضوع سهمیه سوخت ناوگان سواری عمومی بین شهری را در کمیته بررسی موارد خاص وزارت کشور پیگیری کرد و این مصوبه اخذ شد.</p>
      <p>عضو هیأت عامل سازمان راهداری و حمل‌ونقل جاده‌ای با بیان اینکه این سهمیه پایه است، گفت: با توجه به پیمایشی که سواری‌های عمومی بین شهری خواهند داشت متناسب با این پیمایش سهمیه نهایی سوخت این ناوگان در کارت سوخت آنها شارژ می‌شود.</p>
      <p>قربانی تأکید کرد: سیاست بر این است که سواری کرایه عمومی بین شهری و وانت‌ها براساس پیمایش واقعی سهمیه نهایی سوخت دریافت کنند.</p>
      <p>وی افزود: اگر خودرویی از ناوگان سواری کرایه واقعاً پیمایش داشته باشد و مسافر جابه‌جا کند و نیاز به سوخت بیشتری داشته باشد قطعاً متناسب با این پیمایش سوخت بیشتری هم به آن اختصاص می‌یابد.</p>
      <p>عضو هیأت عامل سازمان راهداری و حمل‌ونقل جاده‌ای ادامه داد: فعلاً‌ این 750 لیتر برای سواری‌های کرایه بین شهری تک‌سوز و سهمیه 450 لیتر برای ناوگان دوگانه سوز اختصاص می‌یابد و سعی می‌کنیم از ماه آینده با هماهنگی‌های انجمن صنفی مقدمات نصب پیمایش‌سنج‌ها بر روی این ناوگان فراهم شود.</p>
    </article>
  </body>
</html>