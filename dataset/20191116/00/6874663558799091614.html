<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773814,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="הבור של WeWork: בוול סטריט לא רוצים את הבלון"/>
    <meta property="og:description" content="המסר למשקיעים הפרטיים מעולם לא היה ברור יותר: אתם ניפחתם את שווי החברות בתיקים שלכם על בסיס הכסף הזול, עכשיו תתמודדו איתם. בוול סטריט לא רוצים את הבלונים היקרים מהסיליקון ואלי במסיבה שלהם"/>
  </head>
  <body>
    <article>
      <h1>הבור של WeWork: בוול סטריט לא רוצים את הבלון</h1>
      <h2>המסר למשקיעים הפרטיים מעולם לא היה ברור יותר: אתם ניפחתם את שווי החברות בתיקים שלכם על בסיס הכסף הזול, עכשיו תתמודדו איתם. בוול סטריט לא רוצים את הבלונים היקרים מהסיליקון ואלי במסיבה שלהם</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">סופי שולמן</a></address>
      <p>עיתוי <a href="https://www.calcalist.co.il/markets/articles/0,7340,L-3773722,00.html">הדו”חות הכספיים של WeWork לרבעון השלישי</a> לא יכול היה להיות מושלם יותר. בעוד מי שהיתה אמורה להיות יקירת וול סטריט חשפה הפסדים מעמיקים וירידה בשיעור התפוסה כתוצאה מפתיחת אתרים מהירה מדי, המדדים המרכזיים קבעו שיאים היסטוריים. <a href="https://www.calcalist.co.il/markets/articles/0,7340,L-3773785,00.html">דאו ג'ונס חצה לראשונה את רף 28 אלף הנקודות</a>, בעוד נאסד"ק כבר רואה באופק את ה־9,000 נקודות לאחר שזינק ב־25%, וגם S&amp;P 500 השלים קפיצה דומה.</p>
      <p>עם דליפת המספרים של WeWork שהוצגו בפני מחזיקי האג"ח (שכבר הגיעו לתשואת זבל של 15%), נשמו משקיעים רבים בניו יורק לרווחה ואמרו לעצמם - איזה מזל שלא נתנו לדבר הזה להיכנס לבורסה. הרי אם ענקית חללי העבודה היתה מפרסמת תוצאות אלה מיד לאחר השלמת ההנפקה - אם בשווי של 15 מיליארד דולר ואם ב־50 מיליארד - היה מדובר באכזבה עצומה שהיתה עלולה לשלוח את המדדים לכמה ימים של ירידות חדות.</p>
      <figure>
        <img src="https://images1.calcalist.co.il/PicServer3/2017/12/06/777379/1NL.jpg"/>
        <figcaption>חלל של WeWork בלונדון <br/>צילום: בלומברג</figcaption>
      </figure>
      <p>אלא שזה נחסך מהם. WeWork, שהגדילה את ההפסד שלה ב־150% ברבעון השלישי מול הרבעון המקביל, ל־1.25 מיליארד דולר, ונכון לסוף ספטמבר נותרה עם מזומנים שהיו מספיקים לה רק עד סוף אוקטובר, היא לא הבעיה של השוק הציבורי אלא של השוק הפרטי, ליתר דיוק של סופטבנק. גוף ההשקעות היפני אמנם הצליח לשגר כמה בלונים לניו יורק השנה ובראשם אובר, אך זה הספיק לשחקנים בוול סטריט שאמרו "לא" ל־WeWork כמעט עם פרסום התשקיף. בשבוע החולף הבינו בסופטבנק כי מועמדת מנופחת נוספת שלהם, חברת האינשורטק למונייד שמייסדיה ישראלים, לא תצליח לגייס בוול סטריט בתקופה הנוכחית ודחו את ההנפקה.</p>
      <p>אחרי הכל, המסר שמשגרים המשקיעים הציבוריים למשקיעים הפרטיים מעולם לא היה ברור יותר: אתם ניפחתם את שווי החברות בתיקים שלכם על בסיס הכסף הזול, עכשיו תתמודדו איתם. בוול סטריט לא רוצים את הבלונים היקרים מהסיליקון ואלי במסיבה שלהם.</p>
    </article>
  </body>
</html>