<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741915"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T00:29:00+00:00"/>
    <meta property="og:title" content="คุก4ด.อดีตตร.พกปืนเข้าศาล อ้างแก่แล้วลืมนำออกจากเป้"/>
    <meta property="og:description" content="สั่งตัดสินจำคุกทันที 'นายปิยะ' อดีตตำรวจวัย 64 ปีพกปืนเข้าศาล เผยโทษจำคุก 4 เดือนรับสารภาพลดโทษกึ่งหนึ่งไม่รอลงอาญา อ้างอายุมากลืมหยิบออกจากกระเป๋าเป้"/>
  </head>
  <body>
    <article>
      <h1>คุก4ด.อดีตตร.พกปืนเข้าศาล อ้างแก่แล้วลืมนำออกจากเป้</h1>
      <address>
        <time datetime="2019-11-16T00:29:00+00:00">16 Nov 2019, 00:29</time>
      </address>
      <p>
        <b>สั่งตัดสินจำคุกทันที "นายปิยะ" อดีตตำรวจวัย 64 ปีพกปืนเข้าศาล เผยโทษจำคุก 4 เดือนรับสารภาพลดโทษกึ่งหนึ่งไม่รอลงอาญา อ้างอายุมากลืมหยิบออกจากกระเป๋าเป้</b>
      </p>
      <p>กรณีนายสุริยัณห์ หงษ์วิไล โฆษกศาลยุติธรรม ออกมาเปิดเผยว่า พบตำรวจนอกราชการ นายปิยะ ยืนยั่ง อายุ 64 ปี ตำรวจตระเวนชายแดน สังกัด ตชด.244 พกอาวุธปืนเข้าศาลบึงกาฬ เดินทางมาเพื่อขอคัดถ่ายสำเนาคำพิพากษาในคดีอื่นให้กับญาติ ก่อนถูกรปภ.รวบได้ พร้อมได้สั่งการให้ตั้งสำนวนไต่สวนละเมิดอำนาจศาลและดำเนินคดีอาวุธปืน</p>
      <figure>
        <img src="https://www.dailynews.co.th/admin/upload/20191116/news_JEIrowfiIU064321_533.jpg?v=20191116084?v=8793"/>
      </figure>
      <p>เกี่ยวกับเรื่องนี้ วันที่ 16 พ.ย. พ.ต.อ.ชนินทร์ จิตรแจ้ง ผกก.สภ.เมืองบึงกาฬ เปิดเผยว่า สืบเนื่องจากวันที่ 15 พ.ย.ที่ผ่านมา เวลาประมาณ 09.00 น. ได้สั่งการให้ พ.ต.ท.เสกสรรค์ บาอุ้ย สวป.สภ.เมืองบึงกาฬ ไปทำการฝึกและให้ความรู้การรักษาความปลอดภัยแก่เจ้าหน้าที่ตำรวจและเจ้าหน้าที่รักษาความปลอดภัยของศาลจังหวัดบึงกาฬ โดยให้เพิ่มความเข้มข้นการตรวจค้นบริเวณศาลขั้นสูงสุด กระทั่งเวลา 09.30 น. พ.ต.ท.เสกสรรค์ รับแจ้งว่ามีการตรวจพบอาวุธปืนบริเวณประตูตรวจอาวุธทางเข้าศาล จึงไปตรวจสอบพบเป็นอาวุธปืนพกสั้นยี่ห้อ ซิกซาวเออร์ P320 ขนาด 9 มม. พร้อมด้วยกระสุน 9 มม. 3 นัดบรรจุในแมกกาซีนอยู่ในตัวปืน ซุกซ่อนมากับกระเป๋าสะพายสีดำของนายปิยะ<br/><br/>จากการสอบสวนนายปิยะ ถึงสาเหตุที่พกปืนดังกล่าวมาศาลทราบว่า ตนเองหลงลืมเนื่องจากอายุมาก จึงลืมนำอาวุธปืนดังกล่าวออกจากกระเป๋าสะพาย และที่มาศาลในครั้งนี้ เพื่อมาขอคัดคำพิพากษาคดีพ.ร.บ.ทหาร ของนายธนะชัย อะโคตรมี ซึ่งเป็นหลานชาย หลังจากตรวจพบเจ้าหน้าที่ศาลได้รายงานเหตุดังกล่าว ให้ผู้พิพากษาหัวหน้าศาลทราบ และทางผู้พิพากษาได้พิจารณาลงโทษฐานละเมิดอำนาจศาล ตัดสินจำคุก 4 เดือน นายปิยะรับสารภาพ ลดโทษเหลือจำคุก 2 เดือน ไม่รอลงอาญา</p>
      <figure>
        <img src="https://www.dailynews.co.th/admin/upload/20191116/news_xmnMPbqCJc064321_533.jpg?v=20191116084?v=6987"/>
      </figure>
      <p>อย่างไรก็ดี ในเวลา 15.15 น. ผู้พิพากษาหัวหน้าศาลจังหวัดบึงกาฬ มอบอำนาจให้ นางอาภาภัทร หล้าสวย เข้าแจ้งความร้องทุกข์ต่อ พ.ต.ท.ฉายยนต์ ชาวดอน พนักงานสอบสวน สภ.เมืองบึงกาฬ ให้ดำเนินคดีกับนายปิยะ ในข้อหาพกพาอาวุธไปในเมือง หมู่บ้าน ทางสาธารณะโดยไม่ได้รับอนุญาต และในเวลาประมาณ 19.00 น. นายปิยะได้เดินทางเข้าพบพนักงานสอบสวน สภ.เมืองบึงกาฬ เพื่อรับทราบข้อกล่าวหาดังกล่าว พนักงานสอบสวนจึงได้สอบปากคำและแจ้งข้อกล่าวหาให้ทราบ จากนั้นปล่อยตัวไปและจะได้ดำเนินคดีตามขั้นตอนของกฎหมายต่อไป.<br/><br/><br/><b>อ่านข่าวที่เกี่ยวข้อง...<br/><br/><a href="https://www.dailynews.co.th/crime/741857">รวบ"อดีตตร."พกปืนเข้าศาล มาขอคัดสำเนาคำพิพากษา!</a></b></p>
    </article>
  </body>
</html>