<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773771,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="מנקים שולחן: מדריך המחיקה השלם למחשב ולסמארטפון"/>
    <meta property="og:description" content="לא פעם קורה שמחליפים מכשיר ומעבירים אותו לילד או לחבר, או שעושים לו טרייד אין אם מדובר באחד ששייך לעסק; פושעי סייבר יודעים לדלות מידע ממחשבים וסמארטפונים, ומדריך זה ילמד אתכם לעשות להם חיים קשים"/>
  </head>
  <body>
    <article>
      <h1>מנקים שולחן: מדריך המחיקה השלם למחשב ולסמארטפון</h1>
      <h2>לא פעם קורה שמחליפים מכשיר ומעבירים אותו לילד או לחבר, או שעושים לו טרייד אין אם מדובר באחד ששייך לעסק; פושעי סייבר יודעים לדלות מידע ממחשבים וסמארטפונים, ומדריך זה ילמד אתכם לעשות להם חיים קשים</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">רפאל קאהאן</a></address>
      <p>לא פעם אנחנו מחליפים מחשבים וסמארטפונים, כאשר את המכשיר הישן אנחנו או מעבירים לילד, לחבר או מנסים למכור בזול באינטרנט. אם מדובר במחשבים בתוך ארגון, בדרך כלל מכשירים אלה מוצאים את עצמם אצל הספק או בטרייד אין. עם זאת מחשבים וסמארטפונים הם לא מכוניות; הם מכילים את המידע הרגיש ביותר עליכם שניתן להעלות על הדעת - ולכן חשוב לשים לב למחוק ולהשמיד את כל המידע שקיים עליהם לפני שאתם משחררים אותם לטבע. האקרים טובים יודעים לעשות מטעמים ממכשירים כאלה. וכדאי שתהיו מודעים לכך. מדריך זה ילמד אתכם כיצד לבצע איפוס או חזרה להגדרות יצרן. במילים אחרות פירמוט מלא של המחשב או הסמארטפון. <b>איפוס למחשב </b> </p>
      <p>מחשבים מגיעים אליכם במצב מסוים, הוא כולל בדרך כלל התקנה בסיסית של מערכת ההפעלה ואולי עוד מספר אפליקציות שהיצרן מוסיף מטעמו. כל מה שאתם מוסיפים אחרי שהוצאתם את המחשב מהקופסה שלו אינו חלק מאותן הגדרות. זו הדרך הבסיסית למנוע גישה לקבצים האישיים ולאפליקציות שהתקנתם. עם זאת מדובר בהליך שאמנם מחזיר את המחשב למצבו המקורי - אך אינו מוחק שום דבר באמת מהכונן הקשיח.</p>
      <figure>
        <img src="https://images1.calcalist.co.il/PicServer2/20122005/40358/2793215064_l.jpg"/>
        <figcaption>כונן קשיח HDD <br/>צילום: לס צ'טפליד cc-by</figcaption>
      </figure>
      <p>מה שתהליך זה מבצע הוא בעצם "הסתרה" של הקבצים שהוספתם והאפליקציות שהתקנתם ממערכת ההפעלה. למעשה, האקר או טכנאי מחשבים סביר יכולים לשחזר את המידע שכביכול מחקתם באיפוס. עם זאת מדובר בשיטה הכי טובה שיש כדי למנוע ממשתמש מצוי גישה. אם אתם חוששים מאוד ומעוניינים למנוע אפשרות שחזור לחלוטין השיטה היחידה היא או לשמור את הכוננים הקשיחים אצלכם בכספת או להשמיד אותם פיזית, וזה אומר לחסל לחלוטין את הדיסקים הפנימיים עליהם חרוט המידע. השיטות המקובלות הן מגנטיזציה חזקה מאוד, אמבטיית חומצה או השמדה פיזית. כל דרך אחרת לא עובדת. למעשה כבר היו דיווחים על האקרים שהצליחו לשחזר מידע מכוננים שהוטבעו בים במשך כמה שנים. כמובן שההשקעה גם תלויה מאוד באופי השימוש שהיה למחשב. אם זה היה מחשב הגיימינג הביתי אז איפוס יצרן מספיק, אבל אם הוא שימש את המנכ''ל של החברה, השמדת הכונן היא צעד הגיוני יותר.</p>
      <figure>
        <img src="https://images1.calcalist.co.il/PicServer3/2019/06/23/915025/1_l.jpg"/>
        <figcaption>לפטופ X1 של לנובו <br/>צילום: ניצן סדן</figcaption>
      </figure>
      <p>במחשבי PC האיפוס מתבצע דרך ההגדרות, במחשבי מק תזדקקו להריץ כלי תוכנה מובנה של אפל. בכל מקרה גם במק וגם ב-PC: ראשית גבו את כל המידע שלכם לענן או לכונן גיבוי -&gt; הקפידו לבצע לוג-אאוט לכל השירותים אליהם אתם מחוברים (מיילים, מדיה חברתית, אחסון, תמונות וכו') -&gt; הקפידו לשמור את המחשב מחובר לחשמל בכל זמן התהליך.</p>
      <p>ווינדוס: הגדרות -&gt; עדכונים ואבטחה -&gt; שחזור -&gt; איפוס המחשב; תוכלו לבחור למחוק את הכל או לשמור את המידע, כמובן שהאפשרות הראשונה עדיפה. לאחר מכן תוכלו לבצע שחזור מלא להגדרות יצרן כך: הגדרות -&gt; עדכונים ואבטחה -&gt; שחזור -&gt; עמוד שחזור, שם הקליקו על הקישור "למד כיצד להתקין מחדש את ווינדוס" מה שיקפיץ לכם חלון של מרכז האבטחה של ווינדוס דיפנדר עם האפשרות לאתחול מלא -&gt; הקליקו על התחל והמתינו להתקנה המלאה של ווינדוס.</p>
      <figure>
        <img src="https://images1.calcalist.co.il/PicServer3/2019/05/23/908102/16_l.jpg"/>
        <figcaption>ווינדוס 10 <br/>צילום: Microsoft</figcaption>
      </figure>
      <p>מק: הקליקו על אתחל את המחשב (Restart) -&gt; כאשר המק נדלק מחדש החזיקו את כפתור Command ו-R יחדיו עד שתראו לוגו של התפוח באפור. בשלב הזה המחשב יעלה את עמוד ה-macOS Utilities. הקליקו על disk utility -&gt; ו-continue -&gt; ביחרו את הכונן הראשי וביחרו erase -&gt; בפורמט ביחרו MacOS Extended (Journaled) -&gt; ביחרו שוב erase; המתינו לסיום התהליך לאחר מכן אם תרצו תוכלו להתקין את המערכת הפעלה מחדש. <b>סמארטפונים</b></p>
      <p>בסמארטפונים האיפוס יותר קל. באייפון המידע מוצפן באופן מלא כברירת מחדל. כך שגם אם האקר ימצא את המכשיר וינסה לשחזר לא יהיה לו את מפתח ההצפנה זמין. באנדרואיד צריך להגדיר זאת בסעיף הגיבוי של הגדרות המכשיר - אם כי לכל מכשיר הגדרה שונה - חפשו אותה בשורת החיפוש.</p>
      <figure>
        <img src="https://images1.calcalist.co.il/PicServer3/2019/08/20/928528/12L.jpg"/>
        <figcaption>כך תמחקו הכל, כולל תמונות מביכות <br/>צילום: ניצן סדן</figcaption>
      </figure>
      <p>בכל מקרה שחזור של מידע מסמארטפון שעבר פירמוט מלא ואיפוס קשה הרבה יותר מאשר שחזור של מידע במחשב. אך גם כאן, הכל תלוי במשאבים של ההאקר ועד כמה הוא מעוניין במידע שעל המכשיר.</p>
      <p>אייפון: הגדרות -&gt; איפוס -&gt; מחק את כל התוכן וההגדרות</p>
      <p>אנדרואיד: הגדרות -&gt; חפשו את איפוס בשורת החיפוש של המכשיר -&gt; איפוס לנתוני יצרן</p>
      <p>שימו לב: המדריך הזה כולל פעולות שעשויות להיות מבלבלות לביצוע עבור מי שלא נוהג להתעסק עם הגדרות המכשירים שלו. אם אתם לא מרגישים בטוחים או שאינכם רוצים להתעסק עם זה - פנו לאיש מקצוע שיסייע לכם. אנו ממליצים לא להתעסק באיפוס מידע וגיבויו אם אתם לא יודעים מה אתם עושים.</p>
    </article>
  </body>
</html>