<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741917"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T00:15:00+00:00"/>
    <meta property="og:title" content="สาวม.2โพสต์เฟซลาเพื่อน &quot;ไปแล้วนะ&quot; ดิ่งตึก12ชั้นดับ"/>
    <meta property="og:description" content="เกิดเหตุสลดใจเด็กสาว ม.2 เครียดจัดหลังทะเลาะกับแม่ โพสต์เฟซบุ๊กตัดพ้อชีวิต แถมแชทลาเพื่อน 'กูไปละนะ' ก่อนดิ่งตึกชั้น 12 ลงมาเสียชีวิต ด้านแฟนหนุ่มสุดเศร้าฝันร้ายแฟนหายไป ตื่นมารีบโทรหาปรากฏฝันกลายเป็นจริง ทั้งที่เพิ่งรู้ว่าท้องกันได้ 1 เดือน"/>
  </head>
  <body>
    <article>
      <h1>สาวม.2โพสต์เฟซลาเพื่อน "ไปแล้วนะ" ดิ่งตึก12ชั้นดับ</h1>
      <address>
        <time datetime="2019-11-16T00:15:00+00:00">16 Nov 2019, 00:15</time>
      </address>
      <p>
        <b>เกิดเหตุสลดใจเด็กสาว ม.2 เครียดจัดหลังทะเลาะกับแม่ โพสต์เฟซบุ๊กตัดพ้อชีวิต แถมแชทลาเพื่อน "กูไปละนะ" ก่อนดิ่งตึกชั้น 12 ลงมาเสียชีวิต ด้านแฟนหนุ่มสุดเศร้าฝันร้ายแฟนหายไป ตื่นมารีบโทรหาปรากฏฝันกลายเป็นจริง ทั้งที่เพิ่งรู้ว่าท้องกันได้ 1 เดือน</b>
      </p>
      <p>เมื่อวันที่ 16 พ.ย. พ.ต.อ.เลิศศักดิ์ เขียมทรัพย์ ผกก.สน.หัวหมาก นำกำลังฝ่ายสืบสวนในสังกัด พร้อมด้วย เจ้าหน้าที่กองพิสูจน์หลักฐาน แพทย์ สถาบันิติเวชโรงพยาบาลตำรวจ และเจ้าหน้าที่มูลนิธิร่วมกตัญญู ร่วมกันตรวจสอบเหตุคนกระโดดตึกลงมาเสียชีวิต บริเวณอาคารสูงแห่งหนึ่งในพื้นที่ย่านซอยรามคำแหง แขวงและเขตสวนหลวง กรุงเทพฯ โดยจุดเกิดเหตุพบศพ น้องเอ (นามสมมุติ) อายุ 13 ปี เรียนอยู่ชั้น ม.2  โรงเรียนแห่งหนึ่งย่านมักกะสัน สภาพศพนอนคว่ำหน้ากระดูกหักหลายแห่ง จากการสอบสวนทราบว่าผู้ตายพักอาศัยอยู่ที่ชั้น 6 ของอาคารดังกล่าว จึงขึ้นไปตรวจสอบต่อยังห้องพัก พบ น.ส.บี (นามสมมุติ) อายุ 48 ปี แม่ของผู้ตายกำลังอยู่ในอาการช็อก โดยก่อนเกิดเหตุแม่และลูกสาวต่างมีปากเสียงกันอย่างรุนแรง จนสุดท้ายผู้ตายวิ่งหนีแม่ออกไปนอกห้องขณะที่แม่วิ่งตามไปจากนั้นไม่นานผู้ตายก็กระโดดลงมา โดยที่แม่พยายามเข้าช่วยเหลือแต่ก็ไม่ทันการณ์ <br/><br/>ด้านเพื่อนรุ่นพี่ของผู้ตาย หลังทราบข่าวได้เดินทางมาดูศพ ถึงกับร้องไห้รับไม่ได้ในเรื่องที่เกิดขึ้น ก่อนจะเล่าให้ฟังว่า พบเห็นผู้ตายโพสต์เฟซบุ๊กตัดพ้อชีวิต ไม่อยู่คงดี และยังมีรูปก่อนกระโดดจากที่สูง พร้อมใบหน้าชูสองนิ้ว ระบุข้อความ "กูไปแล้วนะ" โดยตนพยายามสอบถามว่าเกิดอะไรขึ้นปรากฏว่า ผู้ตายแชทข้อความมาบอกว่า "กูไปละนะ กูรักมึง" ก่อนจะเงียบหายไป ทั้งนี้ตนสนิทกับผู้ตายมา 3-4 ปีแล้ว แต่ผู้ตายมักบอกว่ามีปัญหาทะเลาะกับครอบครัวตลอด ล่าสุดมาบอกข่าวว่าตั้งครรภ์ได้ประมาณ 1 เดือน ทั้งที่เป็นคนชอบไปปาร์ตี้และเสพยาเสพติด โดยเมื่อประมาณ 3-4 เดือนไปเที่ยวผับในซอยมหาดไทย กลับถูกคนวางยาเสียสาว จนต้องหามส่งโรงพยาบาลมาแล้ว</p>
      <figure>
        <img src="https://www.dailynews.co.th/admin/upload/20191116/news_quchkrsnRK071440_533.jpg?v=20191116115?v=2501"/>
      </figure>
      <p>ขณะที่ นายเต้ย (ขอสงวนชื่อสกุลจริง) แฟนหนุ่มของผู้ตาย กล่าวว่า เมื่อกลางดึกที่ผ่านมาตนฝันร้ายว่าแฟนสาวหายตัวไปพยาหาแต่ก็ไม่พบ ภายหลังสะดุ้งตื่นเพราะมีเพื่อนโทรศัพท์มาบอกว่าแฟนตนเสียชีวิตแล้ว จึงรีบมาดูที่เกิดเหตุ ซึ่งจนถึงขณะนี้ก็ยังรับไม่ได้ที่ฝันร้ายกลายเป็นจริง รู้สึกเสียใจเป็นอย่างมาก อีกทั้งเพราะเมื่อ 3-4 วันก่อน ผู้ตายเพิ่งมาบอกว่าตั้งครรภ์ด้วยกัน โดยระยะหลังมานี้ผู้ตายมักบ่นว่าเครียด หลาย ๆ เรื่องเกี่ยวกับครอบครัวก่อนจะมาเกิดเหตุสลดขึ้น<br/><br/>ด้าน พ.ต.อ. เลิศศักดิ์ เขียมทรัพย์ ผกก.สน.หัวหมาก กล่าวว่า หลังจากนี้จะเชิญแม่ผู้ตายมาทำการสอบปากคำ แต่เนื่องจากขณะนี้ไม่สามารถให้การได้เพราะยังอยู่ในอาการช็อก หลังจากนี้จะทำการตรวจสอบกล้องวงจรปิด ตลอดจนสอบปากคำพยานแวดล้อมให้แน่ชัดก่อน สำหรับประเด็นอื่น ๆ ทั้งเรื่องสารเสพติด หรือมีการตั้งครรภ์หรือไม่ ต้องขอเวลาตรวจสอบก่อน.</p>
    </article>
  </body>
</html>