<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698631/%D9%82%D8%A7%D9%84%DB%8C%D8%A8%D8%A7%D9%81-%D8%AF%D9%88%D9%84%D8%AA-%D8%A7%D8%B9%D8%AA%D9%82%D8%A7%D8%AF%DB%8C-%D8%A8%D9%87-%D9%87%D9%85%D8%AF%D9%84%DB%8C-%D8%A8%D8%A7-%D9%85%D8%B1%D8%AF%D9%85-%D9%86%D8%AF%D8%A7%D8%B1%D8%AF-%D8%A8%D8%A7%DB%8C%D8%AF-%D8%A8%D8%A7-%D8%AC%D9%84%D8%A8-%D9%85%D8%B4%D8%A7%D8%B1%DA%A9%D8%AA-%D9%85%D8%B1%D8%AF%D9%85-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%B1%D8%A7-%D8%A7%D8%AC%D8%B1%D8%A7-%D9%85%DB%8C-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="قالیباف: دولت اعتقادی به همدلی با مردم ندارد/ باید با جلب مشارکت مردم سهمیه بندی را اجرا می کرد"/>
    <meta property="og:description" content="عضو مجمع تشخیص مصلحت نظام گفت: به نظر می‌رسد دولت به سخن گفتن و همدلی با مردم اعتقادی ندارد و تصمیمات مهم کشور را با مردم در میان نمی‌گذارد."/>
  </head>
  <body>
    <article>
      <h1>قالیباف: دولت اعتقادی به همدلی با مردم ندارد/ باید با جلب مشارکت مردم سهمیه بندی را اجرا می کرد</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037687_761.jpg"/>
      </figure>
      <p>عضو مجمع تشخیص مصلحت نظام گفت: به نظر می‌رسد دولت به سخن گفتن و همدلی با مردم اعتقادی ندارد و تصمیمات مهم کشور را با مردم در میان نمی‌گذارد.</p>
      <p>محمدباقر قالیباف عضو مجمع تشخیص مصلحت نظام در گفت وگو با فارس تاکید کرد: رئیس جمهور در هفته منتهی به این اتفاق اجرائی پر اهمیت که بار روانی و اقتصادی برای مردم دارد، به جای زمینه سازی برای آرامش مردم و همراه نمودن آنها، کمپین سیاسی و انتخاباتی خود را در سفرهای استانی کلید می زند.</p>
      <p>وی با بیان اینکه جامعه احساس محرومیت نسبی دارد توضیح داد: مردم احساس می کنند به میزان ظرفیت ها و استعدادهای کشور از مزایا بهره مند نمی شوند. در حالی که گفته می شود ما به منابع جدید نفتی دست یافتیم، مردم نمی پذیرند که چند روز بعد قیمت بنزین بالا برود. مردم نگران آینده خود هستند. ما باید با جلب مشارکت مردم دست به اجرای این سیاست بزنیم.</p>
      <p>قالیباف درباره تدبیر دولت در اجرای این سیاست خاطر نشان کرد: رییس‌جمهور باید پیش از این درباره اجرایی‌شدن سیاست بنزین با مردم حرف میزد و حال باید در اولین فرصت مشکلات را با مردم در میان بگذارند.</p>
      <p>وی همچنین در خصوص سیاست های تکمیلی در اجرای سهمیه بندی بنزین تاکید کرد: مقولات اقتصادی مانند هدفمندی یارانه ها، تورم، رشد اقتصادی، تولید، اشتغال و ... یک زنجیره بهم پیوسته هستند و نمی شود بصورت جزیره ای و مستقل برای هر کدام نسخه پیچید و تنها با سیاست های دفعی قیمتی نمی توان معضلات را برطرف کرد.</p>
      <p>عضو مجمع تشخیص مصلحت نظام ادامه داد: همین دولت 4 سال قبل، بر خلاف نظر همه نخبگان اقتصادی، کارت سوخت را حذف کرد و حالا با صرف هزینه سنگین روانی و سیاسی و مالی، آن‌را برگرداند.</p>
      <p>قالیباف با بیان اینکه افزایش قیمت باید بصورت تدریجی طی سالهای گذشته صورت می گرفت اضافه کرد: از طرف دیگر سهم سایر بخش‌های مرتبط مانند تولید و حمل و نقل عمومی باید به‌صورت جداگانه پرداخت شود تا بتوان قیمت ها را کنترل کرد. این وضعیت به جهش قیمت‌ها می‌انجامد.</p>
      <p>وی با تاکید بر اینکه راه اجرای موفق این تصمیم پاسخ به سوالات و ابهامات مردم است گفت: سوال مردم این است که این افزایش قیمت موجب تورم خواهد شد، آیا مبلغ جبرانی درنظر گرفته شده اولا چگونه به دست ایشان میرسد، ثانیا آیا میتواند تورم ایجاد شده را پوشش دهد یا خیر؛ قاعدتا باید برای کنترل تورم برنامه داشت.</p>
    </article>
  </body>
</html>