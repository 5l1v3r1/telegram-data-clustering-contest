<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140683/%D9%85%D9%84%D8%A7%DA%A9-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D9%88-%D9%82%D9%88%D9%84-%D8%AA%D8%AE%D8%B5%DB%8C%D8%B5-%D8%AF%D8%B1%D8%A2%D9%85%D8%AF-%DB%B3%DB%B1-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D9%87-%D8%A7%D9%82%D8%B4%D8%A7%D8%B1-%D8%B6%D8%B9%DB%8C%D9%81"/>
    <meta property="og:site_name" content="boursepress.ir"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="ملاک سهمیه بندی بنزین و قول تخصیص درآمد ۳۱ هزار میلیارد تومان به اقشار ضعیف"/>
    <meta property="og:description" content="وزیر نفت با اعلام ملاک تعیین سهمیه بندی بنزین گفت : حتی یک ریال از افزایش درآمد سالانه ۳۱ هزار میلیارد تومانی صرف کار دیگری نخواهد شد و به اقشار کم درآمد تعلق خواهد گرفت ."/>
  </head>
  <body>
    <article>
      <h1>ملاک سهمیه بندی بنزین و قول تخصیص درآمد ۳۱ هزار میلیارد تومان به اقشار ضعیف</h1>
      <h2>وزیر نفت اعلام کرد :</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <i>وزیر نفت با اعلام ملاک تعیین سهمیه بندی بنزین گفت : حتی یک ریال از افزایش درآمد سالانه ۳۱ هزار میلیارد تومانی صرف کار دیگری نخواهد شد و به اقشار کم درآمد تعلق خواهد گرفت .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، درپی افزایش قیمت بنزین از صبح امروز ، بیژن زنگنه به بخش خبری ساعت ۲۱ شبکه اول سیما گفت: با اجرای طرح مدیریت مصرف بنزین ، سالانه ۳۱ هزار میلیارد تومان درآمد بیشتر خواهد شد و همه این رقم به اقشار کم درآمد تعلق خواهد گرفت و حتی یک ریال هم صرف کار دیگری نخواهد شد. این درآمد برای ماه اول از محلی تأمین شده که یک هفته یا ۱۰ روز آینده به حساب مردم واریز می‌شود.</p>
      <p>وی افزود: ملاک تعیین سهمیه بندی بنزین برای خودرو‌ها ، اعداد سهمیه بندی بر اساس تجربه و عملکرد تاریخی بود و تعیین شد سهمیه بندی‌های دوره قبلی برای این دوره هم اعمال شود. صادرات بنزین هم انجام می شود و سال آینده در صورت عدم سهمیه بندی ، صادرات و تولید بیشتر می‌شد اما مسأله اساسی این است که با روند افزایش سالانه ۱۰ درصد مصرف بنزین (معادل ۹ تا ۱۰ میلیون لیتر ) ایران دو سال دیگر دوباره وارد کننده بنزین می‌شد.</p>
      <p>این مقام مسئول افزود: با سهمیه بندی بنزین ، توازن مناسب عرضه و تقاضا برای چند سال به تأخیر می‌افتد و صادرات بیشتر می شود. سال آینده هم حدود ۹۴ میلیون لیتر مصرف کنترل شده بنزین خواهد بود و ۶۷ درصد بنزین سهمیه بندی و یک سوم آزاد است.</p>
      <p>وی افزود: ۶۴ میلیون لیتر سهمیه بندی که معادل ۲۳ میلیارد لیتر در سال است و با ۵۰۰ تومان افزایش قیمت ، سال آینده ۱۱ هزار و ۵۰۰ میلیارد تومان درآمد به دست خواهد آمد. از محل افزایش قیمت دو هزار تومانی هر لیتر حدود ۳۰ میلیون لیتر مصرف آزاد نیز ۲۰ هزار میلیارد تومان درآمد شناسایی می شود. البته هنوز رفتار مصرف کننده در بنزین آزاد  مشخص نیست و طبق برآورد ، سال آینده ۳۱ هزار میلیارد تومان از محل سهمیه بندی بنزین درآمد محقق و به افراد کم در آمد پرداخت می‌شود.</p>
      <p>زنگنه گفت: بنزین خودرو‌های دولتی هم با قیمت آزاد خواهد بود و چارچوبی برای تاکسی‌های اینترنتی تعیین شده است. برای دیگر خودرو‌ها مانند آژانس ها، خودرو‌های بین شهری و ... نیز کمیته‌ای در وزارت نفت با حضور معاون وزارت کشور و سازمان برنامه و بودجه تشکیل می‌شود که متقاضیان به وزارت کشور ارائه می‌دهند و اگر لازم باشد سهمیه‌ای تخصیص داده شود .</p>
      <p>انتهای پیام</p>
    </article>
  </body>
</html>