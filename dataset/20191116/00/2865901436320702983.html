<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/janakopulos-izabrao-kokoskov-najveca-zelja-panatinaikosa/342596"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Janakopulos izabrao, Kokoškov najveća želja Panatinaikosa"/>
    <meta property="og:description" content="Navodno, najbliži konkurent mu je grčki trener iz Uniksa"/>
  </head>
  <body>
    <article>
      <h1>Janakopulos izabrao, Kokoškov najveća želja Panatinaikosa</h1>
      <h2>Navodno, najbliži konkurent mu je grčki trener iz Uniksa</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <b>Dobio je "pedalu" Argiris Pedulakis posle nimalo obećavajućeg starta u Evroligi i eliminacije u četvrtfinalu nacionalnog Kupa, a Panatinaikos se dao u ekspresnu potragu za novim trenerom. To bi, prema najavama grčkih medija, vrlo lako mogao da bude Igor Kokoškov!</b>
      </p>
      <p>Pomoćni trener <b>Luka Voltona</b> u Sakramentu nalazi se na najužoj listi želja kontroverznog vlasnika <b>Dimitrisa Janakopulosa</b> zajedno s grčkim trenerom <b>Dimitrisom Priftisom</b> koji radi solidan posao u Uniksu iz Kazanja.</p>
      <p>Istina, svi u redovima atinskog velikana želeli bi da se <b>Rik Pitino</b> vrati na mesto uspeha, ali kako je odnedavno i zvanično postao selektor Grčke, takav rasplet biće neizvodljiv! Isti bi se scenario dogodio i za srpsku košarkašku reprezentaciju u slučaju da <b>Kokoškov</b> pristane da preuzme bivšeg šampiona Evrope. Podsetimo, KSS i dalje traga za naslednikom <b>Aleksandra Đorđevića</b>, a <b>Kokoškov</b> se takođe nalazi visoko pozicioniran na listi želja.</p>
      <p>Nije prvi put da Panatinaikos želi <b>Igora Kokoškova</b>. Zeleni su slali zvaničnu ponudu srpskom treneru još 2015. godine, kada je bio asistent u Juti, ali tada do dogovora nije došlo. Specijalizovani košarkaški portal <i>Eurohoops</i> javlja da će PAO opet zakucati na vrata bivšeg zlatnog selektora Slovenije.</p>
      <p>S druge strane <b>Priftis</b> je pod ugovorom s Uniksom, ali poziv iz Atine teško da bi odbio. Priftis je bio šampion Grčke s Panatinaikosom 2014. godine, ali kao pomoćni trener legendarnom <b>Fragsikosu Alvertisu</b>. Dobro poznaje sistem, domaći je trener, što mu je verovatno i najveća prednost u odnosu na sve druge kandidate.</p>
      <p>Uniks pod njegovom kontrolom ima 5-2 u Evrokupu i 3-3 u VTB ligi.</p>
      <figure>
        <img src="https://mozzartsport.com/upload/CKEditor/16.11.2019/3.%20Danilovic%CC%81%201080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>