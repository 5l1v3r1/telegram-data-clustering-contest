<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naturetoday.com/intl/nl/nature-reports/message/?msg=25639"/>
    <meta property="og:site_name" content="NatureToday"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Vrijwilligers vinden ottersporen bij Utrechtse faunatunnel"/>
    <meta property="og:description" content="Vrijwilligers van natuur- en milieuvereniging De Groene Venen hebben onlangs ottersporen aangetroffen bij de Utrechtse faunatunnel onder de Ir. Enschedeweg, de N212, ten zuiden van Wilnis. De otter, een karakteristieke diersoort in dit gebied, is hoogstwaarschijnlijk vanuit Nieuwkoop de provincie Utrecht ingezwommen. Hiervandaan kan de otter andere Utrechtse natuurgebieden gaan verkennen."/>
  </head>
  <body>
    <article>
      <h1>Vrijwilligers vinden ottersporen bij Utrechtse faunatunnel</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">Provincie Utrecht</a></address>
      <p>
        <b>16-NOV-2019 - Vrijwilligers van natuur- en milieuvereniging De Groene Venen hebben onlangs ottersporen aangetroffen bij de Utrechtse faunatunnel onder de Ir. Enschedeweg, de N212, ten zuiden van Wilnis. De otter, een karakteristieke diersoort in dit gebied, is hoogstwaarschijnlijk vanuit Nieuwkoop de provincie Utrecht ingezwommen. Hiervandaan kan de otter andere Utrechtse natuurgebieden gaan verkennen.</b>
      </p>
      <p>De otter vraagt voor zijn leefgebied voldoende rust, ruimte, schoon water, dekking in het landschap en een rijk en gevarieerd voedselaanbod. De provincie heeft de faunatunnel ten zuiden van Wilnis in 2014 aangelegd. Gebleken is dat de otter het gebied bij Wilnis nu komt verkennen. De vrijwilligers van <a href="http://www.degroenevenen.eu/">De Groene Venen</a> blijven de komende tijd actief zoeken naar nieuwe sporen van de otter zoals otterpoep (spraint), krabhopen, ottergeil, looproutes (wissels) of pootafdrukken (prenten). <a href="https://www.naturetoday.com/intl/nl/nature-reports/message/?msg=19738">Lees hier meer over hoe je ottersporen kunt herkennen</a>.</p>
      <h3>Weg open</h3>
      <figure>
        <img src="https://images.e-vision.nl/naturetoday/images/optimized/2295cec9-367b-4186-b430-b6320347f95f.jpg&amp;w=1280"/>
        <figcaption>Faunatunnel<cite>Bron: Provincie Utrecht</cite></figcaption>
      </figure>
      <p>De weg voor de otter ligt nu open richting meer Utrechtse natuur. Bijvoorbeeld in de Demmerickse polder, Vinkeveense Plassen, Waverhoek en De Botshol. Wellicht komen ze zelfs verder via de ecopassage van Rijkswaterstaat onder de A2 richting Loenersloot en Nigtevecht.</p>
      <h3>Karakteristieke diersoort</h3>
      <p>De provincie Utrecht heeft in haar <a href="https://www.provincie-utrecht.nl/publish/pages/328651/natuurvisie_provincie_utrecht_2017.pdf">Natuurvisie</a> (pdf: 26,0 MB) de natuurparels op kaart gezet. Dit zijn gebieden waar de provincie inzet op extra maatregelen om bedreigde dier- en plantensoorten te beschermen. De otter is daarbij een karakteristieke diersoort van de moerassen en de grote rivieren met hun uiterwaarden.</p>
      <h3>Samenwerking</h3>
      <p>De otter is de kroon op het natuurwerk dat door de provincie Utrecht samen met de betrokken partijen Staatsbosbeheer, Vereniging Natuurmonumenten, de agrarische collectieven, Rijkswaterstaat, gemeenten, De Groene Venen en Hoogheemraadschap Amstel, Gooi en Vecht is uitgevoerd.</p>
      <p>Tekst en foto's: <a href="https://www.provincie-utrecht.nl/">Provincie Utrecht</a> (leadfoto: spraint)</p>
      <related>
        <h4>Zie ook</h4>
        <a href="https://www.naturetoday.com/intl/nl/nature-reports/message/?msg=25045"/>
        <a href="https://www.naturetoday.com/intl/nl/nature-reports/message/?msg=25124"/>
        <a href="https://www.naturetoday.com/intl/nl/nature-reports/message/?msg=24618"/>
        <a href="https://www.naturetoday.com/intl/nl/nature-reports/message/?msg=24468"/>
        <a href="https://www.naturetoday.com/intl/nl/nature-reports/message/?msg=24437"/>
      </related>
    </article>
  </body>
</html>