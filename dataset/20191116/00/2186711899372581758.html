<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/na-kpvv-chongar-i-kalanchak-zapratsjujut-avtovokzali-poshta-tsnap-ta-medpunkt"/>
    <meta property="og:site_name" content="ПІК"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="На КПВВ &quot;Чонгар&quot; і &quot;Каланчак&quot; запрацюють автовокзали, пошта, ЦНАП та медпункт"/>
    <meta property="og:description" content="На реконструйованих і відкритих 15 листопада КПВВ &quot;Чонгар&quot; та &quot;Каланчак&quot; вже відсьогодні працюють пункти медичної допомоги та поштові сервіси &quot;Нової пошти&quot;. Незабаром тут відкриються автовокзали, центри надання адмінпослуг та зони відпочинку для матері і дитини."/>
  </head>
  <body>
    <article>
      <h1>На КПВВ "Чонгар" і "Каланчак" запрацюють автовокзали, пошта, ЦНАП та медпункт</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>На реконструйованих і відкритих 15 листопада КПВВ "Чонгар" та "Каланчак" вже відсьогодні працюють пункти медичної допомоги та поштові сервіси "Нової пошти". Незабаром тут відкриються автовокзали, центри надання адмінпослуг та зони відпочинку для матері і дитини. Про це на брифінгу 15 листопада на КПВВ "Чонгар" розповів голова Херсонської ОДА Юрій Гусєв, повідомляє <a href="https://www.ukrinform.ua/">Укрінформ</a>.</p>
      <p>Він зазначив, що окремі правозахисні організації висловлюють позицію щодо того, що у сервісній зоні на КПВВ не має бути ЦНАПів. Проте є підтримка донорів, які готові допомогти з обладнанням Центру надання адміністративних послуг.</p>
      <p>"Ми думаємо, що ще треба зробити у сервісних зонах для потреб людей, які перетинають адмінкордон", - додав Гусєв.</p>
      <p>Що стосується режимної зони, тут побудували адміністративні будівлі для митників та прикордонників, пункти контролю, санітарні зони, приміщення для відпочинку працівників, вольєр для службових собак.</p>
      <p>За попередніми розрахунками, зекономлено коштів до 30% від початкової очікуваної вартості (передбачено близько 100 млн грн на реконструкцію двох КПВВ - це кошти донорів, що були передані до держбюджету).</p>
      <p>Як повідомляв Укрінформ, під час представлення голови Херсонської ОДА на КПВВ "Чонгар" 13 липня Президент України Володимир Зеленський наголосив, що реалізувати другий, завершальний, етап проєкту - створення сервісних центрів з автовокзалами та центрами надання адміністративних послуг на КПВВ "Чонгар"і "Каланчак" - необхідно до 20 грудня. Якщо цього не станеться, голова ОДА буде звільнений.</p>
      <p>Уряд 19 вересня на своєму засіданні підтримав пропозицію міністра інфраструктури Владислава Криклія і схвалив рішення про передачу функцій замовника з будівництва КПВВ від українського державного підприємства "Укрінтеравтосервіс" до АТ "Укрзалізниця".</p>
      <p>Голова Херсонської ОДА Гусєв 20 вересня повідомив, що на Херсонщині, на адмінмежі з окупованим Кримом, розпочали будівництво нових КПВВ "Чонгар" і "Каланчак". Завершення першого етапу облаштування КПВВ (створення режимних зон) планувалося до 15 листопада.</p>
      <related>
        <h4>Новини по темі</h4>
        <a href="https://pik.ua/news/url/zatrimanij-chlen-samooboroni-sevastopolja-rezunik-jihav-na-materik-ponoviti-ukrajinskij-pasport"/>
        <a href="https://pik.ua/news/url/stali-vidomi-podrobitsi-povernennja-dodomu-psa-dzhessi-z-jani-kapu"/>
        <a href="https://pik.ua/news/url/sud-u-moskvi-prodovzhiv-aresht-vismom-zatrimanim-ukrajinskim-morjakam"/>
      </related>
    </article>
  </body>
</html>