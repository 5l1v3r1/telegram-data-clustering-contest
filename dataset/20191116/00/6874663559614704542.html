<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773820,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="השופט באוקלהומה טעה בחישוב הקנס ומניית טבע זינקה ב־10%"/>
    <meta property="og:description" content="חישוב לא נכון של עלות הטיפול בתינוקות של מכורים למשככי כאבים שעשה השופט באוקלהומה בקנס של חברת התרופות ג'ונסון אנד ג'ונסון, הוביל להפחתה של 107 מיליון דולר בגובה הקנס. הטעות הובילה לזינוק במניית טבע ביום שישי האחרון"/>
  </head>
  <body>
    <article>
      <h1>השופט באוקלהומה טעה בחישוב הקנס ומניית טבע זינקה ב־10%</h1>
      <h2>חישוב לא נכון של עלות הטיפול בתינוקות של מכורים למשככי כאבים שעשה השופט באוקלהומה בקנס של חברת התרופות ג'ונסון אנד ג'ונסון, הוביל להפחתה של 107 מיליון דולר בגובה הקנס. הטעות הובילה לזינוק במניית טבע ביום שישי האחרון</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">סופי שולמן</a></address>
      <p>מניית <a href="https://www.calcalist.co.il/stocks/home/0,7340,L-3959-70010699,00.html?quote=%D7%98%D7%91%D7%A2%20(US)">טבע</a> סיימה את אחד השבועות הטובים שידעה זה זמן רב ונראה כי הסנטימנט החיובי סביבה מתחזק. ביום שישי עלתה מניית טבע ב־9% לאחר שבית המשפט באוקלהומה קיבל חלקית את הערעור של ענקית הפארמה <a href="https://www.calcalist.co.il/stocks/home/0,7340,L-3959-50200015,00.html?quote=JOHNSON%20&amp;%20JOHNSON">ג'ונסון אנד ג'ונסון</a>, שמתמודדת יחד עם טבע מול תביעות הענק על התמכרות האמריקאים למשככי כאבים. השופט ת'אד בולקמן הפחית ב־107 מיליון דולר את הקנס שתצטרך לשלם J&amp;J והוא יסתכם -465 מיליון דולר.</p>
      <p>בולקמן נימק את ההחלטה ב"טעות חישוב" שעשה בהחלטה המקורית בכל הנוגע לעלות התוכנית לטיפול בתינוקות שנולדו למכורים למשככי כאבים. מתברר כי זו תעלה 107 אלף דולר בלבד, ולא 107 מיליון דולר כפי שכתב בטעות <a href="https://www.calcalist.co.il/articles/0,7340,L-3769047,00.html">בהחלטתו באוגוסט</a>. מאז פרסום <a href="https://www.calcalist.co.il/markets/articles/0,7340,L-3773178,00.html">הדו"חות הכספיים לרבעון השלישי</a> לפני עשרה ימים, זינקה מניית טבע ב־25% והיא קרובה כעת לשיא של שישה חודשים. עם זאת, גם לאחר הקפיצה המרשימה נסחרת יצרנית התרופות בשווי של 11 מיליארד דולר, הנמוך ב־39% מזה שבתחילת 2019. מדד S&amp;P 500 עלה באותה תקופה ב־24%.</p>
      <p>מה דעתך על מניית טבע (US):</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>מה חושבים הגולשים ?</p>
      <table bordered="">
        <tr>
          <td> </td>
          <td> </td>
          <td> </td>
        </tr>
      </table>
      <table bordered="">
        <tr>
          <td align="right">53%</td>
          <td>6%</td>
          <td align="left">41%</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-70010699,00.html?quote=%D7%98%D7%91%D7%A2">לדף מניית טבע (US)</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p>מאחורי העליות האחרונות עומד רצף של חדשות טובות, שחלקן קשורות ישירות לטבע וחלקן בעקיפין. לא רק מניות טבע ו־J&amp;J עלו על רקע ההחלטה של בוקמן בסוף השבוע. מרבית המניות של חברות התרופות המעורבות ב־2,700 התביעות שהוגשו ברחבי ארה"ב בפרשת משככי הכאבים, שההתמכרות אליהם הובילה ל־400 אלף מקרי מוות בארה"ב בין 1997 ל־2017 עלו גם כן. המקרה של J&amp;J נחשב לגדול והייצוגי ביותר, כשהתביעה במקרה שלה ביקשה קנס של 17 מיליארד דולר. המשקיעים במניות חברות התרופות מפרשים את הקנס הלא גבוה יחסית של חצי מיליארד דולר שנפסק בסופו של דבר והופחת עוד כעת כאיתות חיובי שיסייע בחתימה על ההסדר הכולל מול הרשויות האמריקאיות. ב־J&amp;J עצמה קיוו להפחית את הקנס עוד יותר, בהתבסס על הקנס הנמוך יותר של 355 מיליון דולר שנקבע בהסדר נפרד לטבע ופרדו פארמה. כעת מתכננת החברה לערער לבית המשפט העליון של אוקלהומה.</p>
      <p>החדשות מאוקלהומה הגיעו בעיתוי טוב עבור טבע, לאחר שבתחילת השבוע העלו בבנק ההשקעות ג'יי פי מורגן את ההמלצה למניה מ"מכירה" ל"נייטרלי". המלצת מכירה היא עניין חריג למדי בנוף של וול סטריט ומהווה איתות למשקיעים להתרחק מהמניה. כעת ציינו האנליסטים כי על אף חוסר הוודאות בטווח הארוך, הטווח הקצר והבינוני בטבע מתחילים להתייצב. ההמלצה מבוססת על התוצאות הכספיות שפירסמה טבע לפני מעט יותר משבוע ובהן נראתה בלימה בצניחת מכירות הקופקסון, תרופת הדגל של טבע לטיפול בטרשת נפוצה אשר מתמודדת בשנה האחרונה עם תחרות גנרית. כמו כן, הודיעה טבע על השקת גרסת ביוסימלר לתרופת הריטוקסן לטיפול בלימפומה, לה פוטנציאל שוק משמעותי. גם בהיבט הפיננסי הציגה טבע סימני התאוששות עם הפחתת החוב <a href="https://www.calcalist.co.il/markets/articles/0,7340,L-3773338,00.html">וגיוס צפוי של 1.5 מיליארד דולר באג"ח</a> שישמש למחזור חלק מהחוב הקיים.</p>
      <figure>
        <img src="https://images1.calcalist.co.il/PicServer3/2019/02/19/885894/1NL.jpg"/>
        <figcaption>מנכ"ל טבע קור שולץ <br/>צילום: סיון פרג'</figcaption>
      </figure>
    </article>
  </body>
</html>