<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773803,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="מחאות ברחבי איראן בעקבות הקצבת הדלק והעלאת מחיריו"/>
    <meta property="og:description" content="הרשויות בריפובליקה האיסלאמית הודיעו במפתיע כי תחול הקצבה על הדלק ויבוטלו הסובסידיות עליו - במטרה לצמצם את השפעת הסנקציות האמריקאיות; הדבר גרם לעליית מחירים של לפחות 50% מאז אתמול; במסגרת המהומות, ניסו אזרחים להצית מאגר דלק במרכז המדינה, ובעיר משהד נטשו נהגים את מכוניותיהם בדרכים מרכזיות"/>
  </head>
  <body>
    <article>
      <h1>מחאות ברחבי איראן בעקבות הקצבת הדלק והעלאת מחיריו</h1>
      <h2>הרשויות בריפובליקה האיסלאמית הודיעו במפתיע כי תחול הקצבה על הדלק ויבוטלו הסובסידיות עליו - במטרה לצמצם את השפעת הסנקציות האמריקאיות; הדבר גרם לעליית מחירים של לפחות 50% מאז אתמול; במסגרת המהומות, ניסו אזרחים להצית מאגר דלק במרכז המדינה, ובעיר משהד נטשו נהגים את מכוניותיהם בדרכים מרכזיות</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">שירות כלכליסט</a></address>
      <p>מחאות פרצו בכל רחבי איראן במהלך סוף השבוע בעקבות הודעתה המפתיעה של הממשלה על החלת הקצבה על הדלק והעלאת מחיריו, כך לפי דיווחים של כלי תקשורת במדינה. לפי ה-BBC, המחירים עלו בלפחות 50% מאז אתמול (ו').</p>
      <p>הרשויות במדינה צמצמו את סבסוד מחירי הנפט בכדי לרסן את השפעת <a href="https://www.calcalist.co.il/world/articles/0,7340,L-3764948,00.html">הסנקציות של ארה"ב</a> שכבר השפיעו באופן חריף על הכלכלה האירנית. מדובר בין היתר בסנקציות כבדות על יצוא הנפט, והן הוטלו אחרי פרישתה של ארה"ב מהסכם הגרעין ב-2018.</p>
      <figure>
        <img src="https://images1.calcalist.co.il/PicServer3/2019/11/16/947843/1NL.jpg"/>
        <figcaption>תחנת דלק באיראן <br/>צילום: אי פי איי</figcaption>
      </figure>
      <p>סוכנות החדשות האיראנית IRNA דיווחה כי אתמול בערב אירעו הפגנות "חמורות" בסירג׳אן, שבמרכז איראן, לאחר "אנשים תקפו מאגר נפט בעיר וניסו להעלות אותו באש". המשטרה התערבה בניסיון לפזרם. הפגנות פרצו גם בערים אחרות ביניהן משהד, בירג'אנד, אהוואז, גצ'סראן, אבדאן, מאחשאהר, שירז ובנדר עבאס.</p>
      <p>לפי דיווח של סוכנות הידיעות AP , המצוטטת את התקשורת האיראנית, במשהד, העיר השנייה בגודלה באיראן, המוני מפגינים זועמים חסמו רחובות על ידי נטישת רכביהם בדרכים מרכזיות.</p>
      <p>במסגרת הצעדים החדשים, כל נהג יוכל לרכוש 60 ליטר דלק בחודש תמורת 15 אלף ריאל (0.13 דולר) לליטר. כל ליטר נוסף יעלה 30 אלף ריאל. בעבר נהגים הורשו לקנות עד 250 ליטר ב-10,000 ריאל לליטר.</p>
      <p>לטענת המממשלה, הרווח שיצטבר מהסרת הסבסוד של דלק ישמש לתשלום במזומן למשקי בית בעלי הכנסה נמוכה. ראש הארגון לתכנון ותקצוב, מוחמד בקר נוקבאהט, אמר שהחל מחודש זה, 18 מיליון משפחות יקבלו תוספת קצבה במזומן כתוצאה מהעלייה במחירי הדלק. לדבריו, המהלך עתיד להכניס 300 מיליארד ריאל בשנה.</p>
      <figure>
        <img src="https://images1.calcalist.co.il/PicServer3/2018/05/16/818011/9_l.jpg"/>
        <figcaption>הנשיא רוחאני <br/>צילום: רויטרס</figcaption>
      </figure>
      <p>הנשיא חסן רוחאני אמר בשבת ש-75% מהאיראנים נמצאים כעת "תחת לחץ" ושההכנסות הנוספות ממחירי הדלק שעלו יגיעו אליהם ולא למשרד האוצר.</p>
      <p>באיראן מחירי הדלק הם מהזולים בעולם בזכות סובסידיות מקיפות ובעקבות נפילת ערך שער המטבע שלה - הריאל. היא גם אחת מיצרניות הנפט הגדולות בעולם, אך הסנקציות האמריקאיות פגעו קשות בכלכלתה, הבריחו משקיעים זרים ועוררו מחמאות מקומיות.</p>
    </article>
  </body>
</html>