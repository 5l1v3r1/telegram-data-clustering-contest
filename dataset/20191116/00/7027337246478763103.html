<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698537/%D8%AA%D9%84%D9%88%DB%8C%D8%B2%DB%8C%D9%88%D9%86-%D9%87%D9%86%D8%AF-%D8%AC%D8%B1%D8%A7%D8%AD%DB%8C-%D8%A8%DB%8C%D9%86%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%AD%D8%AF%D9%88%D8%AF-500-%D8%AF%D9%84%D8%A7%D8%B1-%D9%85%D8%B1%D8%AF%D8%A7%D9%86-%D9%88-%D8%B2%D9%86%D8%A7%D9%86-%D8%A8%DB%8C%D9%86%DB%8C-%DA%86%D8%B3%D8%A8-%D8%B2%D8%AF%D9%87-%D8%AF%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="تلویزیون هند: جراحی بینی در ایران حدود 500 دلار/ مردان و زنان بینی چسب زده در خیابان‌ها"/>
    <meta property="og:description" content="قیمت پایین و خدمات با کیفیت بالا توسط جراحان پلاستیک ایرانی بسیاری از گردشگران خارجی را به سفر به ایران سوق داده است."/>
  </head>
  <body>
    <article>
      <h1>تلویزیون هند: جراحی بینی در ایران حدود 500 دلار/ مردان و زنان بینی چسب زده در خیابان‌ها</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>قیمت پایین و خدمات با کیفیت بالا توسط جراحان پلاستیک ایرانی بسیاری از گردشگران خارجی را به سفر به ایران سوق داده است.</b>
      </p>
      <p>شبکه خبری <b>"ایندیا تودی"</b> هندوستان، گزارشی اختصاصی درباره رونق عمل‌های جراحی زیبایی به ویژه جراحی بینی در ایران تهیه کرده است.</p>
      <p>به گزارش <a href="http://www.asriran.com/">عصرایران</a>، این گزارش که در وب سایت این شبکه خبری هم بازتاب یافته به رونق عمل‌های جراجی زیبایی به ویژه جراحی زیبایی بینی در ایران پرداخته است.</p>
      <p>در این گزارش آمده:</p>
      <figure>
        <img src="https://cdn.asriran.com/files/fa/news/1398/8/25/1037504_812.jpg"/>
      </figure>
      <p>"علیرغم اینکه ایران یک جامعه محافظه‌کار تلقی می‌شود، اما سالانه دهها هزار ایرانی حاضرند برای بهبود "ظاهر" خود، زیر تیغ جراحی بروند. زنان و مردان ایرانی که نژاد آریایی دارند، به طور فزاینده‌ای درگیر عمل‌های زیبایی هستند.</p>
      <p>در ایران تجارت زیبایی با افزایش مداوم تقاضا برای جراحی‌های "پلاستیک" رونق زیادی دارد.</p>
      <p>ایران در مورد جراحی زیبایی بینی در رده یکی از کشورهای برتر رتبه‌بندی شده است. تخمین زده می‌شود تقریبا سالانه بیش از 200 هزار ایرانی که بیشتر آنها از زنان هستند، برای کاهش اندازه بینی خود به پزشکان جراح زیبایی مراجعه می‌کنند. </p>
      <p>برخلاف برخی کشورغربی، جراحی‌هایی چون زیبایی بینی، و یا تزریق "بوتاکس" یا کاشت گونه و.. در ایران به لحاظ قیمتی مقرون به صرفه‌تر است.  </p>
      <p>احتمال زیادی وجود دارد که هنگام پیاده‌روی در شهرهای ایران با زنان و مردانی مواجه شوید که پس از عمل جراحی زیبایی بینی به روی بینی خود چسب زده باشند. به طور میانگین هزینه تقریبی یک عمل جراحی بینی در ایران 500 دلار است و به خاطر همین قیمت پایین، این کشور مقصد گردشگران خارجی از کشورهای همسایه و جهان برای انجام عمل جراحی زیبایی بینی شده است.</p>
      <p>"مریم" یک کارمند 30 ساله دولت، در این باره به تلویزیون "ایندیا تودی" گفت دوست او برای اینکه سیمایی بهتر داشته باشد، جراحی بینی کرده است. زنان زیادی در ایران قبل از ازدواج برای کوچک کردن بینی خود زیر تیغ جراحی می‌روند.</p>
      <p>"سانا"  دانشجوی ایرانی هم در این باره به گزارشگر تلویزیون "ایندیا تودی" گفت عمل جراحی بینی رایج‌ترین عمل زیبایی در ایران است. با ممنوعیت فیس‌بوک و توییتر در این کشور، ایرانیان عکس‌های خود را از طریق اینستاگرام به اشتراک می‌گذارند.</p>
      <p>"سحر تبر" یکی از دختران نوجوانی بود که به واسطه عمل‌های جراحی زیبایی زیادی که انجام داده بود تبدیل به چهره‌ (شاخ) در اینستاگرام شده و به شهرت رسیده بود. او حضورش در فضای مجازی را یک نوع "هنر" و روشی برای "ابراز خود" بیان کرده بود.   </p>
      <p>
        <b> ایران تغییر کرده است</b>
      </p>
      <p>دکتر "معصومه ابتکار" ، معاون رئیس جمهوری ایران در امور زنان و خانواده، در گفتگو با تلویزیون "ایندیا تودی" درباره رونق عمل‌های جراحی پلاستیک در ایران سخن گفت.</p>
      <p> او گفت: "ایران تغییر کرده است.. ما جراحان زیادی داریم. ما به مراکز پزشکی متعدد و بهبود کیفیت زندگی دسترسی داریم."</p>
      <p>
        <b>جراحی پلاستیک: یک صنعت رو به رشد در ایران</b>
      </p>
      <p>جراحی پلاستیک یک صنعت رو به رشد در ایران است. قیمت پایین و خدمات با کیفیت بالا توسط جراحان پلاستیک ایرانی بسیاری از گردشگران خارجی را به سفر به ایران سوق داده است.</p>
      <p>برخی از آژانس‌های مسافرتی حتی بسته‌هایی مانند "بسته تور جراحی پلاستیک ایران" ارائه می‌دهند.</p>
      <p>متخصصان ایرانی جراحی‌های متنوعی مانند جراحی زیبایی بینی، جراحی زیبایی پلک، کاشت گونه، کاشت چانه، تزریق بوتاکس، پروتز سینه، "لیپوساکشن"، جراحی زیبایی بینی یا حتی "فیس لیفت" (کشیدن پوست صورت) ارائه می‌دهند.</p>
      <p>از بین تمام جراحی‌های زیبایی، جراحی زیبایی بینی میزان موفقیت بالایی دارد. چندین وب سایت بین‌المللی گردشگری پنل‌های گفتگوی ویژه‌ای درباره ایران به عنوان یکی از مقاصد انجام "جراحی زیبایی بینی" ایجاد کرده‌اند.</p>
      <p> </p>
      <p> </p>
      <p> </p>
    </article>
  </body>
</html>