<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698490/%D9%81%DB%8C%D9%84%D8%AA%D8%B1%D9%87%D8%A7%DB%8C-%D8%B3%DB%8C%DA%AF%D8%A7%D8%B1-%D8%A8%D8%B2%D8%B1%DA%AF%E2%80%8C%D8%AA%D8%B1%DB%8C%D9%86-%D8%A2%D9%84%D8%A7%DB%8C%D9%86%D8%AF%D9%87%E2%80%8C%DB%8C-%D9%BE%D9%84%D8%A7%D8%B3%D8%AA%DB%8C%DA%A9%DB%8C-%D9%85%D8%AD%DB%8C%D8%B7%E2%80%8C%D8%B2%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="فیلترهای سیگار، بزرگ‌ترین آلاینده‌ی پلاستیکی محیط‌زیست"/>
    <meta property="og:description" content="دبیر اتحادیه صنایع بازیافت ایران گفت: فیلترهای سیگار بزرگ‌ترین آلاینده‌ی پلاستیکی محیط‌زیست هستند."/>
  </head>
  <body>
    <article>
      <h1>فیلترهای سیگار، بزرگ‌ترین آلاینده‌ی پلاستیکی محیط‌زیست</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037396_670.jpg"/>
      </figure>
      <p>دبیر اتحادیه صنایع بازیافت ایران گفت: فیلترهای سیگار بزرگ‌ترین آلاینده‌ی پلاستیکی محیط‌زیست هستند.</p>
      <p>امین صدر نژاد در گفت‌وگو با ایسنا، بیان کرد: بیش‌ترین زباله جمع‌آوری شده در سواحل جهان به ته سیگار تعلق دارد و در ٣٢ سال گذشته ۶۰۰ میلیون ته سیگار توسط گروه حفاظت از اقیانوس جمع آوری شده است.</p>
      <p>وی با بیان اینکه تجزیه فیلترهای دارای پلاستیک این سیگارها در طبیعت به حداقل ده سال زمان نیاز دارد، افزود: سالانه نزدیک به شش تریلیون سیگار فیلتردار در جهان تولید و تخمین زده می‌شود که دوسوم ته سیگارها در طبیعت به‌طور غیرمسئولانه رها می‌شوند.</p>
      <p>صدر نژاد با بیان اینکه فیلترهای سیگار از نوعی پلاستیک به اسم سلولز استات هستند که تجزیه آن‌ها در طبیعت بیش از ۱۰ سال طول می‌کشد، اضافه کرد: این فیلترها نه‌تنها از ابتلا به سرطان جلوگیری نمی‌کنند، بلکه بزرگ‌ترین آلاینده‌ی پلاستیکی محیط‌زیست هستند.</p>
      <p>دبیر اتحادیه صنایع بازیافت ایران با اشاره به اینکه فیلتر سیگار از الیافی به نام «استات سلولز» که یک پلیمر غیرقابل تجزیه و سمی ساخته شده است، گفت: رها کردن فیلتر سیگار در آب‌های روان سبب می‌شود که این فیلترها به داخل مخازن سدهایی که آب شرب را تأمین می‌کنند، وارد شوند و به دلیل عدم تجزیه‌پذیری، مواد خطرناک خود را در آب رها کنند.</p>
      <p>وی با بیان اینکه در فیلتر باقیمانده از سیگارهای دودشده، مواد سمی و فلزات سنگین خطرناک دیگری چون نیکوتین، سرب، مس و کروم هم وجود دارد که در یک بسته متشکل از ۱۲ هزار الیاف پلاستیکی در هم تنیده مانند استات سلولز و تجزیه‌ناپذیر جاسازی شده‌اند، بیان کرد: موادی که سالانه سبب مرگ میلیون‌ها پرنده و آبزیان ساکن در تالاب‌ها، دریاچه‌ها، رودخانه‌ها و دریاهای آزاد می‌شوند و چرخه شومی که البته در زنجیره غذایی درنهایت به انسان هم بازمی‌گردد.</p>
      <p>صدر نژاد یادآور شد: ازجمله راهکارهای مدیریتی پیشنهاد شده در آمریکا می‌توان به ممنوعیت کامل فروش سیگارهای فیلتردار، پرداختن کمک هزینه تشویقی برای بازگرداندن ته سیگارها (نوعی گرویی برای فیلتر سیگار) و افزایش شصت‌درصدی قیمت سیگار برای تأمین هزینه جمع‌آوری ته سیگارها در طبیعت اشاره کرد.</p>
    </article>
  </body>
</html>