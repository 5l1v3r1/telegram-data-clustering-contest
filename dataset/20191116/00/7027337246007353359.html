<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698495/%D9%87%D8%B2%DB%8C%D9%86%D9%87-15-%D9%87%D8%B2%D8%A7%D8%B1-%DB%8C%D9%88%D8%B1%D9%88%DB%8C%DB%8C-%D8%AF%D8%B1%D9%85%D8%A7%D9%86-%D8%B3%D9%87%D8%B1%D8%A7%D8%A8-%D9%85%D8%B1%D8%A7%D8%AF%DB%8C-%D8%AF%D8%B1-%D8%A2%D9%84%D9%85%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="هزینه &quot;15 هزار یورویی&quot; درمان سهراب مرادی در آلمان"/>
    <meta property="og:description" content="رییس فدراسیون پزشکی ورزشی با اشاره به اینکه ۱۵ هزار یورو هزینه درمان سهراب مرادی در آلمان بود، گفت: خوشبختانه روند درمان این قهرمان مطلوب است و امیدواریم در ادامه نیز مشکلی پیش نیاید."/>
  </head>
  <body>
    <article>
      <h1>هزینه "15 هزار یورویی" درمان سهراب مرادی در آلمان</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037401_988.jpg"/>
      </figure>
      <p>رییس فدراسیون پزشکی ورزشی با اشاره به اینکه ۱۵ هزار یورو هزینه درمان سهراب مرادی در آلمان بود، گفت: خوشبختانه روند درمان این قهرمان مطلوب است و امیدواریم در ادامه نیز مشکلی پیش نیاید.</p>
      <p>غلامرضا نوروزی در گفت‌وگو با ایسنا، در ارتباط با آخرین وضعیت و هزینه‌های درمانی سهراب مرادی قهرمان جهان و المپیک، اظهار کرد: خوشبختانه در مورد سهراب مرادی کاری که می‌توانستیم در آلمان و ایران انجام دادیم و جراحی و توانبخشی مدنظر قرار گرفت و در حال حاضر سهراب مرادی محدودیت حرکتی ندارد و دامنه حرکتی وی مناسب است.</p>
      <p>وی ادامه داد: این قهرمان کشورمان هم اکنون مشغول افزایش قدرت کتف خود است و روز به روز شاهد افزایش توان وی هستیم و امیدواریم که بتواند نتایج مطلوبی را به دست آورد و موفق به کسب سهمیه المپیک ۲۰۲۰ توکیو شود.</p>
      <p>رییس فدراسیون پزشکی ورزشی در ادامه با بیان اینکه سهراب مرادی با وزنه طرف است و به تازگی جراحی شده است، اظهار کرد: شرایط این ورزشکار مطلوب است و نگرانی در ارتباط با وزنه زدن وجود ندارد، با این حال ورزشکار به خوبی متوجه می‌شود که چه وزنه‌هایی به او فشار بیش از حد وارد می‌کند. تا به اینجای کار مسیر درمان مناسب بوده است و امیدواریم در ادامه نیز مشکلی پیش نیاید.</p>
      <p>به گزارش ایسنا، سهراب مرادی قهرمان وزنه برداری جهان و المپیک اواخر مرداد ماه سال جاری در هانوفر آلمان از ناحیه شانه تحت عمل جراحی قرار گرفت. وی حدود ٢ ماه پیش از جراحی در تمرینات و هنگام زدن وزنه ۲۰۰ کیلوگرمی از ناحیه کتف و آرنج دچار مصدومیت شد.</p>
    </article>
  </body>
</html>