<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698503/%DA%86%D9%87%D9%84%E2%80%8C%D9%88%D9%86%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%81%DB%8C%D9%84%D9%85-%D8%B1%D8%B4%D8%AF-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="چهل‌ونهمین جشنواره فیلم رشد افتتاح شد"/>
    <meta property="og:description" content="آیین افتتاحیه چهل و نهمین جشنواره بین‌المللی فیلم‌های علمی، آموزشی و تربیتی‌ رشد، عصر جمعه ۲۴ آبان ماه ۱۳۹۸ در سینما فلسطین برگزار شد."/>
  </head>
  <body>
    <article>
      <h1>چهل‌ونهمین جشنواره فیلم رشد افتتاح شد</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037431_656.jpg"/>
      </figure>
      <p>آیین افتتاحیه چهل و نهمین جشنواره بین‌المللی فیلم‌های علمی، آموزشی و تربیتی‌ رشد، عصر جمعه ۲۴ آبان ماه ۱۳۹۸ در سینما فلسطین برگزار شد.</p>
      <p>به گزارش ایسنا، این مراسم با تلاوت آیات قرآن کریم توسط یک قاری نوجوان و پخش سرود ملی جمهوری اسلامی ایران آغاز و در ادامه نماهنگی از فیلم سینمایی «محمد رسول الله» به مناسبت میلاد پیامبر اکرم (ص) برای حاضران پخش شد.</p>
      <p>
        <b>رشد؛ در آستانه ورود به دوران تازه</b>
      </p>
      <p>در بخش نخست مراسم افتتاحیه، وحید گلستان دبیر جشنواره ضمن خیر مقدم به حضار و تبریک میلاد پیامبر اکرم (ص) گفت: امسال با نگاهی توسعه‌محور، روبه جلو و تحولی، جشنواره را آغاز کردیم. تحقق این نگاه تحولی در کوتاه‌مدت ممکن نیست و به همین جهت تلاش ویژه‌ای را برای پنجاه سالگی جشنواره رشد آغاز کردیم و گام اول را برداشتیم که انشاءالله شکل کامل این تحول را در دوره‌ آتی جشنواره شاهد باشیم.</p>
      <p>او افزود: سند برنامه توسعه ملی آموزش فرصت تازه‌ای برای ورود فیلم تربیتی به فرآیند آموزش پیش روی ما قرار داده است. از طرفی، امکان تازه فناوری و ضرورت‌های پسااینترنتی اشاعه و ارتباط جشنواره رشد را نسبت به سایر جشنواره‌ها متفاوت می‌کند. این موضوع می‌تواند ما را وارد دوره‌ای تازه کند. از زاویه دیگر ضرورت ایجاد بازار فیلم آموزشی که یکی از ضرورت‌های مغفول سال‌های گذشته است، سبب شد تا ما به سمت تحقق این موارد حرکت کنیم و گام اول را برداشته‌ایم.</p>
      <p>دبیر چهل و نهمین جشنواره فیلم رشد، ضمن اشاره به رشد آموزشی جشنواره در این دوره اظهار داشت: یکی از اتفاقات ویژه این جشنواره، کارگروه طراحی آموزشی است که قبل از ورود فیلم‌ها به داوری تشکیل شده است. به این معنی که اگر بخواهیم یک وجه تمایز در فیلم آموزشی - در مقایسه با سایر فیلم‌ها - در نظر بگیریم، برای فیلم آموزشی به عنوان یک رسانه بینارشته‌ای، طراحی آموزشی صورت می‌گیرد.</p>
      <p>او ادامه داد: از آنجایی که این طراحی آموزشی ضرورتا برای فیلم‌هایی که در جشنواره حضور دارند، صورت نگرفته است، ما در این کارگروه تلاش کردیم تا بخشی از این طراحی آموزشی را صورت دهیم.</p>
      <p>گلستان عنوان کرد: امسال برای اولین‌ بار در هفت مدرسه نمایش آزمایشی انجام شد و بر اساس بازخوردی که از دانش‌آموزان گرفتیم، شکل و محتوای سانس‌های مربوط به دانش‌آموزان تغییر جدی و جذابی کرد. در عین حال دفترچه‌ای آماده شده که به معلمان کمک می‌کند تا قبل از حضور دانش‌آموزان در سالن‌های نمایش فرایندهای آموزشی را انجام دهند. به عبارتی ما به سمت تکمیل فرایند آموزشی رفته‌ایم.</p>
      <p>وحید گلستان با بیان اتفاقات بین‌المللی رخ داده در این دوره، اضافه کرد: در بعد بین‌الملل اتفاقات خوبی افتاده است. از فردا همزمان با آغاز جشنواره ۱۲ مدرسه ایرانی در نقاط مختلف دنیا به پخش فیلم‌های جشنواره می‌پردازند.</p>
      <p>او تاکید کرد: بیش از ۲۴۰ مرکز که ۴۰ مرکز به صورت سالن نمایش ثابت و ۱۹۶ سالن نمایش سیار در شهر تهران و حدود ۲۱ سالن نمایش ثابت در شهرستان‌ها و ۴۰ سالن نمایش سیار در شهرستان‌های تهران به پخش فیلم‌ها می‌پردازند. این جشنواره از ۲۴ آبان تا اردیبهشت ۱۳۹۹ در همه استان‌ها ادامه خواهد داشت‌ و ۱۴۰۰ سالن آثار را نمایش می‌دهند. پنج نشست علمی داریم که در ایام جشنواره برگزار می‌شود و خروجی آن تبدیل به ضمن خدمت برای فرهنگیان می‌شود. سه کارگاه آموزشی هم در حاشیه برگزاری جشنواره برگزار می‌شود.</p>
      <p>گلستان در شرح برنامه‌های این دوره جشنواره، گفت: سه شب بین‌المللی در راستای دیپلماسی بین‌ فرهگنی برگزار می‌شود. شب اول شب سینمایی ملل اسلامی، شب دوم شب سینمای آلمان و شب سوم شب یونسکو برگزار می‌شود. چهارشنبه شب نیز مروری بر آثار سیفژ که آثار دغدغه‌مند حوزه سینمای کودک و نوجوان است، خواهد بود.</p>
      <p>
        <b>می‌خواهیم فیلم‌ها را از آرشیو خارج و به جامعه معرفی کنیم</b>
      </p>
      <p>در ادامه این مراسم، «مسعود فیاضی» مدیر کل دفتر انتشارات و فناوری آموزشی سازمان پژوهش و برنامه‌ریزی آموزشی وزارت آموزش و پرورش با اشاره به جشنواره فیلم رشد گفت: در ابتدا این روز مبارک را به همه شیعیان تبریک عرض می‌کنم. امروز ولادت پیامبری است که کامل‌ترین دین را برای ما آورده و امیدوارم بتوانیم سربازان خوبی برای این دین باشیم. جشنواره فیلم رشد برای آموزش و پرورش است اما در واقع به سازمان پژوهش و برنامه ریزی آموزشی وابسته است.</p>
      <p>او ادامه داد: در چهار ماه گذشته همه ارگان‌ها به یاری ما آمدند و از صمیم قلبم از یاری تمام آنها متشکرم.</p>
      <p>فیاضی همچنین با تاکید بر اهمیت جشنواره فیلم رشد برای وزارت آموزش و پرورش عنوان کرد: جشنواره بین‌المللی فیلم رشد برای وزارتخانه از اهمیت بالایی برخوردار است زیرا اضلاعی دارد که مخاطب می‌تواند با آن همذات‌پنداری کند و ارتباط بگیرد، همچنین کمک بزرگی به مقوله تربیت و مسائل دینی دانش‌آموزان دارد.</p>
      <p>او درباره تعداد فیلم‌های شرکت کننده در این جشنواره گفت: جشنواره فیلم رشد حدودا ۳۰۰۰ فیلم جذب کرده که تنها ۲۲ فیلم به مرحله نهایی راه پیدا کرده‌اند. از اعضای هیات انتخاب که وقت گذاشتند و تمام آنها را دیدند تشکر می‌کنم. نکته بعدی مهم این است که جشنواره رشد ماهیت بین‌المللی دارد زیرا به ما کمک می‌کند با سراسر جهان ارتباط بگیریم.</p>
      <p>مدیر کل دفتر انتشارات و فناوری آموزشی در پایان خاطرنشان کرد: ما می‌خواهیم فیلم‌ها را از آرشیو خارج و به جامعه معرفی کنیم.</p>
      <p>او گفت: از همه کسانی که به ما کردند، همچنین از شبکه امید که این مراسم را به صورت زنده پخش می‌کند و به جشنواره نگاهی ویژه دارد، متشکرم. امیدوارم نتایج این جشنواره برای فرزندان این جامعه، موثر واقع شود و خداوند از ما راضی باشد.</p>
      <p>
        <b>حال آموزش و پرورش با فرهنگ خوش می‌شود</b>
      </p>
      <p>در بخش دیگر مراسم افتتاحیه چهل‌ونهمین دوره جشنواره فیلم رشد، «علی رمضانی» مدیر کل فرهنگی هنری، اردوها و فضای پرورشی آموزش و پرورش گفت: امیدوارم کارهای مثبت مسعود فیاضی و وحید گلستان در برپایی این دوره، باعث رضایت دانش‌آموزان و سایر ادارات فرهنگی هنری و معاونین پرورشی سراسر کشور باشد. در جشنواره امسال بیش از ۳۰ هزار نفر شرکت کرده‌اند و این ظرفیت ویژه‌ای برای آموزش و پرورش ایجاد کرده است.</p>
      <p>او ادامه داد: در این جشنواره در خدمت دانش آموزان هستیم و شرایطی فراهم شده تا در بحث آموزش و در حوزه همکاران فرهنگی هم دوره‌های ویژه ای داشته باشیم. در آموزش و پرورش کارهای مثبتی در حوزه فیلم و سینما شروع شد اما به نحو احسن انجام نگرفت. حالا اگر آموزش و پرورش با کمک سازمان پژوهش و برنامه‌ریزی درسی که متولی اصلی درس ملی است، به حوزه فرهنگ ورود پیدا کنند، حال آن را خوش خواهد کرد.</p>
      <p>رمضانی در پایان خاطرنشان کرد: یکی دیگر از نگرانی‌های ما دانش‌آموزانی هستند که در این جشنواره شرکت می‌کنند و آثارشان در اختیار دیگر دانش آموزان و مربیان قرار نمی‌گیرد. دکتر فیاضی شرایطی را فراهم کرده‌ که فیلم‌های دوره‌های قبلی جشنواره فیلم رشد در اختیار سازمان پژوهش قرار بگیرد و با استفاده از طرح سینما در مدرسه، مورد استفاده قرار بگیرد.</p>
      <p>
        <b>مهارت‌آموزی؛ راه حرکت در مسیر تمدن‌سازی اسلامی</b>
      </p>
      <p>در قسمت دیگری از این مراسم، «حجت‌الاسلام دکتر علی ذوعلم»، رئیس سازمان پژوهش و برنامه‌ریزی آموزشی وزارت آموزش و پرورش، ضمن خیرمقدم به حاضران گفت: در سازمان پژوهش بار سنگینی بر دوش داریم. دانش آموزان و دبیران نیمی از جمعیت کشور را تشکیل می‌دهند و از ما مطالبه دارند، در عوض ما باید جوابگوی نیاز آنها باشیم.</p>
      <p>او ادامه داد: اگر امروز اینجا جمع شده‌ایم مدیون خون شهدا هستیم و باید از رهبر معظم کشورمان هم یاد کنیم زیرا همیشه به دنبال گرفتن حق مردم است و به تحصیل اهمیت زیادی می‌دهد.</p>
      <p>حجت‌الاسلام ذوعلم ادامه داد: اگر می‌خواهیم مهارت بچه‌ها را بیشتر کنیم باید آنها را به بصیرت فرهنگی و هنری برسانیم تا به پرسش‌گری و تفکر دست پیدا کنند. رسیدن به این توانایی تنها با کتاب درسی مقدور نیست. فیلم آموزشی را باید از حاشیه به متن بیاوریم و به صدر برسانیم. شاید هنوز در ایران به تولید فیلم آموزشی که واقعا بتواند بخشی از بار اهداف تربیتی را به دوش بکشد، نشده‌ایم.</p>
      <p>ذوعلم خاطرنشان کرد: چهل و نهمین جشنواره فیلم رشد غنی‌تر و بهتر از هر سال برگزار می‌شود. از آقای گلستان که باسلیقه و دغدغه‌مند کار را جلو بردند، تشکر می‌کنم. باید بگویم اگر ما نتوانیم حوزه‌های تربیت را به طور کامل دنبال کنیم و برای مهارت‌آموزی بچه‌ها موفق نباشیم، آینده کشورمان چطور می‌خواهد بهتر از این باشد و در مسیر تمدن‌سازی اسلامی حرکت کند؟ تلقی‌ای که از اسلام ناب می‌شود تنها به عبادات و مناسک محدود نمی‌شود بلکه به حوزه آموزش مربوط می‌شود و فیلم آموزشی این امکان را فراهم می‌کند.</p>
      <p>
        <b>قدردانی از فرهنگیان برگزیده استان‌ها</b>
      </p>
      <p>در بخش دیگری از افتتاحیه چهل و نهمین دوره جشنواره بین‌المللی فیلم‌های علمی، آموزشی و تربیتی رشد، توسط حجت الاسلام ذوعلم، علیرضا کاظمی معاون پرورشی وزارت آموزش و پرورش، وحید گلستان دبیر چهل و نهمین دوره جشنواره رشد، دراگان میلینکوویچ داور بخش مسابقه داستانی، بکر بلبل داور بخش مسابقه مستند، کیم جین یو داور بخش مسابقه پویانمایی، شیخ علی ظاهر و ویفا آنجاونکمین داوران بخش دانش آموزان و فرهنگیان فیلمساز از فرهنگیان و دبیران برگزیده استان‌های وزارت آموزش و پرورش تقدیر به عمل آمد.</p>
      <p>در این بخش «شیخ علی ظاهر» داور بخش دانش‌آموزان و فرهنگیان فیلمساز از کشور لبنان درباره چهل و نهمین جشنواره فیلم رشد گفت: از وزارت آموزش و پرورش برای دعوت از بنده تشکر می‌کنم، این تجربه برای من بسیار مهم است و حتما در کشور خودم از آن استفاده خواهم کرد. از لبنان آمده‌ام و به جرأت می‌گویم چنین جشنواره‌ای در کل منطقه خاورمیانه وجود ندارد.</p>
      <p>«دراگان میلینکوویچ» داور بخش مسابقه داستانی جشنواره هم گفت: باعث افتخار من است که بار دیگر اینجا هستم، از مسئولانی که باعث برگزاری این جشنواره بودند تشکر می‌کنم و مردم را دعوت می‌کنم تا برای تماشای فیلم‌های جشنواره رشد، به این سینما بیایند.</p>
      <p>در پایان مراسم آغازین چهل و نهمین جشنواره بین‌المللی فیلم رشد، فیلم سینمایی «قطار آن شب» با حضور «حمیدرضا قطبی» کارگردان و عوامل سازنده فیلم روی پرده رفت.</p>
    </article>
  </body>
</html>