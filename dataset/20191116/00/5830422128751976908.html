<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140684/%D8%AA%D9%88%D8%B6%DB%8C%D8%AD%D8%A7%D8%AA-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88-%D9%86%D9%81%D8%B9-%D9%85%D8%B1%D8%AF%D9%85-%D8%AA%DA%A9%D8%B0%DB%8C%D8%A8-%D8%AC%D8%A8%D8%B1%D8%A7%D9%86-%D8%A8%D9%88%D8%AF%D8%AC%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="توضیحات رئیس جمهور درباره افزایش قیمت بنزین و نفع مردم / تکذیب جبران بودجه"/>
    <meta property="og:description" content="رئیس جمهور با اعلام مخالفت با بنزین ۵ هزار تومانی و نفع مردم از افزایش قیمت گفت: هیچ کس تصور نکند چون شرایط اقتصادی دولت سخت شده دست به این اقدام زده تا بخواهد بودجه را جبران کند."/>
  </head>
  <body>
    <article>
      <h1>توضیحات رئیس جمهور درباره افزایش قیمت بنزین و نفع مردم / تکذیب جبران بودجه</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <i>رئیس جمهور با اعلام مخالفت با بنزین ۵ هزار تومانی و نفع مردم از افزایش قیمت گفت: هیچ کس تصور نکند چون شرایط اقتصادی دولت سخت شده دست به این اقدام زده تا بخواهد بودجه را جبران کند.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از پایگاه اطلاع‌رسانی دولت، حسن روحانی در دیدار دیروز برخی اعضای دولت و مسوولان با اشاره به اقدام دولت در افزایش نرخ بنزین اعلام کرد: دولت مدت ها به دنبال آن بود تا از طریقی بتواند از  اقشار ضعیف کشور که بواسطه شرایط اقتصادی در فشار هستند، حمایت و به آنها کمک کند اما به دلیل کمبود منابع درآمدی و بودجه توان اجرای آن وجود نداشت.</p>
      <p>امروز اقشاری در جامعه هستند که در زندگی با مشکلات مواجه هستند. فشارهای اقتصادی شدید در سال 97 و 98 به زندگی مردم وارد شد و دولت می خواهد در حد تامین نیازمندی های ضروری، حمایتی از مردم کرده و به خانواده هایی که احساس می کنیم در فشار بیشتر هستند کمکی کرده باشیم.</p>
      <p>برای تعیین اقشار ضعیف جامعه نیاز به آمار و ارقام دقیق داریم اما در همین حدی که امکان تشخیص وجود دارد می توانیم جامعه را به دو بخش تقسیم کنیم. بر این اساس حدود 75 درصد در شرایط فشار قرار دارند و شرایط زندگی حدود 25 درصد هم خوب است و بر مبنای محاسبات 18 تا 19 میلیون خانوار و جمعیتی در حدود 60 میلیون نفر مشمول طرح حمایتی دولت خواهند بود و این مبلغ هم کمک به فرد نبوده و کمک به خانوار به شمار می رود.</p>
      <p>تلاش این است بتوان این مبلغ را ماهیانه به حساب خانوارها پرداخت کنیم و در اوایل آذر ماه اولین نوبت آن پرداخت شود. این اقدام برای اقشار مستضعف جامعه کمک کوچکی به شمار می رود و در مجموع اصل این کار ضروری است.</p>
      <p>برخی معتقد بودند قیمت انرژی با قیمت کشورهای منطقه فاصله زیادی دارد که این موضوع موجب ایجاد مفاسدی از جمله قاچاق خواهد بود و اگر بخواهیم این معضل را از بین ببریم باید به گونه ای قیمت را افزایش دهیم که تقریبا با قیمت انرژی در کشورهای همسایه برابری داشته باشد و با آن مخالفت کردیم.</p>
      <p>البته این اقدام از سوی دولت انجام نشد به علت این بود که معتقد بودیم این افزایش قیمت به نرخ هایی مثل 5 هزار تومان برای هر لیتر بر زندگی مردم تاثیر مستقیم داشته و موجب افزایش تورم خواهد بود.</p>
      <p>انرژی مصرفی ایران با سایر کشورهای دنیا متفاوت و مقدار زیادی است که اصلاح این کار البته نیاز به فرهنگ سازی و تولید خودروی خوب دارد.</p>
      <p>هدف اصلی از این اقدام این بود که از یک طرف فشار زیاد به مردم وارد نشود و از سوی دیگر برای کسانی که مصرف روزانه معمول دارند نرخ بنزین گران نشود. به همین دلیل 60 لیتر را با یک نرخ و نرخ آزاد را به گونه دیگر تعیین کردیم.</p>
      <p>از وزرا و مسوولان خواسته می شود به طور شفاف اهمیت این اقدام را برای مردم به خوبی توضیح دهند. 4 سال است که دولت نسبت به تغییر نرخ بنزین اقدامی نکرده و بعد از 4 سال انجام شده است.</p>
      <p>باید برای مردم توضیح دهیم این اقدام به نفع آنان خواهد بود و دولت علیرغم مشکلات اقتصادی که دارد هرگز قصد برداشت از این پول را نداشته و هر چه درآمد از این محل عاید شود به خانوارها بازخواهد گشت.</p>
      <p>هیچ کس تصور نکند چون شرایط اقتصادی دولت سخت شده دست به این اقدام زده تا بخواهد بودجه را جبران کند. هرگز اینطور نیست و ریالی از این پول به خزانه نخواهد رفت. این کار به نفع مردم و اقشار تحت فشار جامعه بوده و می تواند مفید و موثر باشد. انتهای پیام</p>
    </article>
  </body>
</html>