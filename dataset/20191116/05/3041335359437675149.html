<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/16/politics/antipoliteysi/vaterlo-syriza-ston-metasximatismo-oi-polites-gyrnoun-tin-plati/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-16T05:24:27+00:00"/>
    <meta property="og:title" content="«Βατερλώ» ΣΥΡΙΖΑ στον μετασχηματισμό - Οι πολίτες γυρνούν την πλάτη"/>
    <meta property="og:description" content="Ο Τσίπρας αν και ζήτησε προ ημερών στη χαλαρή σύναξη που είχε με τους βουλευτές του ΣΥΡΙΖΑ να είναι στην πρώτη γραμμή και να κινητοποιηθούν ώστε να υπάρξει η μέγιστη δυνατή συμμετοχή στην προσπάθεια διεύρυνσης και κυρίως να συμβάλλουν ώστε να εγγραφούν νέα μέλη, δεν υπάρχει μέχρι αυτή τη στιγμή ιδιαίτερη ανταπόκριση."/>
  </head>
  <body>
    <article>
      <h6 class="kicker">Υποτονικό ενδιαφέρον</h6>
      <h1>«Βατερλώ» ΣΥΡΙΖΑ στον μετασχηματισμό - Οι πολίτες γυρνούν την πλάτη</h1>
      <h2>Ο Τσίπρας αν και ζήτησε προ ημερών στη χαλαρή σύναξη που είχε με τους βουλευτές του ΣΥΡΙΖΑ να είναι στην πρώτη γραμμή και να κινητοποιηθούν ώστε να υπάρξει η μέγιστη δυνατή συμμετοχή στην προσπάθεια διεύρυνσης και κυρίως να συμβάλλουν ώστε να εγγραφούν νέα μέλη, δεν υπάρχει μέχρι αυτή τη στιγμή ιδιαίτερη ανταπόκριση.</h2>
      <address><time datetime="2019-11-16T05:24:27+00:00">16 Nov 2019, 05:24</time> by <a rel="author" href="https://www.tanea.gr/editor/ravanos-aris/" target="_blank">Ραβανός Αρης</a></address>
      <p>Ιδιαίτερα υποτονική είναι η συμμετοχή των ψηφοφόρων του ΣΥΡΙΖΑ στην επιχείρηση μετασχηματισμού του κόμματος και παρά το γεγονός ότι ψήφισαν τον Αλέξη Τσίπρα δίνοντάς του 31,5%, εντούτοις απέχουν από τη διαδικασία εγγραφής νέων μελών στο κόμμα. Παρά την αγωνιώδη προσπάθεια του ίδιου του Αλέξη Τσίπρα να δώσει πνοή σε αυτή την εξ αρχής δύσκολη διαδικασία, εντούτοις τα μηνύματα είναι αποθαρρυντικά.</p>
      <p>Ο πρόεδρος του ΣΥΡΙΖΑ συνεχίζει τον κύκλο των περιοδειών του ανά την επικράτεια για να ενισχύσει το μήνυμά του και κυρίως να πείσει τμήμα των ψηφοφόρων του κόμματος, ότι πρέπει να εγγραφούν και μέλη.</p>
      <p>
        <a href="https://www.in.gr/2019/11/16/entertainment/music/mikis-theodorakis-istoriki-synaylia-sto-karaiskaki/">Μίκης Θεοδωράκης : Η ιστορική συναυλία στο Καραϊσκάκη</a>
      </p>
      <p>Μέχρι στιγμής η συμμετοχή των πολιτών δεν είναι ικανοποιητική και αυτό καταγράφεται στις έως σήμερα περιοδείες του, καθώς ναι μεν γίνονται εγγραφές, αλλά πρόκειται ουσιαστικά για επανεγγραφές παλαιών μελών, ενώ τα νέα πρόσωπα είναι λίγα. Επί της ουσίας ο αρχηγός της αξιωματικής αντιπολίτευσης αναζητά λύσεις για να μπορέσει να αλλάξει το κλίμα, καθώς η πίεση που ασκείται στο κόμμα και στον ίδιο είναι μεγάλη. Κυρίως όμως η διαδικασία του ανοίγματος δεν πηγαίνει μέχρι στιγμής καλά λόγω της εσωστρεφούς συζήτησης στον ΣΥΡΙΖΑ και του διαγκωνισμού των τάσεων μεταξύ τους και βασικά μεταξύ της προεδρικής ομάδας και των «53». Αυτός ο ανταγωνισμός και η εσωτερική σύγκρουση λειτουργεί αποτρεπτικά και δεν βοηθάει τους ψηφοφόρους να έρθουν πιο κοντά στον ΣΥΡΙΖΑ.</p>
      <p> </p>
      <h3>Ενέσεις ηθικού</h3>
      <p>Ο Τσίπρας αν και ζήτησε προ ημερών στη χαλαρή σύναξη που είχε με τους βουλευτές του ΣΥΡΙΖΑ να είναι στην πρώτη γραμμή και να κινητοποιηθούν ώστε να υπάρξει η μέγιστη δυνατή συμμετοχή στην προσπάθεια διεύρυνσης και κυρίως να συμβάλλουν ώστε να εγγραφούν νέα μέλη, δεν υπάρχει μέχρι αυτή τη στιγμή ιδιαίτερη ανταπόκριση.</p>
      <p>Ο ίδιος συνεχίζει τις ενέσεις ηθικού και παραμένει στην πρώτη γραμμή στην προσπάθεια να αυξηθούν οι εγγραφές. «Πάρτε τον ΣΥΡΙΖΑ στα χέρια σας» είπε και χθες από τη Φλώρινα στο πλαίσιο της διήμερης περιοδείας του στη Δυτική Μακεδονία που ολοκληρώθηκε και από την οποία εξαπέλυσε σφοδρή επίθεση στην κυβέρνηση, θέλοντας να περάσει και το μήνυμα στην κομματική και κοινωνική βάση, ότι δεν το βάζει κάτω και παραμένει σε θέση μάχης.</p>
      <p>Το κλίμα στις περιοδείες του Τσίπρα ναι μεν είναι θετικό, καθώς οι πολίτες που εμφανίζονται είναι ψηφοφόροι του ΣΥΡΙΖΑ και κυρίως του προέδρου του, αλλά υπάρχει σε πολλά σημεία απογοήτευση. Ακόμα και ο ίδιος ο πρώην πρωθυπουργός αισθάνεται πολλές φορές την ανάγκη να μιλήσει πιο ειλικρινά, καθώς βρίσκεται σε φάση ενδοσκόπησης.</p>
      <p>Είναι ενδεικτική η κίνησή του στην Κοζάνη το βράδυ της Τετάρτης, όταν στην ανοιχτή συζήτηση με τους φίλους του ΣΥΡΙΖΑ είπε με μεγάλη δόση ειλικρίνειας σε σημείο που ξάφνιασε: «Ακόμη και εγώ ήμουν κλεισμένος στα κυβερνητικά κτίρια αντιμετωπίζοντας δύσκολες καταστάσεις αλλά και δύσκολες αποφάσεις, με αποτέλεσμα να υπάρξει έλλειμμα στην επαφή με τους πολίτες» τόνισε.</p>
      <p>Το ενδιαφέρον όμως είναι ότι ο Τσίπρας χαρακτήρισε  απαράδεκτο «ένα κόμμα του 32% να έχει οργανωτική δομή που αντιστοιχεί σε κόμμα του 3%», καλώντας τον κόσμο να πάει και να γίνει μέλος. Βέβαια μέχρι στιγμής το μήνυμα του Τσίπρα προωθείται…</p>
      <p> </p>
      <h3>Μήνυμα των 53+</h3>
      <p>Σε αυτό το κλίμα συνεχίζεται με αμείωτη ένταση στο εσωτερικό του ΣΥΡΙΖΑ ο διαγκωνισμός για το ιδεολογικό στίγμα του κόμματος και κυρίως προς τα πού πηγαίνει η αξιωματική αντιπολίτευση. Η προχθεσινή εκδήλωση της εφημερίδας «Εποχή» με θέμα «Στο δρόμο που νικήσαμε, στο δρόμο της Αριστεράς» αποτέλεσε ένα ηχηρό μήνυμα στην ηγεσία του ΣΥΡΙΖΑ και κυρίως για την επιχείρηση μετασχηματισμού του κόμματος.</p>
      <p>Εκεί βρέθηκαν ο Ευκλείδης Τσακαλώτος, ο βασικός εκφραστής της τάσης των «53», ο Νίκος Φίλης, ο Δημήτρης Βίτσας, αλλά και ο Κώστας Αθανασίου, η Ιφιγένεια Καμτσίδου και η Κατερίνα Κνήτου και τα όσα ειπώθηκαν είχαν ενδιαφέρον για τις εσωκομματικές ισορροπίες.</p>
      <p>
        <a href="https://www.tanea.gr/2019/11/14/greece/moni-poretsou-kalytera-sti-moria-eipan-oi-prosfyges-kai-egkateleipsan-to-monastiri/">Μονή Πορετσού: Καλύτερα στη Μόρια είπαν οι πρόσφυγες και εγκατέλειψαν το μοναστήρι!</a>
      </p>
    </article>
  </body>
</html>