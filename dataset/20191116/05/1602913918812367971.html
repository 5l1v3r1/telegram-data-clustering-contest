<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/vremea-in-noiembrie-ce-spun-meteorologii-pentru-perioada-urmatoare-18589976"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T05:19:25+00:00"/>
    <meta property="og:title" content="Vremea în noiembrie. Ce spun meteorologii pentru perioada următoare"/>
    <meta property="og:description" content="Vremea se menţine caldă în acest weekend, cu temperaturi peste normalul climatologic. În ţară vor fi temperaturi maxime de 22 de grade, iar minimele nu vor coborî sub 3 grade Celsius. În Capitală, vor fi temperaturi ridicate, dar dimineaţa şi noaptea se va semnala ceaţă, potrivit ANM."/>
  </head>
  <body>
    <article>
      <h1>Vremea în noiembrie. Ce spun meteorologii pentru perioada următoare</h1>
      <address><time datetime="2019-11-16T05:19:25+00:00">16 Nov 2019, 05:19</time> by <a rel="author" href="https://www.zf.ro/autor/roxana-din" target="_blank">Roxana Din</a></address>
      <p>Vremea se menţine caldă în acest weekend, cu temperaturi peste normalul climatologic. În ţară vor fi temperaturi maxime de 22 de grade, iar minimele nu vor coborî sub 3 grade Celsius. În Capitală, vor fi temperaturi ridicate, dar dimineaţa şi noaptea se va semnala ceaţă, potrivit ANM.</p>
      <p>Sâmbătă, vremea va fi caldă pentru această perioadă, chiar deosebit de caldă în regiunile intracarpatice şi la munte, unde cerul va fi mai mult senin, informează meteorologul de serviciu al ANM.</p>
      <p>În sudul şi estul ţării, în zonele joase de relief, cerul va fi variabil, cu nebulozitate joasă sau ceaţă, dimineaţa şi noaptea, izolat persistente şi asociate cu burniţă.</p>
      <p>„Vântul va avea intensificări la munte, îndeosebi pe crestele Carpaţilor Meridionali, unde rafalele vor depăşi 80-90 km/h, temporar în sudul Banatului, iar la cote mai reduse şi în nord-vest, centru şi nord-est”, informează reprezentantul ANM.</p>
      <p>Maximele zilei de sâmbătă vor fi cuprinse între 12 şi 22 de grade, iar minimele între 4 şi 13 grade, mai coborâte în depresiunile din estul Transilvaniei.</p>
      <p>În Capitală, temperaturile vor fi mai ridicate decât cele normale pentru această perioadă, astfel că, maxima va fi de 17-18 grade, iar minima în jur de 8 grade. Cerul va fi variabil, iar la începutul zilei şi noaptea se va semnala nebulozitatea joasă sau ceaţă.</p>
      <p>Duminică, valorile de temperatură se vor situa peste cele normale pentru a doua jumătate a lunii noiembrie, chiar cu mult mai ridicate în nord-vestul şi centrul ţării, informează meteorologul de serviciu al ANM.</p>
      <p>Potrivit acestuia, cerul va fi variabil, însă în sudul şi estul teritoriului, cu precădere în prima parte a zilei şi noapte va fi nebulozitate joasă şi pe arii extinse, ceaţă şi burniţă.</p>
      <p>„Vântul va avea intensificări la munte, cu viteze maxime pe crestele Carpaţilor Meridionali, unde rafalele vor depăşi 80-90 km/h, în sudul Banatului, iar trecător şi la cote mai reduse şi în celelalte regiuni”, spune meteorologul de serviciu.</p>
      <p>Maximele zilei de duminică se vor încadra între 12 şi 21 de grade, iar minimele, în general, între 3 şi 13 grade.</p>
      <p>La Bucureşti, duminică, cerul va fi variabil cu nebulozitate joasă şi probabilitate mare de ceaţă în prima parte a zilei şi noaptea. Temperatura maximă se va situa în jurul valorii de 17 grade, iar cea minimă va fi de 9-10 grade.</p>
      <p>Prima zi a săptămânii debutează cu înnorări şi ploi temporare, manifestate local.</p>
      <p>„Luni cerul va avea înnorări şi temporar va ploua, local, în vestul ţării şi pe spaţii restrânse în rest. În zonele joase din sud şi est, dimineaţa şi noaptea va fi nebulozitate joasă sau ceaţă, izolat asociată cu burniţă”, precizează reprezentantul ANM.</p>
      <p>Vântul va avea intensificări pe crestele montane şi pe arii restrânse în restul teritoriului. Temperaturile se vor menţine mai ridicate decât cele climatologice specifice datei, astfel că maximele vor fi cuprinse între 12 şi 21 de grade, iar minimele între 3 şi 14 grade, informează meteorologul de serviciu.</p>
      <p>În Capitală cerul va avea înnorări, mai persistente în prima parte a zilei şi noaptea, cu o probabilitate mare de ploaie sau burniţă. Temperatura aerului va avea în prima zi a săptămânii o maximă în jur de 18 grade şi o minimă de 8-10 grade.</p>
    </article>
  </body>
</html>