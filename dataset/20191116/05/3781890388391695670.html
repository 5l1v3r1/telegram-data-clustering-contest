<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741934"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T05:05:00+00:00"/>
    <meta property="og:title" content="ตัดเย็บอาภรณ์'โป๊ปฟรังซิส' อลังการผ้าไหมไทยลายกนก"/>
    <meta property="og:description" content="คณะภคินีพระหฤทัยของพระเยซูเจ้าแห่งกรุงเทพฯ ได้รีบเกียรติสูงสุด รับภาระกิจตัดเย็บอาภรณ์ “โป๊ปฟรังซิส” ด้วยผ้าไหมไทย ใช้ลวดลายกนกอวดเอกลักษณ์ไทยสู่สายตาชาวโลก"/>
  </head>
  <body>
    <article>
      <h1>ตัดเย็บอาภรณ์'โป๊ปฟรังซิส' อลังการผ้าไหมไทยลายกนก</h1>
      <address>
        <time datetime="2019-11-16T05:05:00+00:00">16 Nov 2019, 05:05</time>
      </address>
      <p>
        <b>คณะภคินีพระหฤทัยของพระเยซูเจ้าแห่งกรุงเทพฯ ได้รีบเกียรติสูงสุด รับภาระกิจตัดเย็บอาภรณ์ “โป๊ปฟรังซิส” ด้วยผ้าไหมไทย ใช้ลวดลายกนกอวดเอกลักษณ์ไทยสู่สายตาชาวโลก</b>
      </p>
      <p>วันนี้ (16 พ.ย.) ซิสเตอร์สุกัญญา สุขชัย ผู้ได้รับมอบหมายภารกิจตัดเย็บอาภรณ์ศักดิ์สิทธิ์ของพระสันตะปาปา เปิดเผยว่า ตามที่สมเด็จพระสันตะปาปาฟรังซิสจะเสด็จเยือนราชอาณาจักรไทยตามคำเชิญของรัฐบาลในระหว่างวันที่ 20-23 พ.ย. 2562 ซึ่งตนและทีมงานกว่า 12 ชีวิตได้รับมอบหมายตัดเย็บอาภรณ์ศักดิ์สิทธิ์ถวายพระสันตะปาปา พระคาร์ดินัล และเหล่าพระสังฆราช ที่จะเข้าร่วมพิธีมิสซาในระหว่างการเสด็จเยือนไทยครั้งนี้ด้วย โดยการตัดเย็บอาภรณ์แบ่งเป็น “เสื้อกาสุลา” หรือเสื้อชั้นนอกที่ใช้ประกอบพิธีมิสซาแบ่งเป็น 2 แบบ คือ “สีทอง” ใช้ในพิธีบูชาขอบพระคุณหรือมิสซาที่สนามศุภชลาศัยวันที่ 21 พ.ย. เพราะสีทองและสีขาวแสดงถึงความบริสุทธิ์และความชื่นชมยินดีตรงกับวันระลึกถึงแม่พระถวายพระองค์ที่พระวิหาร ส่วนชุด “สีแดง” จะใช้ในพิธีบูชาขอบพระคุณสำหรับเยาวชน ณ อาสนวิหารอัสสัมชัญ บางรัก วันที่ 22 พ.ย. โดยสีแดงเป็นการระลึกถึงนักบุญเซซีลีอา ซึ่งเป็นมรณสักขีหรือนักบุญผู้พลีชีพเพื่อยืนยันความเชื่อในพระเจ้าจึงใช้สีแดงที่สะท้อนถึงความรักและโลหิตที่หลั่งออกมาเพราะความรักต่อพระเจ้า</p>
      <figure>
        <img src="https://www.dailynews.co.th/admin/upload/20191116/news_aSMqBOIjom115326_533.jpg?v=20191117093?v=5421"/>
      </figure>
      <figure>
        <img src="https://www.dailynews.co.th/admin/upload/20191116/news_awdSvGQBdW115328_533.jpg?v=20191117093?v=9625"/>
      </figure>
      <figure>
        <img src="https://www.dailynews.co.th/admin/upload/20191116/news_VfNWekzmlL115329_533.jpg?v=20191117093?v=7522"/>
      </figure>
      <p>ซิสเตอร์สุกัญญา กล่าวต่อไปว่า สำหรับชุดของโป๊ปฟรังซิสทั้งสีทองและสีแดงมีความพิเศษคือใช้ผ้าไหมไทยจาก “จิม ธอมป์สัน” ผสานกับเทคนิคของการปักลวดลายกนกลงบนเนื้อผ้าถือเป็นการสะท้อนวัฒนธรรมไทยให้ทั่วโลกได้เห็น ขณะที่อาภรณ์ของบรรดามุขนายกสีทอง 120 ชุด และ สีแดง 76 ชุด ใช้วิธีพิมพ์แบบซัพพลีเมนชั่น หรือที่เรียกว่าการใช้ความร้อนพิมพ์ลายบนผ้า ซึ่งถือเป็นครั้งแรก เพื่อความรวดเร็วในการผลิตและประหยัดต้นทุน ซึ่งช่างตัดเย็บ 12 คน ทำงานหนักวันละ 10 ชั่วโมง ช่วยกันผลิตชุดอาภรณ์กว่า 200 ชุด ทั้งนี้ นับเป็นความภาคภูมิใจและเป็นเกียรติสูงสุดในอาชีพการงานแล้ว</p>
      <figure>
        <img src="https://www.dailynews.co.th/admin/upload/20191116/news_WfqLkOmRBm115332_533.jpg?v=20191117093?v=6138"/>
      </figure>
      <figure>
        <img src="https://www.dailynews.co.th/admin/upload/20191116/news_JPxUaNuFeh115331_533.jpg?v=20191117093?v=5525"/>
      </figure>
      <p>“นับเป็นการเสด็จเยือนไทยของพระสันตะปาปาเป็นครั้งแรกในรอบ 35 ปี แน่นอนว่าสิ่งหนึ่งที่ผู้คนจะเฝ้ามองด้วยความสนใจก็คืออาภรณ์ศักดิ์สิทธิ์ที่จะใช้ในพิธีมิสซาว่ามีความสวยงามเพียงใด เนื่องจากตามธรรมเนียมแล้วเมื่อพระสันตะปะปาเสด็จเยือนประเทศไหนประเทศนั้นจะต้องเตรียมอาภรณ์ศักดิ์สิทธิ์ไว้สำหรับพระองค์ ซึ่งก็จะมีการประดับลวดลายที่สะท้อนเอกลักษณ์ของประเทศนั้นๆ โดยอาภรณ์ศักดิ์สิทธิ์ พระคาร์ดินัล ฟรังซิสเซเวียร์ เกรียงศักดิ์ โกวิทวาณิช ซึ่งเป็นพระคาร์ดินัลองค์ที่สองของไทย ได้ร่วมออกแบบลวดลายกับบาทหลวง ก่อนส่งแบบมายังคณะภคินีพระหฤทัยของพระเยซูเจ้าแห่งกรุงเทพฯ รับผิดชอบตัดเย็บอาภรณ์ศักดิ์สิทธิ์ต่างๆ ทั้งหมด โดยทำงานร่วมกับโรงปักของบริษัท เค.เค.พั้นชิ่ง แอนด์ ดีไซน์ จำกัด นำลวดลายไปจัดทำตามที่ออกแบบไว้ ซึ่งมีการวางแผนว่าเราจะตัดชุดสีอะไร แบบไหน ซึ่งอาภรณ์ใช้ลวดลายกนกที่สื่อถึงความอ่อนช้อยแบบไทย ถ่ายทอดลงบนผ้าไหมไทยที่ตอบโจทย์ความเรียบง่ายแต่สง่างาม สะท้อนวัฒนธรรมไทยให้ทั่วโลกได้เห็น” ซิสเตอร์สุกัญญา กล่าว<br/><br/><br/>ขอบคุณข้อมูลและภาพจาก popevisitthailand</p>
    </article>
  </body>
</html>