<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f84425a4e8548a95/primul-deces-din-europa-cauzat-de-tigarile-electronice-victima-un-tanar-de-18-ani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T05:11:02+00:00"/>
    <meta property="og:title" content="Primul deces din Europa cauzat de țigările electronice; Victima, un tânăr de 18 ani"/>
    <meta property="og:description" content="Un tânăr în vârstă de 18 ani a decedat în Belgia în urma unei insuficienţe respiratorii atribuite de autorităţi utilizării ţigaretelor electronice și a unui amestec de ingrediente nocive, informează Agerpres. Este primul deces din Europa atribuit țigărilor electronice, după ce în SUA câteva zeci de persoane au murit și mii s-au îmbolnăvit din cauza vapatului."/>
  </head>
  <body>
    <article>
      <h1>Primul deces din Europa cauzat de țigările electronice; Victima, un tânăr de 18 ani</h1>
      <address><time datetime="2019-11-16T05:11:02+00:00">16 Nov 2019, 05:11</time> by <a rel="author">Jurnal.md</a></address>
      <p>
        <b>Un tânăr în vârstă de 18 ani a decedat în Belgia în urma unei insuficienţe respiratorii atribuite de autorităţi utilizării ţigaretelor electronice și a unui amestec de ingrediente nocive, informează Agerpres. Este primul deces din Europa atribuit țigărilor electronice, după ce în SUA câteva zeci de persoane au murit și mii s-au îmbolnăvit din cauza vapatului.</b>
      </p>
      <p>Decesul tânărului de 18 ani din cauza țigărilor electronice a fost anunțat chiar de ministrul Sănătății din Belgia.</p>
      <p>Ministrul a fost interpelat în sesiune plenară în Camera Deputaţilor după ce mai multe publicaţii au relatat despre decesul recent al lui Raphael, un tânăr de 18 ani din Bruxelles, care a folosit o ţigaretă electronică conţinând un derivat al canabisului. Din primele date, ar fi vorba de canabidiol (CBD), o substanţă cu proprietăţi liniştitoare, nu stupefiante, şi care este legală, dar care poate fi vândută pe piaţa neagră în amestec cu alte produse nocive.</p>
      <p>Experţii suspectează că de vină ar fi combinaţia cu acetatul de vitamina E (ulei), care a provocat deja decese în Statele Unite. ”Este nevoie ca ancheta să continue pentru a stabili circumstanţele precise” ale decesului lui Raphael, a subliniat De Block.</p>
      <p>
        <b>OMS: Țigările electronice sunt ”incontestabil nocive”</b>
      </p>
      <p>Într-un raport publicat în iulie, Organizaţia Mondială a Sănătăţii (OMS) a precizat că ţigaretele electronice sunt ”incontestabil nocive” şi că nu pot fi recomandate ca instrumente utile în procesul de renunţare la tutun.</p>
      <p>Un studiu realizat de Universitatea Ohio a arătat că țigările electronice au efecte nocive asupra inimii. Autorităţile medicale americane au clasificat ţigaretele electronice ca ”periculoase” pentru tineri, după ce numărul liceenilor care utilizează aceste dispozitive a crescut de aproape două ori în această ţară în perioada 2017-2018.</p>
      <p>Autorităţile din Statele Unite au devenit mai prudente după ce o epidemie misterioasă de maladii pulmonare asociate cu utilizarea ţigaretelor electronice a afectat deja 2.000 de americani provocând decesul a 39 de persoane în această ţară.</p>
      <p>Cauza acestor afecţiuni este considerată de autorităţi unul dintre ingredientele prezente în rezervele lichide cu THC (substanţa psihoactivă din canabis), vândute în cea mai mare parte pe piaţa neagră, şi anume uleiul de vitamina E.</p>
    </article>
  </body>
</html>