<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/spillo-la-candidata-segre-e-lombra-di-draghi-sul-quirinale/1949950/"/>
    <meta property="og:site_name" content="IlSussidiario"/>
    <meta property="article:published_time" content="2019-11-16T05:04:05+00:00"/>
    <meta property="og:title" content="SPILLO/ La candidata Segre e l’ombra di Draghi sul Quirinale"/>
    <meta property="og:description" content="Il caso Segre assomiglia sempre di più alla controffensiva (spuntata) per contrapporre da sinistra un candidato al Colle a quello di Salvini"/>
  </head>
  <body>
    <article>
      <h1>SPILLO/ La candidata Segre e l’ombra di Draghi sul Quirinale</h1>
      <h2>Il caso Segre, montato ad arte da Repubblica, assomiglia sempre di più alla controffensiva (spuntata) per contrapporre da sinistra un candidato al Colle a quello di Salvini</h2>
      <address><time datetime="2019-11-16T05:04:05+00:00">16 Nov 2019, 05:04</time> by <a rel="author" href="https://www.ilsussidiario.net/autori/stefano-bressani/" target="_blank">Stefano Bressani</a></address>
      <p>Da quando è nato un paio di settimane fa, <a href="https://www.ilsussidiario.net/news/spillo-le-due-radici-del-caso-segre/1944037/">abbiamo seguito sul <i>Sussidiario</i> il “caso Segre”</a> con il massimo dell’avvertenza nel separare il rispetto assoluto e dovuto per la figura morale della senatrice a vita, reduce da Auschwitz, dalla lettura politica degli assai meno rispettabili tentativi di strumentalizzazione in corso della sua stessa figura.</p>
      <p>Già nei giorni scorsi Liliana Segre – con <i>no comment </i>più silenziosi che diplomatici<i> </i>– aveva preso le distanze dalla denuncia mediatica sui “200 messaggi al giorno” di odio antisemita che l’avrebbero  presa di mira da quando siede in Senato. L’altra sera si è vista obbligata a un passo più pronunciato: declinare ufficialmente l’ipotesi di sua candidatura al Quirinale avanzata da Lucia Annunziata (direttore di <i>Huffington Post</i>) e subito fatta propria da Carlo Verdelli, direttore di <i>Repubblica</i> (il quotidiano che per primo ha lanciato l’<i>affaire </i>Segre). Ipotizzarne il perché non sembra difficile né dietrologico e può anzi fornire ulteriori spunti di riflessione sull’attualità politica italiana.</p>
      <p>Il caso Segre – nato in poche ore nei dintorni dell’ultimo voto regionale in Umbria – è subito apparso come uno dei tanti cavalli “narrativi” – più o meno selvatici – di cui il Pd sembra avere evidente e continua necessità per condurre una battaglia difensiva attorno al governo Conte-2: quella contro un centrodestra formalmente relegato all’opposizione dal ribaltone di agosto, ma sostanzialmente maggioritario nel Paese e pronto a chiedere una verifica elettorale. Le debolezza della maggioranza giallorossa – soprattutto <a href="https://www.ilsussidiario.net/news/caos-governo-mannino-zingaretti-torna-al-pci-e-sfiducia-conte-a-gennaio/1949425/">frammentata all’interno delle singole forze</a> –  sta giocando ripetutamente  brutti scherzi. E la nota della senatrice Segre sembra una prova evidente di “danno collaterale” autolesionistico e neppure troppo trascurabile.</p>
      <p>Il mandato di Sergio Mattarella al Quirinale non scade prima del gennaio 2022 e il governo Conte-2 è nato con l’esplicito intento di completare la legislatura (inizio 2023) e quindi di garantire un’elezione del presidente della Repubblica al riparo della supposta “onda nera” impersonata da Matteo Salvini e Giorgia Meloni. Al momento, anzi, <a href="https://www.ilsussidiario.net/news/crisi-di-governo-il-patto-di-grillo-col-pd-prepara-il-colle-bis/1921510/">la rielezione di Mattarella</a> è un’ipotesi di lavoro più che consolidata. Perché allora – al di là della necessità di sostenere il caso Segre, subito appannato nella sua stessa credibilità giornalistica – cominciare a far rotolare oggi i dadi sul tavolo di “Quirinale 2022”? Perché farlo dal campo del Pd, dalle cui file proviene lo stesso Mattarella? Perché farlo quando le prove di immediate e grave inefficienza del Conte-2 cominciano ad allungare qualche ombra sullo stesso Quirinale, che tre mesi fa ha avallato istituzionalmente il “ribaltone” a sfavore dell’ipotesi di voto anticipato? Non da ultimo: perché chiacchierare di Quirinale con toni da circolo d’élite, quando vi è chi ha preso a parlarne con più solido linguaggio politico?</p>
      <p>Lo ha fatto il leader dell’opposizione, in realtà titolare della maggioranza relativa dopo il voto europeo di maggio. Salvini ha affermato nei giorni scorsi <a href="https://www.ilsussidiario.net/news/dietro-le-quinte-i-nuovi-calcoli-di-salvini-per-sedersi-al-tavolo-ue/1943542/">che non esiterebbe a votare per il Quirinale Mario Draghi</a>, fresco “pensionato” dalla presidenza Bce. E – secondo quanto ventila un commentatore come Stefano Folli – la Lega starebbe proprio in queste ore valutando <a href="https://www.ilsussidiario.net/news/scenario-zanni-lega-non-vogliamo-il-caos-ma-riforme-o-la-ue-e-morta/1944693/">forme di sostegno “neo-europeista”</a> alla commissione von der Leyen, che fra 11 giorni affronterà un cruciale voto di fiducia all’europarlamento.</p>
      <p>Sono passati quattro mesi ma sembrano ancora più lontani i giorni in cui Giuseppe Conte-1 barattò di nascosto il ribaltone, in preparazione alle spalle di Salvini, con l’appoggio di M5s alla <a href="https://www.ilsussidiario.net/news/caos-ue-il-vero-volto-delleuropa-e-il-piano-b-che-ci-serve/1949510/">debolissima “commissione Orsola”</a>. Ora invece la virtuale “co-presidente” Margrethe Vestager ripete che “con le forze sovraniste la Ue deve confrontarsi”. Proprio quando un altro clamoroso appannamento politico – quello dei banchieri centrali del Nord Europa – sta regalando a Draghi il profilo unico di statista veramente capace di comprendere tutti i punti cardinali dell’Unione, tenendo assieme una Ue ormai irrimediabilmente di ieri con un’Europa tutta da ricostruire nel domani.  </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/elisabetta-trenta-voleva-diventare-una-spia-bocciata-al-test-psicoattitudinale/1950104/"/>
        <a href="https://www.ilsussidiario.net/news/sondaggi-politici-salvini-al-34-m5s-crolla-al-168-fdi-al-9-renzi-fermo/1949552/"/>
        <a href="https://www.ilsussidiario.net/news/pd-a-bologna-tutta-unaltra-storia-3-giorni-dem-zingaretti-una-nuova-italia/1949759/"/>
        <a href="https://www.ilsussidiario.net/news/scenario-conte-e-il-fantasma-di-prodi-pronto-a-far-naufragare-il-governo/1949813/"/>
        <a href="https://www.ilsussidiario.net/news/elezioni-emilia-romagna-se-a-bologna-le-sardine-nascondono-i-pescecani/1949921/"/>
        <a href="https://www.ilsussidiario.net/news/achille-occhetto-video-nostalgico-di-quello-che-il-comunismo-doveva-essere/1949929/"/>
      </related>
    </article>
  </body>
</html>