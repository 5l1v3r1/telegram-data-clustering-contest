<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/sri-lanka-unidentified-group-gunmen-fire-on-buses-carrying-voters/272714/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-16T05:39:43+00:00"/>
    <meta property="og:title" content="श्रीलंका में राष्ट्रपति चुनाव के लिए मतदान जारी, मतदाताओं से भरी बसों पर अज्ञात बंदूकधारियों ने की फायरिंग"/>
    <meta property="og:description" content="श्रीलंका के मन्नार जिले में मतदाताओं को ले जा रही दो बसों पर अंधाधुध गोलीबारी की। पुलिस ने कहा कि कोई भी मतदाता घायल नहीं हुआ है"/>
  </head>
  <body>
    <article>
      <h1>श्रीलंका में राष्ट्रपति चुनाव के लिए मतदान जारी, मतदाताओं से भरी बसों पर अज्ञात बंदूकधारियों ने की फायरिंग</h1>
      <address><time datetime="2019-11-16T05:39:43+00:00">16 Nov 2019, 05:39</time> by <a rel="author">JKR Staff</a></address>
      <p>श्रीलंका के आठवें राष्ट्रपति का चुनाव करने के लिए शनिवार को देशभर में मतदान हो रहा है। इस बीच, अज्ञात बंदूकधारियों ने शनिवार को श्रीलंका के मन्नार जिले में मतदाताओं को ले जा रही दो बसों पर अंधाधुध गोलीबारी की। मीडिया रिपोर्ट के अनुसार, “पुलिस ने कहा कि कोई भी मतदाता घायल नहीं हुआ है और घटना की जांच शुरू कर दी गई है।”</p>
      <figure>
        <img src="http://www.jantakareporter.com/wp-content/uploads/2019/11/Sri-Lankans.png"/>
      </figure>
      <p>देश के आठवें राष्ट्रपति का चुनाव करने के लिए 12,000 से अधिक मतदान केंद्रों पर सुबह 7 बजे से शुरू हुआ मतदान शाम 5 बजे समाप्त होगा। इस चुनाव में पूर्व रक्षा मंत्री एवं श्रीलंका पीपुल्स फ्रंट के उम्मीदवार गोतबाया राजपक्षे और कैबिनेट मंत्री एवं सत्तारूढ़ यूनाइटेड नेशनल पार्टी के उम्मीदवार साजित प्रेमदासा के बीच कड़ा मुकाबला है।</p>
      <figure>
        <iframe data-src="https://twitter.com/ANI/status/1195541981750972417?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>यह चुनाव देश के इतिहास में सबसे महंगा भी होगा। चुनाव आयोग ने अनुमान लगाया है कि इसकी लागत 7.5 अरब श्रीलंकाई रुपये (4.1 करोड़ डॉलर) है। बड़े मतपत्र, बड़ी मतपेटियों, चुनाव ड्यूटी पर सैकड़ों अतिरिक्त कर्मचारी और पानी, टेलीफोन और बिजली के बिल जैसे अतिरिक्त खर्च ऐसे कारक हैं, जिन्होंने चुनावी बिल को बढ़ा दिया है। चुनाव आयोग ने शांतिपूर्ण चुनाव कराने के लिए 60,000 से अधिक पुलिस कर्मियों की तैनाती की है।</p>
      <p>श्रीलंका में 50 प्रतिशत से एक वोट ज्यादा पाने वाले उम्मीदवार देश के आठवें राष्ट्रपति बन जाएंगे। अगर किसी उम्मीदवार को स्पष्ट बहुमत नहीं मिल पाता है तो शीर्ष दो उम्मीदवारों के उन मतों की भी गिनती की जायेगी जिनमें मतदाताओं ने उन्हें दूसरे स्थान पर प्राथमिकता दी है। लगभग दो फुट लंबे बैलेट पेपर पर 35 उम्मीदवारों के नाम और चुनाव च्रिन होंगे। पिछले चुनाव में सिर्फ 19 प्रत्याशी मैदान में थे।</p>
      <p>ईस्टर के दिन हुए बम धमाकों के बाद हुए राजनीतिक ध्रुवीकरण और सुरक्षा चुनौतियों को देखते हुए श्रीलंका के भविष्य के लिए यह निर्वाचन महत्वपूर्ण माना जा रहा है। (इंपुट: एजेंसी के साथ)</p>
    </article>
  </body>
</html>