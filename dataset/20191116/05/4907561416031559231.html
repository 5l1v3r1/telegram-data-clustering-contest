<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/murat-gulderen/ogrenciye-ek-gelir-2219765"/>
    <meta property="og:site_name" content="Posta"/>
    <meta property="article:published_time" content="2019-11-16T05:01:46+00:00"/>
    <meta property="og:title" content="Öğrenciye ek gelir"/>
    <meta property="og:description" content="Oyun oynayarak, yarışmalara katılarak ya da çeşitli görevler yaparak para kazandıran uygulamalar büyük ilgi görünce, buna benzer ancak daha az efor sarfederek para kazandıran uygulamalar geliştirildi."/>
  </head>
  <body>
    <article>
      <h1>Öğrenciye ek gelir</h1>
      <address><time datetime="2019-11-16T05:01:46+00:00">16 Nov 2019, 05:01</time> by <a rel="author">Murat Gülderen</a></address>
      <p>Oyun oynayarak, yarışmalara katılarak ya da çeşitli görevler yaparak para kazandıran uygulamalar büyük ilgi görünce, buna benzer ancak daha az efor sarfederek para kazandıran uygulamalar geliştirildi. Örneğin sadece müzik dinleyerek, video izleyerek ya da çark çevirerek oturduğunuz yerden para ya da çeşitli ödüller kazanabiliyorsunuz.</p>
      <p>Öte yandan matematik, fizik gibi alanlarda sorular çözdürerek de soru başına ücret ödeyen uygulamalar var. Eğlenerek soru çözdüren bu uygulamalar sayesinde, hem lise ve üniversite hem de KPSS gibi sınavlara hazırlanabiliyorsunuz.</p>
      <figure>
        <img src="https://i.pstimaj.com/img/75/640x0/5dcf231066a97cf57d899690"/>
      </figure>
      <p>
        <b>Müzik dinle kazan</b>
      </p>
      <p>Bu uygulama özellikle piyasaya yeni çıkacak olan şarkıları dinleyerek, hakkında yorum yapanlara para ödüyor. Ancak şu an yazılımı yenilendiği için bir süreliğine hizmet veremiyor. Ücretsiz yapılan kayıt sonrası sisteme dahil olabiliyorsunuz. Her bir şarkıyı 1 dakika dinlemeniz yeterli.</p>
      <figure>
        <img src="https://i.pstimaj.com/img/75/640x0/5dcf2321ae298b5c67e5e2e8"/>
      </figure>
      <p>
        <b>Görüş belirt</b>
      </p>
      <p>Yerli yazılımcıların geliştirdiği ’Görev Yap Para Kazan’ adlı bu uygulamada video izleyerek, yorum yaparak ve anket doldurarak oturduğunuz yerden para kazanabiliyorsunuz. Sadece birkaç dakikada yapılabilen bu işlemlerle rahatlıkla aylık ya da haftalık olarak ek gelirler elde edebilirsiniz.</p>
      <p>
        <b>Bilgini ölç</b>
      </p>
      <p>Oyna Kazan’da para ödülleri sorulara doğru yanıt verdikçe katlanarak artıyor. Daha çok öğrencilerin ilgi gösterdiği yarışmanın büyük ödülü bazı dönemler 100 bin TL’ye kadar çıkabiliyor. Tamamen bilgiye dayalı oyunda tek kişi kalana dek soru soruluyor. Oyuna girenler parayla joker de satın alabiliyor.</p>
      <p>
        <b>İzle kazan</b>
      </p>
      <p>Vimo adlı bu uygulama içindeki komedi ve müzik içerikli 45 saniyelik videoları izleyerek ve yorum yaparak para kazanabilirsiniz. Burada ne kadar çok video görür ve paylaşırsanız kazancınız o kadar artıyor. Uygulamayı halihazırda 100 binin üzerinde kişi indirdi.</p>
      <p>
        <b>Haftanın olayı</b>
      </p>
      <p>
        <b>Yeni Macbook çıktı</b>
      </p>
      <p>Apple, 16 inç ekrana sahip yeni MacBook Pro’sunu görücüye çıkardı. Türkiye’ye iki farklı donanım seçeneğiyle gelecek olan cihazın ilk sürümde 6 çekirdekli 9’uncu nesil Intel Core i7 işlemci, 16 GB RAM, 4 GB AMD Radeon Pro 5300M grafik birimi ve 512 GB SSD bulunuyor.</p>
      <p>Bu sürümün fiyatı 18 bin 299 TL. 21 bin 499 TL fiyat etiketine sahip olan diğer versiyonda ise 8 çekirdekli 9’uncu nesil Intel Core i9 işlemci, 16 GB RAM, 4 GB AMD Radeon Pro 5500M grafik birimi ve 1 GB SSD yer alıyor.</p>
      <figure>
        <img src="https://i.pstimaj.com/img/75/640x0/5dcf234266a97cf64bc027b9"/>
      </figure>
      <p>
        <b>Maçın nabzını tuttu</b>
      </p>
      <p>Türkiye İzlanda futbol maçında Huawei, yeni nesil akıllı saati WATCH GT 2 ile seyircilerin nabız ve stres seviyelerini ölçtü. Karşılaşma öncesinde ve karşılaşma sırasında alınan veriler sonucunda seyircilerin heyecan seviyeleri belirlendi. 30 kişi ile yapılan ölçüm sonuçlarına göre, karşılaşma öncesi 60-80 bpm arasında değişen nabız, karşılaşma sırasında ortalama 150 bpm seviyelerine kadar çıkarken, stres seviyeleri de yüzde 45 ve 69 arasında değişkenlik gösterdi.</p>
      <p>
        <b>Sor bakalım</b>
      </p>
      <p>Bu uygulama aralarında matematik, Türkçe, İngilizce, fizik, coğrafya ve geometrinin de olduğu pek çok alanda soru sormak ve bu soruları yanıtlatmak için geliştirildi. 100 binin üzerinde kullanıcısı olan bu uygulama üzerinden sorulan sorular birkaç dakika içinde anlatımlı olarak çözülüyor. Günlük olarak en çok soru çözenlere sürpriz hediyeler veriliyor.</p>
      <p>
        <b>Çarkı çevir kazan</b>
      </p>
      <p>Uygulama üzerinden İzle Kazan ya da Oyna bölümlerinden puan kazanıyorsunuz. İzlediğiniz her video size 500 puan olarak geri dönüyor. Her çevirdiğiniz çark da belirli bir paraya denk geliyor. Bakiyeniz 20 TL olunca ödeme alabiliyorsunuz. Bakiyenizin 20 TL olabilmesi için 2 milyon puana sahip olmanız gerekiyor.</p>
    </article>
  </body>
</html>