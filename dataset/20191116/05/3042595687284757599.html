<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/en-skam-for-fiskerinasjonen-norge/71820057"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T05:00:00+00:00"/>
    <meta property="og:title" content="En skam for fiskerinasjonen Norge"/>
    <meta property="og:description" content="Arbeidstilsynet har avdekket forhold i fiskeindustrien som sjokkerer i både innhold og omfang."/>
  </head>
  <body>
    <article>
      <h1>En skam for fiskerinasjonen Norge</h1>
      <h2>Arbeidstilsynet har avdekket forhold i fiskeindustrien som sjokkerer i både innhold og omfang.</h2>
      <address><time datetime="2019-11-16T05:00:00+00:00">16 Nov 2019, 05:00</time> by <a rel="author">Dagbladets lederavdeling</a></address>
      <p><b>Avsløringer fra Dagbladet</b> og A-krimsenteret i Nordland tegner et bekmørkt bilde av forholdene for arbeidsinnvandrere i deler av fiskeindustrien.</p>
      <p>I en serie artikler i denne avisa har vi kunnet lese om folk som sier «de følte seg behandlet som dyr.» Noen har kalt det «slavearbeidsplasser.» Arbeidstilsynet sier de sjelden ser slike forhold i det norske arbeidslivet. Om lag 80 prosent av de 2300 utenlandske arbeiderne kommer fra Romania, Litauen og Polen.</p>
      <p><b>Tilsyn og etterforskning</b> bekrefter beskrivelsene. Innleid arbeidskraft fra utlandet er blitt grovt utnyttet.</p>
      <p>I et konkret tilfelle Dagbladet har omtalt har folk jobbet opp mot 32 timer i strekk, for så lite som 60 kroner i timen. De er nektet overtidslønn. Noen arbeidere har hatt doble arbeidsavtaler. En lovlig variant som arbeidsgiverne har kunnet vise myndighetene, og en variant med de reelle, og langt dårligere, vilkårene.</p>
      <p>En anonymisert rapport om tilstandene i bransjen generelt avslører at mange arbeidere har måttet betale tilbake store deler av lønna til arbeidsgiver i form av skyhøy husleie og andre levekostnader. Noen er blitt truet. Noen er blitt holdt i landet mot sin vilje, for å yte i en jobb de ikke vil ha.</p>
      <p>Aktørene som står bak har vist seg både kapable og villige til å gå langt for å skjule virksomheten fra myndighetene.</p>
      <p><b>Forholdene er så</b> alvorlige og graverende at det ikke kan beskrives som noe annet enn en skam for fiskerinasjonen Norge. Verken her eller i noen annen bransje skal vi være bekjent med slike tilstander.</p>
      <p>Alle som leser de sjokkerende sakene vil trolig la seg forferde, men spørsmålet er om vi kan la oss overraske. I årevis er det rapportert om lignende forhold i byggebransjen. Utnyttelsen av billig, utenlandsk arbeidskraft er en kjent problemstilling for både politikere og tilsynsmyndigheter.</p>
      <p>Hva sier det så om samfunnet og strukturene vi har laget for arbeidslivet, når grove forhold avdekkes igjen og igjen?</p>
      <p><b>Denne avisa har</b> gjentatte ganger bedt myndighetene foreta en kraftig opptrapping av bekjempelsen av arbeidslivskriminalitet. Regjeringens svar har vært å opprette a-krim-sentre, som i dette tilfellet har gjort et viktig og godt arbeid.</p>
      <p>Det er likevel langt ifra nok. Vedvarende problemer kan føre til et permanent klasseskille i arbeidslivet. For sjelden og for svak kontroll kan gi useriøse aktører et varig fotfeste.</p>
      <p>Framover må det kraftigere lut til, men også bedre forebygging. Arbeiderne som kommer på både korte og lange kontrakter må raskt integreres i den norske modellen. Her er sterke fagforeninger og høy organisasjonsgrad viktige stikkord.</p>
    </article>
  </body>
</html>