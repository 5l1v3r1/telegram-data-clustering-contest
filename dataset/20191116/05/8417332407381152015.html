<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/16/Fem-Morales-tilhengere-drept-i-sammenst%C3%B8t-i-Bolivia-20407687.ece"/>
    <meta property="og:site_name" content="adressa.no"/>
    <meta property="article:published_time" content="2019-11-16T05:19:45+00:00"/>
    <meta property="og:title" content="Fem Morales-tilhengere drept i sammenstøt i Bolivia"/>
    <meta property="og:description" content="Fem tilhengere av den avgåtte presidenten Evo Morales ble drept da sikkerhetsstyrker åpnet ild under en demonstrasjon i Sacaba i Bolivia fredag."/>
  </head>
  <body>
    <article>
      <h1>Fem Morales-tilhengere drept i sammenstøt i Bolivia</h1>
      <address><time datetime="2019-11-16T05:19:45+00:00">16 Nov 2019, 05:19</time> by <a rel="author">(NTB) NTB-AFP-AP</a></address>
      <p>Fem tilhengere av den avgåtte presidenten Evo Morales ble drept da sikkerhetsstyrker åpnet ild under en demonstrasjon i Sacaba i Bolivia fredag.</p>
      <aside><a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på e-post</a></aside>
      <p>I tillegg til at fem mennesker ble drept, ble også et titalls såret.</p>
      <p>Tusenvis av mennesker, mange av dem kokabønder, samlet seg i sentrum av Sacaba fredag morgen. Demonstrasjonen startet fredelig, men sammenstøtene begynte da mange prøvde å krysse de militære sjekkpunktene nær byen Cochabamba, der Morales-tilhengere og opposisjonstilhengere har støtt sammen i flere uker.</p>
      <p>Ifølge nyhetsbyrået AFP var menneskene på vei til Cochabamba for å delta i protester mot den midlertidige presidenten Jeanine Añez. Da sikkerhetsstyrkene stoppet dem fra å krysse en bro, startet sammenstøtene.</p>
      <h3>Våpen og eksplosiver</h3>
      <p>Ifølge den lokale politisjefen Jamie Zurita skal demonstrantene ha båret «våpen, brannbomber, hjemmelagde bazooka og eksplosiver».</p>
      <p>– De brukte dynamitt og dødelige våpen som Mauer 765. Verken de væpnede styrkene eller politiet er utstyrt med et slikt kaliber, jeg er bekymret, sier Zurita.</p>
      <p>Situasjonen skal ha roet seg etter at det ble mørkt. Da skal massen med folk ha blitt spredt av opprørspolitiet.</p>
      <p>Sykehusdirektør Guadalberto Lara i Sacaba sier de fleste av de drepte og sårede var blitt skutt. Han sier fredagens sammenstøt er det verste han har sett av vold i hans 30 år lange karriere.</p>
      <p>Det verserer ulike tall om hvor mange sårede det er snakk om. Lara opplyste til nyhetsbyrået AP at det var snakk om 75 skadde, men myndighetene i La Paz opplyser til nyhetsbyrået AP at det dreier seg om rundt 22 personer. Ifølge den lokale avisa <a href="https://eldeber.com.bo/156769_gobierno-reporta-la-muerte-de-5-personas-en-cochabamba">El Deber</a> er det snakk om 34 sårede.</p>
      <p>Over 100 personer er pågrepet i forbindelse med demonstrasjonen, opplyser myndighetene.</p>
      <h3>– Dekket av blod</h3>
      <p>Det var mange vitner til sammenstøtene i Sacaba. Den 23-årige studenten og demonstranten Emeterio Colque Sánchez sier til nyhetsbyrået AP at han så en rekke skadde personer i forbindelse med demonstrasjonen. Et annet vitne, 27-årige Rocio Rocha Perez, sier at hun er blant de skadde, og at hun har sett flere dekket i blod.</p>
      <p>Etter at situasjonen roet seg i byen begynte folk å legge ned blomster og lys til minne om dem som ble drept.</p>
      <p>Sacaba er en by 400 kilometer øst for hovedstaden La Paz.</p>
      <p>Morales trakk seg som president søndag forrige uke og oppholder seg i Mexico der han har fått politisk asyl.</p>
      <p>Med de fem demonstrantene som ble drept fredag, øker antallet døde fra uroen i Bolivia til 15 og over 400 sårede, ifølge nyhetsbyrået AFP.</p>
      <p>(©NTB)</p>
    </article>
  </body>
</html>