<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/goa-dgp-pranab-nanda-dies-of-cardiac-arrest/272700/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-16T04:30:07+00:00"/>
    <meta property="og:title" content="दिल का दौरा पड़ने से गोवा के DGP प्रणब नंदा का दिल्ली में निधन"/>
    <meta property="og:description" content="गोवा के पुलिस महानिदेशक (डीजीपी) और 1988 बैच के आईपीएस अधिकारी प्रणब नंदा का बीती रात नई दिल्ली में दिल का दौरा पड़ने से निधन हो गया"/>
  </head>
  <body>
    <article>
      <h1>दिल का दौरा पड़ने से गोवा के DGP प्रणब नंदा का दिल्ली में निधन</h1>
      <address><time datetime="2019-11-16T04:30:07+00:00">16 Nov 2019, 04:30</time> by <a rel="author">JKR Staff</a></address>
      <p>गोवा के पुलिस महानिदेशक (डीजीपी) और 1988 बैच के आईपीएस अधिकारी प्रणब नंदा का बीती रात नई दिल्ली में दिल का दौरा पड़ने से निधन हो गया। एक वरिष्ठ अधिकारी ने यह जानकारी दी।</p>
      <figure>
        <img src="http://www.jantakareporter.com/wp-content/uploads/2019/11/Pranab-Nanda.png"/>
      </figure>
      <p>पुलिस महानिरीक्षक जसपाल सिंह ने नंदा की मौत की पुष्टि की। वह शुक्रवार को गोवा में आधिकारिक समारोह में भाग लेने के बाद दिल्ली के दौरे पर थे। उन्होंने कहा, “हमें उनके परिवार द्वारा उनके निधन की खबर मिली। दिल का दौरा पड़ने के कारण उनका निधन हो गया। यह स्तब्ध करने वाला था।”</p>
      <p>नंदा 1988 बैच के आईपीएस अधिकारी थे जिन्हें गृह मंत्रालय द्वारा इस साल 25 फरवरी को गोवा स्थानांतरित कर दिया गया था। 1998 में भारतीय पुलिस सेवा के लिए चयनित होने वाले प्रणब नंदा ने राज्य कैडर में रहते हुए गोवा, अरुणाचल प्रदेश, दिल्ली सहित कई जगहों पर अपनी सेवाएं दीं।</p>
      <p>मुख्यमंत्री प्रमोद सावंत ने कहा कि वह राज्य के वरिष्ठ पुलिस अफसर के असामयिक निधन से हैरान और दुखी हैं। सीएम सावंत ने ट्वीट में लिखा, ”श्री प्रणब नंदा (IPS), डीजीपी, गोवा के असामयिक निधन से हैरान और दुखी हूं। उनके परिवार के सदस्यों के प्रति मेरी गहरी संवेदना है. भगवान उन्हें दुख सहन करने की शक्ति दें।”</p>
      <figure>
        <iframe data-src="https://twitter.com/DrPramodPSawant/status/1195546009214103552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>भाजपा नेता और पूर्व सांसद नरेंद्र सवाइकर ने ट्वीट किया, “गोवा पुलिस महानिदेशक श्री प्रणब नंदा (आईपीएस) के निधन की खबर से दुखी हूं। मेरी प्रार्थनाएं उनके परिवार के साथ हैं। ओम शांति।” (इंपुट: भाषा के साथ)</p>
    </article>
  </body>
</html>