<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741924"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T04:22:00+00:00"/>
    <meta property="og:title" content="จีนกร้าวเตือน&quot;ม็อบฮ่องกง&quot; คำพูดสี &quot;ชัดเจนที่สุดแล้ว&quot;"/>
    <meta property="og:description" content="สำนักงานด้านกิจการฮ่องกงและมาเก๊าของรัฐบาลปักกิ่งเตือนผู้ประท้วงในฮ่องกง ว่าคำกล่าวของประธานาธิบดีสี จิ้นผิงถือเป็น 'คำเตือนชัดเจนที่สุดแล้ว' ว่าจีนต้องการให้สถานการณ์รุนแรง 'จบเร็วที่สุด'"/>
  </head>
  <body>
    <article>
      <h1>จีนกร้าวเตือน"ม็อบฮ่องกง" คำพูดสี "ชัดเจนที่สุดแล้ว"</h1>
      <address>
        <time datetime="2019-11-16T04:22:00+00:00">16 Nov 2019, 04:22</time>
      </address>
      <p>
        <b>สำนักงานด้านกิจการฮ่องกงและมาเก๊าของรัฐบาลปักกิ่งเตือนผู้ประท้วงในฮ่องกง ว่าคำกล่าวของประธานาธิบดีสี จิ้นผิงถือเป็น "คำเตือนชัดเจนที่สุดแล้ว" ว่าจีนต้องการให้สถานการณ์รุนแรง "จบเร็วที่สุด"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 16 พ.ย. ว่านายหยาง กวง โฆษกสำนักงานกิจการฮ่องกงและมาเก๊าของคณะมนตรีแห่งรัฐ ( เอชเคเอ็มเอโอ ) แถลงเมื่อวันศุกร์ โดยย้ำคำกล่าวของประธานาธิบดีสี จิ้นผิง ผู้นำจีน นอกรอบการประชุมบริคส์ ที่บราซิล เมื่อวันพฤหัสบดีที่ผ่านมา ว่าคือ "สัญญาณเตือนชัดเจนที่สุดแล้ว" จากรัฐบาลกลางในกรุงปักกิ่ง ซึ่งต้องการให้สถานการณ์รุนแรงและความวุ่นวายในฮ่องกง "ยุติโดยเร็วที่สุด"</p>
      <figure>
        <iframe src="https://www.youtube.com/embed/hpsSb7qhjNQ" width="640" height="360" data-service="Youtube" scrolling="no"/>
      </figure>
      <p><b>CGTN</b><br/> <br/>อย่างไรก็ตาม การที่ผู้นำจีนคนปัจจุบันแทบไม่ค่อยกล่าวแสดงความคิดเห็นเรื่องใดอย่างเปิดเผยต่อสื่อมวลชนมากนัก ทุกฝ่ายจึง "ให้ความสำคัญ" และยังคงตีความคำกล่าวของสีว่าแฝงนัยระหว่างบรรทัดหรือไม่ ซึ่งผู้นำจีนกล่าวในตอนหนึ่ง ว่าการประท้วงรุนแรงในฮ่องกงที่เป็นฝีมือของ "กลุ่มอาชญากรป่าเถื่อน" นั้น ถือเป็น "เจตนาท้าทายอย่างร้ายแรง" ต่อพื้นฐานของหลักการหนึ่งประเทศ สองระบบ ขณะที่หยางกล่าวว่าในส่วนของเอชเคเอ็มเอโอจะให้ความสนับสนุน "อย่างเต็มที่" ต่อทั้งคณะผู้บริหารและตำรวจฮ่องกง ในการฟื้นฟูความสงบให้กลับคืนสู่สังคม และกระบวนการของฝ่ายนิติบัญญัติฮ่องกงในการลงโทษอาชญากรที่เกี่ยวข้องกับการประท้วงครั้งนี้</p>
      <figure>
        <img src="https://www.dailynews.co.th/admin/upload/20191116/news_cxAOnVcHoY104005_533.jpg?v=20191116203?v=6709"/>
      </figure>
      <figure>
        <iframe src="https://www.youtube.com/embed/vyp2WYahCrA" width="640" height="360" data-service="Youtube" scrolling="no"/>
      </figure>
      <p><b>SCMP</b><br/> <br/>ในเวลาเดียวกัน มหาวิทยาลัยจีนแห่งฮ่องกง ( ซียูเอเค ) เผยแพร่แถลงการณ์ของนายร็อกกี ตวน อธิการบดี ว่าซียูเอชเคไม่ใช่ "สมรภูมิ" และ "โรงงานผลิตอาวุธ" หลังมหาวิทยาลัยแห่งนี้เป็นจุดปะทะดุเดือดที่สุดเมื่อต้นสัปดาห์นี้ ระหว่างผู้ประท้วงกับตำรวจปราบจลาจล แต่ซียูเอชเคกลับถูกบุกรุกและยึดครองโดยกลุ่มชายฉกรรจ์ชุดดำสวมหน้ากาก ที่มี "บุคคลภายนอก" ปะปนเข้ามาด้วย ส่งผลให้สถานการณ์เกินขอบเขตของการควบคุมอย่างสิ้นเชิงและเกินกว่าจะรับได้ อนึ่ง มหาวิทยาลัยจะช่วยเหลือนักศึกษาและบุคลากรทุกคนให้ออกจากมหาวิทยาลัยได้อย่างปลอดภัย ส่วนกลุ่มผู้ประท้วงชุดดำขอให้ออกจากพื้นที่ทันที มิเช่นนั้นมหาวิทยาลัย "อาจขอความช่วยเหลือจากภาครัฐ" ในการกระชับพื้นที่</p>
      <figure>
        <img src="https://www.dailynews.co.th/admin/upload/20191116/news_qJfNSfIgyS103928_533.jpg?v=20191116203?v=6246"/>
      </figure>
      <figure>
        <img src="https://www.dailynews.co.th/admin/upload/20191116/news_dwoTerhrDL104013_533.jpg?v=20191116203?v=8088"/>
      </figure>
      <figure>
        <iframe src="https://www.youtube.com/embed/63S-sjzWa40" width="640" height="360" data-service="Youtube" scrolling="no"/>
      </figure>
      <p><b>SCMP</b><br/><br/>หลังจากนั้น สำนักข่าวหลายแห่งของฮ่องกงรายงานว่ากลุ่มผู้ประท้วงชุดดำที่ซียูเอชเคทยอยเก็บข้าวของออกจากประตูหลักของมหาวิทยาลัย แต่ไม่ชัดเจนว่ากลุ่มคนเหล่านี้เดินทางไปยังที่ใดต่อ และยังเหลือกลุ่มผู้ประท้วงอีกจำนวนหนึ่ง "รักษาการณ์" อยู่บริเวณนั้น นอกจากนี้ สื่อท้องถิ่นยังรายงานว่ามหาวิทยาลัยฮ่องกงโพลีเทคนิค ( โพลียู ) ได้กลายเป็น "สถาบันฝึกการใช้อาวุธ" หลังมีการเผยแพร่ภาพกลุ่มผู้ประท้วงชุดดำทดสอบประสิทธิภาพของระเบิดเพลิง เครื่องยิงก้อนอิฐ การซ้อมยิงธนู และการจับกลุ่มผลิตอาวุธอีกหลายรูปแบบ.<br/><br/><b>เครดิตภาพ : REUTERS, AP</b></p>
    </article>
  </body>
</html>