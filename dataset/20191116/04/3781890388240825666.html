<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741938"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T04:57:00+00:00"/>
    <meta property="og:title" content="ฝ่ายสนับสนุนรัฐบาลฮ่องกงเดินขบวนให้กำลังใจตำรวจ"/>
    <meta property="og:description" content="ชาวฮ่องกงฝ่ายสนับสนุนรัฐบาลและแผ่นดินใหญ่จัดการเดินขบวนให้กำลังใจการปฏิบัติหน้าที่ของตำรวจ ขณะที่เยอรมนียืนยันมีพลเมือง 2 คนถูกจับกุม ฐานเข้าร่วม 'การชุมนุมผิดกฎหมาย'"/>
  </head>
  <body>
    <article>
      <h1>ฝ่ายสนับสนุนรัฐบาลฮ่องกงเดินขบวนให้กำลังใจตำรวจ</h1>
      <address>
        <time datetime="2019-11-16T04:57:00+00:00">16 Nov 2019, 04:57</time>
      </address>
      <p>
        <b>ชาวฮ่องกงฝ่ายสนับสนุนรัฐบาลและแผ่นดินใหญ่จัดการเดินขบวนให้กำลังใจการปฏิบัติหน้าที่ของตำรวจ ขณะที่เยอรมนียืนยันมีพลเมือง 2 คนถูกจับกุม ฐานเข้าร่วม "การชุมนุมผิดกฎหมาย"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 16 พ.ย. ว่าชาวฮ่องกงฝ่ายสนับสนุนรัฐบาลและแผ่นดินใหญ่หลายร้อยคน จัดการเดินขบวนแสดงความสนับสนุนคณะผู้บริหารของนางแคร์รี แลม และการปฏิบัติหน้าที่ของตำรวจ เมื่อช่วงสายของวันเสาร์ตามเวลาท้องถิ่น โดยประชาชนกลุ่มดังกล่าวร่วมกันโบกธงชาติจีน ธงฮ่องกง และถ่ายภาพกับตำรวจซึ่งยืนรักษาการณ์เป็นระยะอยู่ตามท้องถนน ก่อนพากันเคลื่อนขบวนไปหยุดที่บริเเวณหน้าสภานิติบัญญัติ ( เล็กโค ) ในย่านแอดไมรัลตี</p>
      <figure>
        <img src="https://www.dailynews.co.th/admin/upload/20191116/news_aBAtrzKyVv115847_533.jpg?v=20191116203?v=8644"/>
      </figure>
      <p> </p>
      <figure>
        <iframe data-src="https://twitter.com/globaltimesnews/status/1195580698154848259?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191116/news_SQzZvrBfrB115909_533.jpg?v=20191116203?v=4216"/>
      </figure>
      <p> <br/>ขณะที่สำนักงานตำรวจฮ่องกงออกแถลงการณ์เรื่องการจับกุมนักศึกษาชาวเยอรมัน วัย 22 ปี และ 23 ปี ฐานต้องสงสัยเข้าร่วม "การชุมนุมทางการเมืองที่ผิดกฎหมาย" ทั้งนี้ เจ้าหน้าที่ยังสงวนข้อมูลเกี่ยวกับชื่อและเพศของผู้ถูกจับกุม โดยเปิดเผยเพียงว่า ผู้ต้องสงสัยอายุ 22 ปี จะถูกดำเนินคดีในข้อหาละเมิดอำนาจพิเศษของคณะผู้บริหาร เรื่องการห้ามสวมหน้ากากและเครื่องปิดบังใบหน้าด้วย</p>
      <figure>
        <img src="https://www.dailynews.co.th/admin/upload/20191116/news_SSgUiTmecQ115951_533.jpg?v=20191116203?v=7914"/>
      </figure>
      <p> </p>
      <figure>
        <iframe data-src="https://twitter.com/dwnews/status/1195383501622775811?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านกระทรวงการต่างประเทศเยอรมนีออกแถลงการณ์ยืนยันมีพลเมืองถูกจับกุมในฮ่องกงจริง และเจ้าหน้าที่กงสุลกำลังดำเนินการให้ความช่วยเหลือด้านการทูต และการต่อสู้คดีตามกรอบของกฎหมาย อย่างไรก็ตาม สื่อท้องถิ่นหลายแห่งของเยอรมนีรายงานโดยอ้างแหล่งข่าว ว่าผู้ถูกจับกุมทั้งสองคนเป็นนักศึกษาของมหาวิทยาลัยหลิ่งหนาน ซึ่งปัจจุบันสถาบันอุดมศึกษาของรัฐแห่งเดียวในฮ่องกงที่เปิดสอนด้านศิลปศาสตร์.<br/><br/><b>เครดิตภาพ : AFP, REUTERS</b></p>
    </article>
  </body>
</html>