<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2818903-16-listopada-narodnij-kalendar-i-astrovisnik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T04:00:00+00:00"/>
    <meta property="og:title" content="16 листопада: народний календар і астровісник"/>
    <meta property="og:description" content="Сьогодні святої Снандулії; чи вилізе нарешті кіт на піч, яким буле квітень і слідкуємо за емоційним барометром."/>
  </head>
  <body>
    <article>
      <h1>16 листопада: народний календар і астровісник</h1>
      <h2>Сьогодні святої Снандулії; чи вилізе нарешті кіт на піч, яким буле квітень і слідкуємо за емоційним барометром.</h2>
      <address>
        <time datetime="2019-11-16T04:00:00+00:00">16 Nov 2019, 04:00</time>
      </address>
      <p><b>Цього дня Церква згадує праведну Снандулію,</b> яка жила в ІV столітті. Жінка мешкала в Ктесифоні (місто знаходилось на відстані приблизно 35 км на південний схід від сучасного Багдада). Коли почалися гоніння на християн, було арештовано понад 100 чоловік, переважно священників, дияконів, ченців і черниць, але Снандулія – проста мирянка – залишилась на волі. Щодня вона приходила до в’язниці й годувала всіх арештованих братів і сестер по вірі. А напередодні дня їхньої страти вона кожному мученику подарувала власноруч пошите білосніжне вбрання. Снандулія не тільки втішала приречених, але після їхньої смерті здійснила християнське поховання їхніх тіл. У давнину цій святій молилися про дарування спокійної християнської кончини.</p>
      <p>Прикмети на сьогодні такі: Від першого снігу до санного шляху – півтора місяці. Яка погода в листопаді, така і в квітні. А ще цього дня ведмідь у барліг залазить, аби переспати довгу зиму. Коли ж ведмедя побачити не вдасться, зверніть увагу на котів – якщо ті настирливо лізуть на піч грітися – ночі будуть з приморозками.</p>
      <p><b>Іменинники сьогодні</b> Василь, Петро, Олександр, Іван, Анна, Яна.</p>
      <p><b>20 місячний день,</b> Місяць отаборився в Раку. Все, що відбуватиметься у вихідні — буде своєрідним барометром стану нашого характеру. Маємо створити найбільш сприятливі умови для відпочинку. Не бажано надмір уживати м’ясо, солодощі, висококалорійні борошняні вироби. В будь-яких дискусіях уникайте викидів отрути, та й взагалі — уникайте навіть і самих дискусій. Імітувати щастя – безглузда і марна справа, а ось відшукати зернину позитиву навіть у журбі — справжнє мистецтво. Шануймо свій смуток так само, як і радість. І не забуваймо, що час — це єдина цінна монета нашого <u><a href="https://www.youtube.com/watch?v=f0-fPwuPpAk">життя</a></u>.</p>
      <p>Згідно з даними Центральної геофізичної обсерваторії України, найхолоднішим цей день у Києві був у 1896 – -13,4, а найтеплішим у 2002 – +18,0.</p>
    </article>
  </body>
</html>