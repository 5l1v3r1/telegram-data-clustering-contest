<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zemelniy-chorniy-rinok-v-ukrayini-viris-z-moratoriyu-upovnovazheniy-prezidenta-329907_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T04:53:00+00:00"/>
    <meta property="og:title" content="Земельний &quot;чорний ринок&quot; в Україні виріс з мораторію – уповноважений президента"/>
    <meta property="og:description" content="Лещенко зазначає, що саме від мораторію беруть початок різноманітні схеми сірого та чорного обороту сільськогосподарських земель."/>
  </head>
  <body>
    <article>
      <h1>Земельний "чорний ринок" в Україні виріс з мораторію – уповноважений президента</h1>
      <h2>Лещенко зазначає, що саме від мораторію беруть початок різноманітні схеми "сірого" та "чорного" обороту сільськогосподарських земель.</h2>
      <address>
        <time datetime="2019-11-16T04:53:00+00:00">16 Nov 2019, 04:53</time>
      </address>
      <p>Мораторій на продаж землі поклав початок "чорному ринку" <a href="https://dt.ua/UKRAINE/uryad-obicyaye-krediti-pid-3-5-na-pridbannya-zemli-milovanov-329906_.html"><b>сільськогосподарських земель</b></a>, а частина з них взагалі знаходиться в обмеженому користуванні, заявив уповноважений президента з питань землі Роман Лещенко в ефірі програми "<a href="https://www.youtube.com/watch?v=CMmjakv0H_A#action=share">Свобода слова Савіка Шустера</a>".</p>
      <p>"У нас такої не підмораторної землі сьогодні близько 4 мільйонів га. Наприклад, для розуміння, це коли воїн АТО (ООС) повертається з фронту і отримує можливість придбати земельну ділянку, вона йому передається саме для ведення ОСГ. Це такий вид цільового призначення та це приватна власність. Така людина може здійснити її реалізацію. Але більшість землі – підмораторна, вона в обмеженні. Це породжує "сірий" та "чорний" ринок", – зазначив уповноважений.</p>
      <p>У підсумку, резюмував Лещенко, звичайні громадяни врешті-решт не зацікавлені купувати землю із використанням різних сумнівних схем.</p>
      <p>"Зараз виступав громадянин і говорив, що багато хто не зацікавлений купувати землі за сумнівними схемами. Вони хочуть її купувати і кажуть, що купили частину землі – очевидно, що мова йде про землі, які перебувають у форматі ОСГ. Це землі особистого селянського господарства. Мова йде, як правило, про 2 га, які можуть купити", – додав він.</p>
      <p>Верховна Рада України <a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html"><b>прийняла в першому читанні законопроект</b></a> №2178-10 "Про внесення змін до деяких законодавчих актів України щодо обігу земель сільськогосподарського призначення", яким передбачається відкриття ринку землі в жовтні 2020 року та можливість її продажу іноземцям у 2023 році. За документ проголосували представники "Слуги народу" та кілька позафракційних депутатів. 240 голосів "за". Проти " проголосували 52, а ще 57 утрималися.</p>
      <p>Напередодні президент Володимир Зеленський обіцяв, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tL3NodXN0ZXJvbmxpbmUv">Свобода слова Савіка Шустера</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>