<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/9-aring-funnet-etter-leteaksjon-i-oslo/71826767"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T04:58:32+00:00"/>
    <meta property="og:title" content="9-åring funnet etter leteaksjon i Oslo"/>
    <meta property="og:description" content="En ni år gammel gutt fra Veitvet i Oslo ble natt til lørdag meldt savnet etter at han ikke kom hjem fra skolen. Lørdag formiddag er han kommet til rette."/>
  </head>
  <body>
    <article>
      <h1>9-åring funnet etter leteaksjon i Oslo</h1>
      <h2>En ni år gammel gutt fra Veitvet i Oslo ble natt til lørdag meldt savnet etter at han ikke kom hjem fra skolen. Lørdag formiddag er han kommet til rette.</h2>
      <address><time datetime="2019-11-16T04:58:32+00:00">16 Nov 2019, 04:58</time> by <a rel="author">Frode Andresen</a></address>
      <p>
        <i>
          <b>SISTE: Klokka 09.34 melder Oslo politidistrikt på <a href="https://twitter.com/oslopolitiops/status/1195621039629389824">Twitter</a> at gutten er kommet til rette. Han skal ha vært på overnattingsbesøk hos en kamerat, og skal være i god behold.</b>
        </i>
      </p>
      <p>Det var natt til lørdag at Oslo politidistrikt igansatte en omfattende leteaksjon etter at en ni år gammel gutt ble meldt savnet.</p>
      <p>Den ni år gamle gutten ble sist observert fredag ettermiddag klokka 13.15 etter skoletid, men ikke meldt savnet av foreldrene før klokka 00.30.</p>
      <figure>
        <img src="https://dbstatic.no/71827017.jpg?imageId=71827017&amp;width=512&amp;height=308"/>
        <figcaption><b>SAVNET:</b> Politiet har igangsatt leteaksjon etter en ni år gammel gutt i Oslo. Gutten har vært savnet siden fredag ettermiddag. Foto: Frank Evensen / PhotoRunner Vis mer</figcaption>
      </figure>
      <p>- Foreldrene var selv ute og lette etter sønnen en god stund, før de meldte ham savnet, sa operasjonsleder i Oslo politidistrikt, Christian Kron Engeseth, til Dagbladet.</p>
      <h3>Nærområdet Veitvet</h3>
      <p>- Foreldrene lette i nærområdet på Veitvet, fortalte operasjonsleder Gjermund Stokkli.</p>
      <p>Han uttrykte bekymring etter at savnetmeldingen kom inn.</p>
      <p>Den ni år gamle gutten ble sist observert iført en grønn parkas, mørke bukser og brune sko, opplyste politiet.</p>
      <p>Stokkli oppfordret vitner som hadde sett gutten, eller som kunne ha opplysninger om hvor gutten befant seg, til å ta kontakt med politiet på 02800.</p>
      <figure>
        <img src="https://dbstatic.no/71827103.jpg?imageId=71827103&amp;width=1024&amp;height=615"/>
        <figcaption><b>FRIVILLIGE:</b> Politiet og frivillige organisasjoner søker etter den ni år gamle gutten. Foto: Håkon Mosvold Larsen / NTB scanpix Vis mer</figcaption>
      </figure>
      <h3>Omfattende søk</h3>
      <p>Det ingenting som tyder på at noe kriminelt har skjedd.</p>
      <p>
        <b>- Gutten har aldri blitt borte på denne måten før, sa Stokkli.</b>
      </p>
      <p>I løpet av natta har politiet blant annet gjennomført søk på Veitvet skole, Veitvet senter og steder hvor det ikke ferdes mange folk i nærområdet.</p>
      <figure>
        <img src="https://dbstatic.no/71827110.jpg?imageId=71827110&amp;width=512&amp;height=308"/>
        <figcaption><b>VEITVET:</b> Politiet har gjennomsøkt både Veitvet skole og Veitvet senter. Foto: Håkon Mosvold Larsen / NTB scanpix Vis mer</figcaption>
      </figure>
      <p>Både politipatruljer, helikopter og hundepatruljer har vært involvert i søket. I tillegg har opptil 30 frivillige bidratt fra Norsk Folkehjelp, Norske redningshunder og Røde Kors.</p>
      <h3>- Et mysterium</h3>
      <p>- Vi har vært i kontakt med både rektor og alle foreldre til barna i klassen til gutten i tilfelle han overnattet hos noen andre. Men det har dessverre ikke ledet oss til ham, sa Stokkli og fortsatte:</p>
      <p>
        <b>- På nåværende tidspunkt framstår det som et mysterium.</b>
      </p>
      <p>I løpet av natta har det vært omkring to plussgrader i Oslo.</p>
      <p>- Vi er bekymret for værsituasjonen. Dersom han befinner seg utendørs, så er han nok redd. Vi har satt i gang mange forskjellige tiltak for å finne ham. Vi kommer til å søke gjennom hele natta, sa Stokkli.</p>
    </article>
  </body>
</html>