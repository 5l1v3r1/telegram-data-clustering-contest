<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-mayank-agarwal-virat-kohli-talk-about-fitness-and-fear-of-failure-watch-video-2851884.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T04:35:37+00:00"/>
    <meta property="og:title" content="VIDEO: दोहरे शतक के बाद विराट कोहली ने लिया मयंक अग्रवाल का इंटरव्यू"/>
    <meta property="og:description" content="India vs Bangladesh, 1st Test at Indore: बांग्लादेश के खिलाफ पहले टेस्ट के दूसरे दिन मयंक अग्रवाल ने सुर्खियां बटोरीं। इंदौर टेस्ट में उन्हें अपना दूसरा दोहरा शतक जमाया। इस भारतीय ओपनर ने पिछली पांच..."/>
  </head>
  <body>
    <article>
      <h1>VIDEO: दोहरे शतक के बाद विराट कोहली ने लिया मयंक अग्रवाल का इंटरव्यू</h1>
      <address><time datetime="2019-11-16T04:35:37+00:00">16 Nov 2019, 04:35</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 1st Test at Indore:</b> बांग्लादेश के खिलाफ पहले टेस्ट के दूसरे दिन मयंक अग्रवाल ने सुर्खियां बटोरीं। इंदौर टेस्ट में उन्हें अपना दूसरा दोहरा शतक जमाया। इस भारतीय ओपनर ने पिछली पांच टेस्ट पारियों में तीन शतक और दो दोहरे शतक लगाए हैं। मयंक ने मेलबर्न में अपना टेस्ट डेब्यू किया था। मैच के बाद कप्तान विराट कोहली ने मयंक अग्रवाल का इंटरव्यू लिया। इस इंटरव्यू में मयंक ने अपने दोहरे शतक और फिटनेस को लेकर कई बातें कीं। </p>
      <p>दूसरे दिन का खेल समाप्त होने के बाद बीसीसीआई ने विराट कोहली और मयंक अग्रवाल के बीच हुई मजेदार बातचीत का वीडियो शेयर किया है। जब कोहली ने उनसे उनकी फिटनेस के बारे में पूछा तो मयंक ने कहा, ''आपने ही फिटनेस के मानकों को यहां तक पहुंचाया है।''</p>
      <p>माइंडसेट के बारे में मयंक ने कहा कि वह जब भी फॉर्म में होते हैं तो बड़ी पारी खेलना चाहते हैं। उन्होंने कहा, ''जहां तक माइंडसेट का सवाल है, असफलता का डर मेरी मदद करता है। इसके बाद मेरी रनों की भूख बढ़ जाती है। एक समय था जब मैं बहुत रन नहीं बना पा रहा था। लेकिन जब मैं एक बार जम जाता हूं तो मेरी कोशिश रहती है कि बड़ा स्कोर करूं।''</p>
      <h3>
        <a href="https://www.livehindustan.com/cricket/story-india-vs-bangladesh-letting-go-fear-of-failure-made-me-hungrier-says-mayank-agarwal-2851849.html">INDvsBAN: मयंक बोले, असफलता के डर को छोड़ने से बढ़ी रन बनाने की भूख</a>
      </h3>
      <h3>
        <a href="https://www.livehindustan.com/cricket/story-pink-test-build-up-rohit-sharma-cheteshwar-pujara-face-ravichandran-ashwin-first-time-under-lights-2851844.html">INDvsBAN: रोहित, पुजारा ने गुलाबी गेंद से दूधिया रोशनी में की प्रैक्टिस</a>
      </h3>
      <p>मयंक ने आगे कहा कि टीम को मजबूत स्थिति में पहुंचाना मेरा मकसद था। शतक बनाने के बाद मुझे लगा कि मैं टीम को और आगे ले जा सकता हूं।'' मयंक अग्रवाल का कहना है कि उन्होंने अपने करियर मे असफलता के बारे में सोचना छोड़ दिया था जिसके कारण उनका खेल और निखरकर कर सामने आया है। अपने सफर पर बात करते हुए अग्रवाल ने कहा, “निश्चित रूप से मैंने अपने सफर का बहुत आनंद लिया है। मेलबर्न में मेरा पहला मैच खेलना बहुत खास था। मैंने टीम की जीत में योगदान दिया और भारत ने पहली बार ऑस्ट्रेलिया में सीरीज जीती इससे मुझे बहुत अच्छा महसूस हुआ।”</p>
      <p>अग्रवाल ने कहा, “यही वह भावना है जो मुझे और टीम के बाकी खिलाड़ियों को आगे बढ़कर टूर्नामेंट जीतने के लिए प्रेरित करती है। मैं एक समय पर एक गेंद खेलने और जब तक संभव हो बल्लेबाजी करने का प्रयास करता हूं।”</p>
      <figure>
        <iframe data-src="https://twitter.com/BCCI/status/1195365305767194625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बांग्लादेश के पहली पारी में 150 रनों पर आउट होने के बाद भारत ने 343 रनों की लीड ले ली है। दूसरे दिन का खेल खत्म होने पर रवींद्र जडेजा 60 और उमेश यादव 25रन बनाकर खेल रहे थे। 28वर्षीय मयंक अग्रवाल ने छक्के के साथ अपना दूसरा दोहरा शतक पूरा किया। 243 रनों की अपनी पारी में उन्होंने 8 छक्के और 28 चौके लगाए। मयंक ने बांग्लादेशी गेंदबाजों की जमकर धुनाई की। वह मेहदी हसन मिराज की गेंद पर मिड विकेट पर अबू जायेद के हाथों कैच आउट हुए।</p>
    </article>
  </body>
</html>