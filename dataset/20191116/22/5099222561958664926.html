<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23495475-sua-barack-obama-apel-moderatie-din-partea-partidului-democrat-campania-prezidentiala-alegatorii-nu-vor-vada-lucruri-absurde.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T22:23:00+00:00"/>
    <meta property="og:title" content="SUA: Barack Obama, apel la moderaţie din partea Partidului Democrat în campania prezidenţială. „Alegătorii nu vor să vadă lucruri absurde”"/>
    <meta property="og:description" content="Fostul preşedinte american Barack Obama a lansat un apel la moderaţie adresat politicienilor din cadrul Partidului Democrat înscrişi în cursa prezidenţială, îndemnându-i să"/>
  </head>
  <body>
    <article>
      <h1>SUA: Barack Obama, apel la moderaţie din partea Partidului Democrat în campania prezidenţială. „Alegătorii nu vor să vadă lucruri absurde”</h1>
      <address><time datetime="2019-11-16T22:23:00+00:00">16 Nov 2019, 22:23</time> by <a rel="author">V.M.</a></address>
      <p><b>Fostul preşedinte american Barack Obama a lansat un apel la moderaţie adresat politicienilor din cadrul Partidului Democrat înscrişi în cursa prezidenţială, îndemnându-i să evite "distrugerea sistemului" prin politici cu tendinţe puternice de stânga, informează agenţia Associated Press, citată de Mediafax.</b><br/><br/>"Americanul mediu nu crede că trebuie să distrugem sistemul şi să îl refacem. Cred că este important să nu pierdem din vedere acest lucru. Există numeroşi alegători care pot fi convinşi, există numeroşi simpatizanţi democraţi care vor să vadă că lucrurile au logică. Nu vor să vadă lucruri absurde. Vor să vadă lucruri puţin mai corecte, lucruri puţin mai juste. Iar modul în care îi abordăm cred că va fi important", a declarat Barack Obama într-un discurs rostit la o reuniune a Alianţei Democratice, un grup politic din care fac parte finanţatori ai Partidului Democrat.<br/><br/>"Chiar dacă insistăm pentru un set de măsuri îndrăzneţe, trebuie să fim ancoraţi şi în realitate, trebuie să ţinem cont de faptul că alegătorii, inclusiv mulţi simpatizanţi democraţi, unii independenţi care pot fi convinşi şi chiar unii simpatizanţi republicani, nu sunt conduşi de aceleaşi puncte de vedere precum cele reflectate în mesaje cu orientare de stânga transmise prin Twitter", a argumentat Barack Obama.<br/><br/>Fostul preşedinte al SUA nu a menţionat niciun nume, dar mesajul pare să li se adreseze candidaţilor democraţi Elizabeth Warren şi Bernie Sanders, care au propus reforme structurale cu orientare de stânga care ar modifica rolul statului în anumite domenii. Grupul politic cu orientare de centru din Partidul Democrat a avertizat de câteva luni că desemnarea unui candidat la preşedinţie cu politici de stânga riscă să îndepărteze republicani moderaţi şi alegători independenţi ale căror voturi sunt necesare în competiţia cu preşedintele Donald Trump, membru al Partidului Republican.</p>
    </article>
  </body>
</html>