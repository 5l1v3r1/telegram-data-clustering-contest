<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_17/leo-altri-angeli-fangoin-3000-organizzati-via-chatqui-salvare-marmi-libri-94026934-0981-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Leo e gli altri angeli del fango: «Siamo qui a salvare marmi e libri»"/>
    <meta property="og:description" content="Dopo l’sos di sette amici, in 3 mila organizzati via chat. In treno con i badili. «Abbiamo passato ore a spargere acqua dolce sul pavimento della chiesa di Santa Maria dei Carmini»"/>
  </head>
  <body>
    <article>
      <h1>Leo e gli altri angeli del fango: «Siamo qui a salvare marmi e libri»</h1>
      <h2>Dopo l’sos di sette amici, in 3 mila organizzati via chat. In treno con i badili. «Abbiamo passato ore a spargere acqua dolce sul pavimento della chiesa di Santa Maria dei Carmini»</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Enrico Galletti</a></address>
      <p>Erano sette ragazzi e sono diventati tremila. Il fango, gli stivali, l’impermeabile, quella voglia bruciante di aiutare. Si sono svegliati in una Venezia che non era più la loro. «Abbiamo chiesto aiuto sui social: un gruppo su Telegram e un appello su Facebook. Migliaia di ragazzi hanno preso il treno e ci hanno raggiunto», racconta Piero Risica (Venice Calls). Puliscono, spazzano, scrostano il marmo dagli strati di fango: aiutano chi ha perso tutto. Il telefono che si illumina, un cinguettio: «Arrivati in stazione. Abbiamo badili, secchi e carriole. Siamo in sei». E dal gruppo principale, ora silenziato, ne sono nati altri.</p>
      <h4>Acqua dolce</h4>
      <p>Lorenzo Canonico, 27 anni, torna dalla Polonia, vive a Volpago del Montello ma casa sua è Venezia. «Abbiamo passato ore a spargere acqua dolce sul pavimento della Chiesa di Santa Maria dei Carmini per evitare che il sale corrodesse il marmo». Anastasia Favaron, 23, come ogni giorno da Mestre va a tenere aperta l’erboristeria di famiglia a Cannaregio. «Papà aveva appena rinnovato il negozio, investito migliaia di euro, l’acqua alta ha rovinato tutto. Mentre pulivo, nel bar vicino a noi un’altra ragazza preparava i caffè con l’acqua alla vita e li passava dalla finestra». Leo James Smith, 21, studia a Trento. Il cuore lo ha portato a spazzare i rifiuti dalla «sua» isola delle Vignole. Nello zaino di Giorgia Bordignon, 25, arrivata da Loria, c’è anche la sua tesi di laurea. La discuterà il mese prossimo, ora però è in laguna. «Mentre lavoravamo due signori ci hanno chiesto se fossimo noi gli angeli del fango».</p>
      <h4>La storia che si ripete</h4>
      <p>Marzio Burigana da Milano, 22, è uno studente di ingegneria spaziale. «Sono corso a Burano, in venti abbiamo riempito i sacchi. Poi mi sono guardato intorno e ho visto un anziano sull’ottantina fermo sulla porta della sua bottega di biscotti. Piangeva, guardando il suo negozio riempirsi d’acqua». Stefano Menegus, 26, venerdì si è precipitato in conservatorio, al Benedetto Marcello, dove studia. «Si è allagato l’archivio: più di mille volumi da salvare, una corsa contro il tempo. Qui a Venezia la storia si ripete, e ogni volta che si alza l’acqua è una ferita al cuore». Suona il pianoforte Stefano. Se ci fosse una colonna sonora per questa Venezia spezzata in due? «Dovrei parlarti di speranza, ma non ne abbiamo più. Scelgo Chopin, l’ultimo Preludio: rabbia e rammarico».</p>
    </article>
  </body>
</html>