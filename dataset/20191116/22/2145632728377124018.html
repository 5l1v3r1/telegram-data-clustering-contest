<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18568128-primul-an-in-care-pensiunile-din-clisura-dunarii-sunt-deschise-de-ziua-nationala"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Primul an în care pensiunile din Clisura Dunării sunt deschise de Ziua Naţională"/>
    <meta property="og:description" content="3.000 de turişti sunt aşteptaţi să petreacă de Ziua Naţională a României în Clisura Dunării. Proprietarii de pensiuni pregătesc programe speciale din care nu lipsesc tradiţionala fasole cu ciolan, petrecerile în aer liber sau plimbările nocturne cu barca pe Dunăre."/>
  </head>
  <body>
    <article>
      <h1>Primul an în care pensiunile din Clisura Dunării sunt deschise de Ziua Naţională</h1>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18568128/2/gg.jpg"/>
      </figure>
      <p>3.000 de turişti sunt aşteptaţi să petreacă de Ziua Naţională a României în Clisura Dunării. Proprietarii de pensiuni pregătesc programe speciale din care nu lipsesc tradiţionala fasole cu ciolan, petrecerile în aer liber sau plimbările nocturne cu barca pe Dunăre.</p>
      <p>Acesta este primul an când, deoarece au avut cereri, pensiunile din Clisura Dunării sunt deschise de 1 Decembrie. Aproximativ jumătate dintre unităţile de cazare din Eşelniţa şi Dubova au deja locurile rezervate pentru perioada 29 noiembrie-1 decembrie, potrivit Mediafax.</p>
      <p>Proprietarii spun că şi-au adaptat oferta cererii tot mai mari venite din partea turiştilor care plătesc, în general, cu vouchere de vacanţă. Preţurile la cazare pornesc de la 180 de lei pe noapte /cameră şi ajung şi la 300 de lei pentru un apartament/noapte, cu mic dejun inclus.</p>
      <p>„Pentru 1 decembrie, am avut primele rezervări. Sunt 7 camere. Va veni un grup din Bucureşti care va sta trei zile la noi. Vom face o plimbare cu barca, vom merge la Chipul lui Decebal, care acum este iluminat noaptea, vom face o plimbare cu barca noaptea, oferim acest lucru, şi, bineînţeles, faimosul nostru ceaun, fasole cu ciolan, pe care-l vom pregăti împreună în curtea pensiunii. O noapte la noi este 250 lei cu mic dejun inclus. Pentru masa de 1 Decembrie este 70 de lei de persoană”, a spus Florentina Muchitsch, proprietara unei pensiuni din Eşelniţa.</p>
      <p>Aceasta a precizat că datorită tichetelor de vacanţă, numărul de turişti din zonă a crescut: „Spre deosebire de anii trecuţi, anul acesta a fost un an bun. Cel puţin pentru pensiunea noastră. Datorită voucherelor şi a acelor tichete de vacanţă date de guvern turismul a crescut foarte mult în zona noastră”.</p>
      <p>Constantin Niţu deţine un club şi un restaurant în Dubova. De obicei, la finalul lunii septembrie punea lacătul pe uşă. În vară, însă, „a luat pulsul pieţei” şi cum a văzut că turiştii sunt încântaţi de zonă, a decis să vină cu noi oferte. De 1 Decembrie va organiza petreceri cu specific tradiţional românesc, cu pomana porcului, ţuică fiartă şi lăutari. Are deja 400 de locuri rezervate, iar preţurile sunt la fel ca în plin sezon.</p>
      <p>„Sâmbătă dimineaţa, de Sfântul Andrei, organizăm celebrul tăiat de porc cu obiceiuri tradiţionale, cu lăutari de la Gorj, iar seara, la club, avem invitaţi trupa Paraziţii”, a declarat, corespondentului MEDIAFAX, Constantin Niţu.</p>
      <p>Cei care iubesc natura pot face drumeţii pe munte, pe Ciucarul Mare şi Ciucarul Mic, sau pot admira de pe apă, într-o plimbare de două ore cu barca, peisajele din Cazanele Dunării, Mănăstirea Mraconia, Tabula Traiana şi pot vizita Peştera Ponicova şi Peştera Veterani. Cel mai căutat obiectiv turistic din Clisură este Chipul lui Decebal de la Dubova, un basorelief sculptat în stâncă de un artist din Orşova. Potrivit reprezentanţilor Muzeului Natural Porţile de Fier, aproximativ o jumătate de milion de turişti vin anual să admire uriaşa statuie.</p>
      <related>
        <a href="https://www.descopera.ro/istorie/16751538-regele-decebal-din-cazanele-dunarii-istoria-din-spatele-celei-mai-mari-si-mai-spectaculoase-statui-din-europa"/>
      </related>
      <related>
        <a href="https://www.descopera.ro/descopera-in-romania/16022041-cele-mai-impresionante-portrete-sculptate-in-piatra-din-lume-printre-ele-se-afla-si-cel-a-faimosului-decebal"/>
      </related>
      <related>
        <a href="https://www.descopera.ro/descopera-in-romania/18556163-cand-se-va-deschide-hotelul-de-gheata-de-la-balea-si-care-este-tema-din-acest-an"/>
      </related>
      <related>
        <a href="https://www.descopera.ro/descopera-in-romania/18466181-proiect-pentru-protejarea-cetatilor-dacice-si-a-siturilor-istorice-din-muntii-orastie-adoptat"/>
      </related>
      <related>
        <a href="https://www.descopera.ro/descopera-in-romania/18434705-carnatii-de-plescoi-au-devenit-un-produs-protejat-si-recunoscut-la-nivel-european"/>
      </related>
      <related>
        <a href="https://www.descopera.ro/descopera-in-romania/14751251-istoria-portului-constanta-regele-carol-i"/>
      </related>
      <related>
        <a href="https://www.descopera.ro/descopera-in-romania/18344250-transilvania-in-topul-destinatiilor-turistice-de-toamna-europene"/>
      </related>
      <related>
        <a href="https://www.descopera.ro/descopera-in-romania/18232207-studenti-din-iasi-pasionati-de-istorie-ghideaza-gratuit-turistii-prin-orasul-celor-7-coline"/>
      </related>
      <related>
        <h4>Citeşte şi</h4>
        <a href="https://www.descopera.ro/descopera-in-romania/18556163-cand-se-va-deschide-hotelul-de-gheata-de-la-balea-si-care-este-tema-din-acest-an"/>
        <a href="https://www.descopera.ro/descopera-in-romania/18466181-proiect-pentru-protejarea-cetatilor-dacice-si-a-siturilor-istorice-din-muntii-orastie-adoptat"/>
        <a href="https://www.descopera.ro/descopera-in-romania/18434705-carnatii-de-plescoi-au-devenit-un-produs-protejat-si-recunoscut-la-nivel-european"/>
        <a href="https://www.descopera.ro/descopera-in-romania/14751251-istoria-portului-constanta-regele-carol-i"/>
      </related>
    </article>
  </body>
</html>