<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/febra-crypto-nu-dispare-prea-curand-china-si-ar-putea-lansa-propria-moneda-digitala-in-urmatoarele-2-3-luni-18573424"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T22:04:00+00:00"/>
    <meta property="og:title" content="Febra crypto nu dispare prea curând: China şi-ar putea lansa propria monedă digitală în următoarele 2-3 luni"/>
    <meta property="og:description" content="Republica Populară Chineză şi-ar putea lansa propria criptomonedă în următoarele 2-3 luni, conform firmei de investiţii HCM Capital şi citată de CNBC."/>
  </head>
  <body>
    <article>
      <h1>Febra crypto nu dispare prea curând: China şi-ar putea lansa propria monedă digitală în următoarele 2-3 luni</h1>
      <address><time datetime="2019-11-16T22:04:00+00:00">16 Nov 2019, 22:04</time> by <a rel="author" href="https://www.zf.ro/autor/robert-manea" target="_blank">Robert Manea</a></address>
      <p>Republica Populară Chineză şi-ar putea lansa propria criptomonedă în următoarele 2-3 luni, conform firmei de investiţii HCM Capital şi citată de CNBC.</p>
      <p>Până în prezent, statul chinez a dezvoltat doar un cadru de lucru şi infrastructură pentru viitoarea criptomonedă, numit provizoriu „Digital Currency Electronic Payment” (DCEP), potrivit lui Jack Lee, manager partener la Foxconn Technology – multinaţionala care deţine HCM Capital. Cadrul de lucru i-ar putea permite Băncii Centrale a Chinei să emită o monedă digitală către băncile comerciale şi către reţelele terţe de plată, precum Alipay şi WeChat Pay. Lee a declarat, de asemenea, că lansarea criptomonedei nu va însemna înlocuirea imediată a banilor fizici.</p>
      <p>Potrivit Reuters, HCM Capital a investit într-un număr de startup-uri de tip blockchain, tehnologie ce implică tranzacţii mai rapide şi mai transparente. De altfel, Foxconn Technology a investit la rândul său în fondul de 100 de miliarde de dolari al firmei japozene SoftBank, fond ce urmăreşte dezvoltarea domeniului inteligenţei artificiale la nivel global.</p>
      <p>Mai mulţi experţi şi-au exprimat îngrijorarea vis-a-vis de monedele digitale şi cum pot acestea să crească riscurile fraudelor, evidenţiind în mod special noile tehnici de spălare de bani şi finanţarea terorismului. Guvernele marilor puteri mondiale nu au reuşit încă să găsească o modalitate de a regla problema.</p>
      <p>Daniela Stoffel, Secretarul de Stat al Finanţelor Internaţionale din Elveţia, a declarat că se aşteaptă ca odată cu lansarea criptomonedei chineze, autorităţile din toată lumea vor fi forţate să se decidă cum vor folosi şi cum vor reglementa o asemenea tehnologie. Stroffel a mai adăugat că o posibilă popularizare a monedelor digitale ar putea pune semne de întrebare asupra rolurilor pe care le au monedele naţionale şi băncile centrale.</p>
      <p>China nu este singura ţară care analizează introducerea unei monede virtuale. În Elveţia, Banca Naţională a declarat luna trecută că lucrează împreună cu bursa de la Zurich pentru a examina o posibilă punere în circulaţie a unei asftel de monede.</p>
    </article>
  </body>
</html>