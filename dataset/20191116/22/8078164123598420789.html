<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_17/calcio-giocatore-salva-vita-avversario-poi-tutti-ospiti-maltempo-953d48f0-096d-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Colpo alla testa e sviene: calciatore salvato in campo da giocatore avversario"/>
    <meta property="og:description" content="Il ringraziamento dell'Us Arzanese su Facebook per la squadra Real Anacapri. «È tempo di riflettere su quanto ci è stato donato in termini di umanità»"/>
  </head>
  <body>
    <article>
      <h1>Colpo alla testa e sviene: calciatore salvato in campo da giocatore avversario</h1>
      <h2>Il giocatore dell’Arzanese ha battuto la testa ed è crollato a terra: Luigi Buondonno, centrocampista del Real Anacapri, l’ha subito soccorso impedendogli di soffocare</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Redazione Online</a></address>
      <p>«Ci sono momenti in cui il calcio giocato passa veramente in secondo piano: Si scoprono uomini e storie che solo con il pallone non si riuscirebbero a conoscere»: inizia così il lungo post di ringraziamento dell’US Arzanese, società calcistica di serie D del napoletano, al rientro da una trasferta nell’isola di Capri per un incontro con la squadra dell’Anacapri nell’ambito del Campionato dilettanti, Girone B di Prima categoria. Una trasferta condita da disavventure ma anche da tanti episodi di generosità e solidarietà, che hanno portato i dirigenti della squadra a ringraziare gli avversari con un post commovente su Facebook. Un calciatore dell’Arzanese, Filippo Saviano, ha subito durante la partita uno scontro di gioco fortuito, ma grazie alla generosità dell’avversario si è salvato. Il giocatore dell’Arzanese ha battuto il capo ed è crollato a terra, ma è stato subito soccorso dal centrocampista del Real Anacapri, Luigi Buondonno, che si è fiondato ad aprire la bocca dell’attaccante della squadra ospite ed ha evitato che ingoiasse la lingua, praticamente salvandogli la vita, anche a costo di ferirsi le dita a causa della reazione involontaria di Saviano.</p>
      <h4>L'accoglienza</h4>
      <p>E l’accoglienza campana è proseguita. Al termine della partita - vinta dal Real Anacapri per 3 a 2 - è stato comunicato ai componenti dell’Arzanese che non sarebbe stato possibile rientrare a Napoli a causa del maltempo. I traghetti per Napoli erano stati tutti cancellati. L’Arzanese quindi, era bloccata sull’Isola di Capri fino al giorno dopo, senza sapere come organizzarsi per la cena ed il pernottamento. «E qui, arriva un altro bellissimo gesto UMANO da parte di uomini eccezionali», scrive l’Arzanese. Sono intervenuti il sindaco di Capri, Marino Lembo, il presidente della Scuola Calcio ASD Anacapri, Adalberto Cuomo, ed il direttore del Real Anacapri, Vincenzo Auricchio per fornire, in modo gratuito, una sistemazione a tutto lo staff della squadra, che è stato ospitato da alcuni alberghi e da uno dei ristoranti di Capri. «È tempo di riflettere su quanto ci è stato donato in termini di umanità - ha scritto al rientro a Napoli avvenuto stamattina l’US Arzanese - cosa che ci ha riempito il cuore, ci ha arricchiti come persone, facendoci rendere conto che nel mondo esistono ancora persone buone. Non smetteremo mai di ringraziarvi, e soprattutto non dimenticheremo mai quanto ci avete donato, onore al Real Anacapri».</p>
    </article>
  </body>
</html>