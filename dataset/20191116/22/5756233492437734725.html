<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621869/%D9%87%DB%8C%D9%84%DB%8C-%D8%AC%D9%88%D9%84%DB%8C%D8%A7%D9%86%DB%8C-%D8%A8%D8%A7%DB%8C%D8%AF-%D8%A8%D9%87-%D8%B9%D9%86%D9%88%D8%A7%D9%86-%D9%86%D9%85%D8%A7%DB%8C%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D9%85%D8%B9%D8%B1%D9%81%DB%8C-%D9%85%DB%8C%E2%80%8C%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T22:17:00+00:00"/>
    <meta property="og:title" content="هیلی: جولیانی باید به عنوان نماینده آمریکا در اوکراین معرفی می‌شد"/>
    <meta property="og:description" content="نماینده سابق آمریکا در سازمان ملل در مصاحبه‌ای گفت که رودی جولیانی که این روزها در تحقیقات استیضاح ترامپ از وی زیاد نام برده می‌شود باید به عنوان نماینده آمریکا در امور اوکراین معرفی می‌شد."/>
  </head>
  <body>
    <article>
      <h1>هیلی: جولیانی باید به عنوان نماینده آمریکا در اوکراین معرفی می‌شد</h1>
      <address>
        <time datetime="2019-11-16T22:17:00+00:00">16 Nov 2019, 22:17</time>
      </address>
      <p>
        <i>نماینده سابق آمریکا در سازمان ملل در مصاحبه‌ای گفت که رودی جولیانی که این روزها در تحقیقات استیضاح ترامپ از وی زیاد نام برده می‌شود باید به عنوان نماینده آمریکا در امور اوکراین معرفی می‌شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«نیکی هیلی» نماینده سابق آمریکا در سازمان ملل گفت که معتقد است دولت آمریکا باید «رودی جولیانی » وکیل شخصی رئیس جمهور آمریکا را به عنوان نماینده آمریکا در اوکراین معرفی می‌کرد.</p>
      <p>جولیانی به عنوان محور رسوایی دولت آمریکا درباره اوکراین شناخته می‌شود که در حال حاضر منجر به آغاز تحقیقات استیضاح ترامپ توسط دموکرات‌ها شده است.</p>
      <p>در رسوایی اوکراین گیت، دولت ترامپ، کمک‌های نظامی به اوکراین را مشروط به تحقیقات این کشور درباره فساد مالی «جو بایدن» معاون رئیس جمهور سابق آمریکا و پسرش کرده بود.</p>
      <p>نیکی هیلی که با سی‌ان‌ان مصاحبه می‌کرد، در پاسخ به سوالی درباره نقش جولیانی در سیاست کشور گفت: «معتقدم که این موضوع باید به صورت بهتری مدیریت می‌شد. آنها باید وی را به عنوان نماینده ویژه معرفی می‌کردند تا همه در داخل دولت بدانند که نقش وی چه بوده است.»</p>
      <p>تا کنون چندین نفر در چارچوب تحقیقات استیضاح ترامپ در کمیته‌های مجلس نمایندگان آمریکا و در پشت درهای بسته حضور یافته‌اند و در حال حاضر در جلسات استماع‌ عمومی که در مجلس نمایندگان آمریکا برگزار شده به نقش جولیانی که یک شهروند و نه مقام آمریکایی است درخصوص سیاست‌های آمریکا در قبال اوکراین اشاره شده است.</p>
      <p>ترامپ روز ۲۵ جولای تلفنی با رئیس‌جمهور اوکراین صحبت کرد. این گفت‌وگوی جنجالی به آغاز تحقیقات استیضاح علیه ترامپ تبدیل شد. بر اساس افشاگری‌هایی که علیه ترامپ انجام شده گفته می‌شود او در این گفت‌وگوی تلفنی از همتای اوکراینی خود خواسته علیه کسب و کار جو بایدن در اوکراین، تحقیقات فساد آغاز کند.</p>
    </article>
  </body>
</html>