<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-train-services-in-kashmir-resume-today-jammu-srinagar-highway-remain-closed-2853624.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T22:53:02+00:00"/>
    <meta property="og:title" content="कश्मीर में आज पूरी तरह से बहाल हो जाएंगी रेल सेवाएं, जम्मू-श्रीनगर हाइवे तीसरे दिन भी बंद"/>
    <meta property="og:description" content="जम्मू-कश्मीर में रेल सेवाएं रविवार से पूरी तरह से बहाल हो जाएंगी। बीते मंगलवार (12 नवंबर) श्रीनगर-बारामुला के बीच रेल परिचालन शुरू करने के बाद रेलवे ने रविवार (17 नवंबर) से श्रीनगर-बनिहाल मार्ग पर भी..."/>
  </head>
  <body>
    <article>
      <h1>कश्मीर में आज पूरी तरह से बहाल हो जाएंगी रेल सेवाएं, जम्मू-श्रीनगर हाइवे तीसरे दिन भी बंद</h1>
      <address><time datetime="2019-11-16T22:53:02+00:00">16 Nov 2019, 22:53</time> by <a rel="author">एजेंसी,श्रीनगर</a></address>
      <p>जम्मू-कश्मीर में रेल सेवाएं रविवार से पूरी तरह से बहाल हो जाएंगी। बीते मंगलवार (12 नवंबर) श्रीनगर-बारामुला के बीच रेल परिचालन शुरू करने के बाद रेलवे ने रविवार (17 नवंबर) से श्रीनगर-बनिहाल मार्ग पर भी ट्रेनें चलाने का फैसला किया है। पांच अगस्त को जम्मू-कश्मीर को विशेष राज्य का दर्जा देने वाले अनुच्छेद-370 को निष्प्रभावी करने के केंद्र सरकार के फैसले के बाद घाटी में रेल सेवाएं निलंबित कर दी गई थीं।</p>
      <p>अधिकारियों ने बताया कि शनिवार (16 नवंबर) को श्रीनगर-बनिहाल रेल लाइन की संपूर्ण सुरक्षा जांच के बाद ट्रेनों का ट्रायल रन सफलतापूर्वक पूरा किया गया। रविवार से रूट पर ट्रेन परिचालन शुरू कर दिया जाएगा। दूसरी ओर, घाटी में शनिवार से माध्यमिक कक्षाओं के छात्रों की वार्षिक परीक्षाएं शुरू हो गईं।</p>
      <p>परीक्षाएं पहले सोमवार (11 नवंबर) से शुरू होने वाली थीं, लेकिन भारी बर्फबारी के कारण पहले दो पेपर स्थगित करने पड़े थे। वहीं, घाटी के बाजार भी अब सुबह से दोपहर के बीच कुछ घंटों के लिए नियमित रूप से खुलने लगे हैं। हालांकि, क्षेत्र में प्री-पेड मोबाइल फोन और इंटरनेट सेवाएं अब भी बाधित हैं।</p>
      <p><b>जम्मू-श्रीनगर हाइवे तीसरे दिन भी बंद रहा</b><br/>जम्मू-श्रीनगर राष्ट्रीय राजमार्ग शनिवार (16 नवंबर) को लगातार तीसरे दिन भी बंद रहा। इस बीच, भारी बारिश से रामबन जिले में भूस्खलन के कारण जमा हुए मलबे को हटाने का कार्य बाधित हो गया है। डिगडोल में गुरुवार (14 नवंबर) रात नौ बजे कश्मीर को देश के बाकी हिस्सों से जोड़ने वालो इस एकमात्र राजमार्ग पर हुए भारी भूस्खलन से यातायात अवरुद्ध चल रहा। अधिकारियों ने बताया कि राजमार्ग बंद होने से आवश्यक वस्तुओं को कश्मीर तक ले जाने वाले ट्रक समेत 15600 से अधिक वाहन फंस गए हैं। सड़क से मलबा हटाने का काम तुरंत शुरू कर दिया गया था, लेकिन शुक्रवार (15 नवंबर) रात से ही रुक-रुककर हो रही बारिश ने इसमें बाधा उत्पन्न कर दी है। मरूग सहित कई स्थानों से पत्थर हटा लिया गया है। हालांकि, कई स्थान अब भी मलबे से पटे हुए हैं। रविवार (17 नवंबर) तक इनके साफ होने की उम्मीद है। दूसरी ओर, जम्मू क्षेत्र के पुंछ और राजौरी जिलों को दक्षिण कश्मीर के शोपियां से जोड़ने वाले मुगल रोड पर शनिवार (16 नवंबर) को लगातार 11वें दिन यातायात बंद रखा गया। दरअसल, मुगल रोड के आसपास के इलाकों में पिछले कुछ दिनों से बर्फबारी हो रही है। मौसम में सुधार के बाद सड़क को फिर से खोलने का निर्णय लिया जाएगा।</p>
      <p><b>जम्मू-कश्मीर, लद्दाख को प्रशासनिक उत्कृष्टता का मॉडल बनाएंगे</b><br/>केंद्र शासित प्रदेश जम्मू-कश्मीर और लद्दाख में सुशासन कार्यप्रणाली अपनाए जाने के विषय पर आयोजित दो दिवसीय सम्मेलन शनिवार को समाप्त हो गया। इस दौरान दोनों क्षेत्रों को प्रशासनिक उत्कृष्टता के मॉडल के तौर पर विकसित करने का संकल्प लिया गया। साथ ही कहा गया कि वहां पारदर्शी, जवाबदेह और जनोन्मुखी प्रशासन बनाने के लिए निरंतर प्रयास किया जाएगा। सम्मेलन में 19 राज्यों और चार केंद्र शासित प्रदेशों के अधिकारियों ने हिस्सा लिया।</p>
    </article>
  </body>
</html>