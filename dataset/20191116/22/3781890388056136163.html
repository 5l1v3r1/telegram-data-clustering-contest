<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742011"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T22:15:00+00:00"/>
    <meta property="og:title" content="บิ๊กป้อม&quot;หารือรมว.กห.อาเซียน มุ่งเน้นเสริมสร้างสัมพันธ์"/>
    <meta property="og:description" content="บิ๊กป้อม” ต้อนรับ-หารือทวิภาคีรมว.กห.อาเซียนและรมว.กห.ประเทศคู่เจรจา ผลักดันความร่วมมืออาเซียน เสริมสร้างสัมพันธ์ความมั่นคงในภูมิภาค"/>
  </head>
  <body>
    <article>
      <h1>บิ๊กป้อม"หารือรมว.กห.อาเซียน มุ่งเน้นเสริมสร้างสัมพันธ์</h1>
      <address>
        <time datetime="2019-11-16T22:15:00+00:00">16 Nov 2019, 22:15</time>
      </address>
      <p>
        <b>บิ๊กป้อม” ต้อนรับ-หารือทวิภาคีรมว.กห.อาเซียนและรมว.กห.ประเทศคู่เจรจา ผลักดันความร่วมมืออาเซียน เสริมสร้างสัมพันธ์ความมั่นคงในภูมิภาค</b>
      </p>
      <p>เมื่อวันที่ 16 พ.ย. พล.ท.คงชีพ ตันตระวาณิชย์  โฆษกกระทรวงกลาโหม เปิดเผยว่า พล.อ.ประวิตร วงษ์สุวรรณ รองนายกรัฐมนตรีได้ให้การต้อนรับและหารือทวิภาคีกับรมว.กลาโหมอาเซียนและ รมว.กลาโหมประเทศคู่เจรจาในโอกาสเดินทางเยือนไทย เพื่อเข้าร่วมการประชุมกลาโหมอาเซียนอย่างไม่เป็นทางการ และการประชุมมรมว.กลาโหมอาเซียน กับรมว.กลาโหมประเทศคู่เจรจา ครั้งที่ 6 (ADMM Retreat &amp; 6th ADMM-Plus) ระหว่างวันที่ 16 - 19 พ.ย.62 ที่โรงแรม Avani+Riverside Bangkok โดยพล.อ.ประวิตรต้อนรับและหารือกับพล.ท.พลาโบโว ซูเบียนโต้ รมว.กลาโหมอินโดนีเซีย ซึ่งพล.อ.ประวิตรกล่าวแสดงความยินดีในโอกาสที่ พล.ท.พลาโบโว ได้รับตำแหน่งและขอบคุณที่สนับสนุนการเป็นประธานอาเซียนของไทย   และไทยพร้อมสนับสนุน ASEAN Our Eyes ที่อินโดนีเซียได้ริเริ่ม ซึ่งเป็นกลไกสำคัญในการเสริมเสร้างความร่วมมือในการแลกเปลี่ยนข้อมูลข่าวสารด้านการต่อต้านการก่อการร้ายในภูมิภาคทั้งสองฝ่ายได้หารือและเห็นพ้องต้องกันที่จะเพิ่มพูนความสำคัญระหว่างกันให้มากขึ้นทั้งด้านการฝึก และการศึกษาในระดับต่างๆให้มากขึ้น ด้านพล.ท.พลาโบโว ได้กล่าวขอบคุณไทยที่ได้สนับสนุนช่วยเหลือคณะทำงานผู้เชี่ยวชาญด้านการปฏิบัติการรักษาสันติภาพ ( EWG) ที่อินโดนีเซียเป็นประธานร่วมกับออสเตรเลีย และพร้อมที่จะสานต่อและผลักดันความร่วมมือของอาเซียนให้ก้าวหน้าต่อไป<br/><br/>พล.ท.คงชีพ กล่าวต่อว่า ต่อมาพล.อ.ประวิตร ต้อนรับและหารือกับนาย เดลฟิน ลอเรนซานา รมว.กลาโหมฟิลิปปินส์ พล.อ.ประวิตร กล่าวแสดงความเสียใจกับผู้เสียชีวิตและประชาชนที่ได้รับผลกระทบจากเหตุการณ์แผ่นดินไหวที่เกาะมินตาเนาที่ผ่านมา และขอบคุณที่สนับสนุนการเป็นประธานอาเซียนของไทย และการฝึกผสมทางทะเลระหว่างอาเซียน – สหรัฐ (ASEAN –U.S. Maritime Exercise) ไทยยืนยันที่จะสนับสนุนแนวทางปฏิบัติในปฏิสัมพันธ์ทางทะเล ที่นำมาซึ่งสันติภาพและเสถียรภาพทางทะเลของภูมิภาค <br/>ทั้งสองฝ่ายหารือและเห็นพ้องร่วมกันที่จะเพิ่มพูนความสัมพันธ์ทางทหารระหว่างกันให้มากขึ้น โดยเฉพาะการเพิ่มจำนวนที่นั่งการศึกษาในระดับต่างๆและการแลกเปลี่ยนการเยือน ขณะที่นายเดลฟิน ลอเรนซานา ได้กล่าวขอบคุณ และพร้อมที่จะสนับสนุนการเป็นประธานร่วมคณะทำงานผู้เชี่ยวชาญด้านความมั่นคงทางทะเล ที่ไทยจะเป็นประธานร่วมกับสหรัฐฯในวงรอบต่อไป</p>
      <figure>
        <img src="https://www.dailynews.co.th/admin/upload/20191116/news_FcjIwTPpWq194028_533.jpg?v=201911171112?v=4256"/>
      </figure>
      <p>พล.ท.คงชีพ กล่าวอีกว่า ต่อมาพล.อ.ประวิตรได้ต้อนรับและหารือกับพล.อ. โง ซวน หลิก รมว.กลาโหมเวียดนาม ซึ่งได้ชื่นชมความสัมพันธ์ทางทหารระหว่างไทย-เวียดนาม และขอบคุณที่ส่งกำลังเข้าร่วมการฝึกผสมทางทะเลระหว่างอาเซียน –สหรัฐ (ASEAN –U.S. Maritime Exercise) โดยไทยยึดมั่นการเป็นแกนกลางอาเซียนและพร้อมให้การสนับสนุนอย่างเต็มที่ในการเป็นประธานอาเซียนของเวียดนามในปี 63 ด้านพล.อ. โง ซวน หลิก กล่าวขอบคุณในความสัมพันธ์อันดีทางทหารของทั้งสองประเทศ และจะกล่าวถึงการเป็นประธานอาเซียน ที่จะยึดมั่นความเป็นแกนกลางของอาเซียน และจะเสริมสร้างความสัมพันธ์กับประเทศคู่เจรจาให้มากขึ้น เนื่องในโอกาสครบรอบ 10 ปี ของการจัดตั้งกลไก ADMM-Plus ในปีดังกล่าว จากนั้นได้ต้อนรับและหารือกับนายรอน มาร์ค รมว.กลาโหมนิวซีแลนด์ โดย พล.อ.ประวิตรได้กล่าวชื่นชมความสัมพันธ์ทางการทูตระหว่างไทย – นิวซีแลนด์ ที่มีมาอย่างยาวนาน ทั้งความร่วมมือทางทหารของทั้งสองประเทศ และความร่วมมือด้านการฝึก และขอบคุณที่ให้การสนับสนุนการเป็นประธานอาเซียน และการ ADMM-Plus โดยเฉพาะการสนับสนุนการเป็นแกนกลางอาเซียน (ASEAN Centrality) ของไทย ส่วนนายรอน มาร์ค กล่าวขอบคุณการให้การต้อนรับและการให้ความร่วมมือทางทหารกับนิวซีแลนด์ด้วยดีเสมอมา ทั้งทางด้านการฝึกและศึกษา และพร้อมที่จะดำรงความร่วมมือทวิภาคีด้านความมั่นคงระหว่างกันให้ใกล้ชิดขึ้น ทั้งนี้การหารือทวิภาคีกับประเทศดังกล่าว จะเป็นการกระชับความสัมพันธ์และเสริมสร้างความร่วมมือกับประเทศในอาเซียน และประเทศคู่เจรจา เพื่อสร้างเสถียรภาพและความมั่นคงของภูมิภาคร่วมกันที่ยั่งยืนต่อไป</p>
    </article>
  </body>
</html>