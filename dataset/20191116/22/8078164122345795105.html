<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_17/andrea-sarah-riavvicinamento-il-divorzio-mai-cosi-benvenuto-corte-51c3f580-0925-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Andrea, Sarah e il riavvicinamento dopo il divorzio. Mai così benvenuto a corte"/>
    <meta property="og:description" content="All’indomani dell’intervista dell’ex marito alla BBC sul caso Epstein, Fergie lo difende e sostiene sui social: per molti, il segno di una nuova intesa"/>
  </head>
  <body>
    <article>
      <h1>Andrea, Sarah e il riavvicinamento dopo il divorzio. Mai così benvenuto a corte</h1>
      <h2>All’indomani dell’intervista dell’ex marito alla BBC sul caso Epstein, Fergie lo difende e sostiene sui social: per molti, il segno di una nuova intesa</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Enrica Roddolo</a></address>
      <p>Gli occhi di un blu intenso, ai piedi un paio di slipper di velluto e un abito Royal blue a far risaltare il rosso dei capelli, Fergie la Rossa come l’hanno chiamata i tabloid, l’ex moglie del terzo figlio della regina Elisabetta II ama «parlare sempre con il cuore, dico quello che penso non quel che mi suggeriscono di dire...»,<a href="https://www.corriere.it/esteri/18_settembre_21/sarah-ferguson-il-matrimonio-mia-figlia-eugenie-vietata-plastica-il-mio-ex-marito-andrea-parlo-ogni-giorno-1e6176c4-bd75-11e8-92b2-6ab34b2db80e.shtml"> mi ha confessato incontrandola mesi fa in Italia</a>. Così l’indomani dell’<a href="https://www.corriere.it/esteri/19_novembre_16/principe-andrea-un-errore-dormire-epstein-l-intervista-ed5a3af6-0851-11ea-bebc-dc68b9227425.shtml">intervista scomoda dell’ex marito alla BBC sul caso Epstein</a>, le parole di Sarah affidate al web sul marito dicono molto del clima a corte. E in famiglia, mentre Sarah e Andrea si preparano alle <a href="https://www.corriere.it/moda/news/cards/edoardo-mapelli-mozzi-sposa-beatrice-york-chiede-mano-positano-terrazza-un-hotel-luce-400-candele/italia-teste-coronate-love-story_principale.shtml">nozze della loro figlia maggiore Beatrice attese a primavera con l’italiano Edoardo Mapelli Mozzi </a>(dopo quelle di Eugenie un anno fa).</p>
      <p><b>«It is so rare to meet people that are able to speak from their hearts </b>with honesty+pure real truth» ha scritto Sarah riferendosi al marito Andrew. Per aggiungere: «Andrew è un true+real gentleman ed è deciso a perseguire i suoi doveri ma anche la sua gentilezza e bontà d’animo». Abbastanza insomma per far capire il suo sostegno pieno al marito che ha avuto il coraggio di affrontare le telecamere e confessare l’errore di un passo sbagliato. Abbastanza per confermare che <a href="https://www.corriere.it/moda/news/cards/sarah-ferguson-andrea-insieme-conferma-duchessa-sto-il-principe-piu-bello/fergie-rossa.shtml">tra Sarah e Andrea c’è una nuova intesa</a>, tanto che molti nell’entourage royal immaginano un riavvicinamento che porterà chissà, anche a nuove nozze. Le terze, a questo punto, in casa York nel giro di pochi anni.</p>
      <p><b>E in fondo non c’è nulla di più potente di un matrimonio Principesco</b> - come già insegnava il costituzionalista Walter Bagehot nell’800-per catturare (e sviare) attenzione. Esattamente quanto serve oggi ai Windsor per allontanare i riflettori dal caso Epstein. Di certo Sarah era molto innamorata quando nel 1986 sposò a Westminster Abbey il principe Andrea con una ghirlanda di fiori a coprire la tiara di Garrard. «<a href="https://www.corriere.it/esteri/18_settembre_21/sarah-ferguson-il-matrimonio-mia-figlia-eugenie-vietata-plastica-il-mio-ex-marito-andrea-parlo-ogni-giorno-1e6176c4-bd75-11e8-92b2-6ab34b2db80e.shtml">Erano gardenie sulla mia coroncina di nozze, piacciono tanto a Andrew ... al duca di York», ha ricordato parlando con il Corriere</a>. E a proposito del divorzio nel 1996 ha aggiunto «Servono amore ma anche compromesso, e comprensione reciproca, e io l’ho sposato per vero amore».</p>
      <p><b>Con Andrew insomma è una storia d’amore che continua</b>, anche dopo <a href="https://www.corriere.it/sette/attualita/19_settembre_13/caso-epstein-biografia-non-autorizzata-un-predatore-dc664b54-d25a-11e9-a7da-cb5047918faa.shtml">il caso Epstein</a>. I due ex si sentono «ogni giorno. Più volte al giorno, lui è sempre con me, sostiene sempre i miei progetti...quando ci siamo sposati ha come dato voce ai miei pensieri. Mi considero una donna fortunata, ho sposato l’uomo che amavo e abbiamo sempre cercato di tenere unita la nostra famiglia».</p>
    </article>
  </body>
</html>