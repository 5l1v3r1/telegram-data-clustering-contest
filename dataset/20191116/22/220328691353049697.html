<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/eto-kakvo-poluchavat-blgarite-koito-se-vrnat-406928.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T22:41:55+00:00"/>
    <meta property="og:title" content="Ето какво получават българите, които се върнат"/>
    <meta property="og:description" content="Коментар на зам. министър Зорница Русинова"/>
  </head>
  <body>
    <article>
      <h1>Ето какво получават българите, които се върнат</h1>
      <address><time datetime="2019-11-16T22:41:55+00:00">16 Nov 2019, 22:41</time> by <a rel="author">сс</a></address>
      <p>Заместник-министърът на труда и социалната политика Зорница Русинова конкретизира мерките, които държавата предприема от началото на следващата година, за да стимулира българи, които ще се завърнат от чужбина да  работят у нас. Те ще имат пълен достъп до информационни услуги за работни места и устройване в конкретните градове. Условието за ползването на финансовата помощ е да се предостави сключен договор с работодател у нас.</p>
      <p>Ето какво каза Русинова на форум на младежкото ГЕРБ в Созопол:</p>
      <p>В рамките на една година държавата покрива разходите за наем до записване на децата в ясла и в детска градина, докато българите се установят на новото място.</p>
      <p>В рамките до четири месеца се поемат разходи за детегледач, осигурен през Бюрото по труда, обучение по български език и стипендии за членове на семейството с друго гражданство, ако е необходимо.</p>
      <p>За да се стимулират младите хора да не избират само големите градове – София, Пловдив, Варна или Бургас,  се предвижда допълнително заплащане на един човек с размера на половин минимална работна заплата, при избор на по-малък град.</p>
      <p>От януари януари 15 млн. лв. от ОП “Развитие на човешките ресурси” ще бъдат насочени от държавния бюджет за обособяването на „Детски кътове“ във фирмите.</p>
      <p>Услугата обаче ще е почасова – до 4 часа, а не целодневна. Новата схема е насочена към семействата с малки деца и предвижда да се осъществи в големите градове, където има недостиг на детски ясли и градини, и това пречи на пълноценната реализация на член от семейството.</p>
      <p>За създаването на детските забавачки на работното място, работодателите ще кандидатстват по проект за финансиране от 50 до 150 хиляди лева, допълни зам.-министърът на труда и социалната политика.</p>
      <p>Данните на социалното министерство от проведени кариерни форуми в страни-членки на ЕС, където има големи български общности сочат, че 70% от тях биха се върнали да работят у нас, ако имат условия за това.</p>
      <p>Добре е, че имаме млади хора, които получават образованието си в престижни университети в чужбина, те са богатство за страната ни и трябва да положим усилия да ги върнем у нас. Ще се задълбочи тенденцията не хората да търсят работа, а обратното – дължи се на дигитализацията, електронните услуги и други фактори, каза още Русинова.</p>
    </article>
  </body>
</html>