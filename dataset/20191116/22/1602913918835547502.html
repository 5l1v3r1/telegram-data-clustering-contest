<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/exporturile-de-marfa-din-sua-au-inregistrat-scaderi-drastice-in-urma-tensiunilor-comerciale-cu-republica-populara-chineza-18589399"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T22:03:00+00:00"/>
    <meta property="og:title" content="Exporturile de marfă din SUA au înregistrat scăderi drastice în urma tensiunilor comerciale cu Republica Populară Chineză"/>
    <meta property="og:description" content="Mai mult de 30 de state americane au înregistrat scăderi în medie de peste 10% în exporturile de mărfuri în luna septembrie a acestui an. În Texas, exporturile de petrol şi gaze au scăzut cu 39%, conform unui comunicat al Departamentului de Comerţ al Statelor Unite citat de Bloomberg."/>
  </head>
  <body>
    <article>
      <h1>Exporturile de marfă din SUA au înregistrat scăderi drastice în urma tensiunilor comerciale cu Republica Populară Chineză</h1>
      <address><time datetime="2019-11-16T22:03:00+00:00">16 Nov 2019, 22:03</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>Mai mult de 30 de state americane au înregistrat scăderi în medie de peste 10% în exporturile de mărfuri în luna septembrie a acestui an. În Texas, exporturile de petrol şi gaze au scăzut cu 39%, conform unui comunicat al Departamentului de Comerţ al Statelor Unite citat de Bloomberg.</p>
      <p>În Alabama, care este al treilea stat american în ceea ce priveşte exporturile auto, vânzările către statul chinez au scăzut cu 49% în primele nouă luni ale anului. În aceeaşi perioadă, vânzările de mărfuri din Florida au scăzut cu 40%, în timp ce state ca Virginia de Vest şi Wisconsin au înregistrat scăderi de 25%. Per total, exporturile de produse din Statele Unite către China au scăzut cu 78.8 miliarde de dolari de la începutul anului.</p>
      <p>„Procentul de importuri a fost slab, iar perioada de recuperare pentru anumite produse variază în funcţie de natura acordului comercial cu statul chinez”, a declarat Brad Setser, membru al departamentului de economie internaţională al Consiliului American de Relaţii Externe.</p>
      <p>„În unele cazuri, exporturile Statelor Unite nu îşi vor reveni niciodată”, a adăugat Setser.</p>
      <p>Riposta statului chinez a fost de a impune tarife de 135 de miliarde asupra bunurilor venite din Statele Unite, vizându-se bunuri de la produse agricole (boabe de soia şi carne de porc), la motociclete şi produse cosmetice. Discuţiile pentru o primă fază a acordului între primele două economii mondiale sunt în curs de desfăşurare, autorităţile din Beijing reînnoindu-şi cererile de înlăturare a tarifurilor pe care Statele Unite le-au impus asupra unor importuri în valoare de 350 de miliarde de dolari.</p>
      <p>Până în prezent, salariile muncitorilor americani nu au fost afectate de războiul comercial cu China, cu toate că exporturile spre statul chinez susţin peste un milion de angajaţi, conform unor date publicate de Consiliul de Afaceri SUA – R.P. Chineză.</p>
    </article>
  </body>
</html>