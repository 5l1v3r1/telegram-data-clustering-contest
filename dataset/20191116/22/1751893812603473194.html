<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_17/qualita-vita-milano-innovativa-piu-ricca-ma-sondrio-si-vive-meglio-5149ab14-091f-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Qualità della vita, Milano innovativa e più ricca ma a Sondrio si vive meglio"/>
    <meta property="og:description" content="La classifica realizzata dal quotidiano «ItaliaOggi» e dall’Università La Sapienza di Roma, in collaborazione con Cattolica Assicurazione. Trento è la provincia migliore d’Italia. Alibvello generale, il capoluogo Valtellinese si piazza al terzo posto"/>
  </head>
  <body>
    <article>
      <h1>Qualità della vita, Milano innovativa e più ricca ma a Sondrio si vive meglio</h1>
      <h2>La classifica realizzata dal quotidiano «ItaliaOggi» e dall’Università La Sapienza di Roma, in collaborazione con Cattolica Assicurazione. Trento è la provincia migliore d’Italia. Alibvello generale, il capoluogo Valtellinese si piazza al terzo posto</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Redazione Milano online</a></address>
      <p>Qual è la provincia lombarda in cui la qualità della vita è più alta? A leggere i dati della classifica 2019 stilata dal quotidiano ItaliaOggi e dall’Università La Sapienza di Roma, in collaborazione con Cattolica Assicurazioni, non vi sono dubbi: è Sondrio, che si è piazzata terza dietro Trento capolista e Pordenone, unica provincia della regione nelle prime dieci posizioni. Migliora Milano che recupera terreno nella classifica generale, salendo dal 55esimo posto al 29esimo, ma è in testa per quanto riguarda il tenore di vita dei residenti. Le altre province Lombarde occupano le posizioni intermedie: Monza e Brianza è al 12esimo posto, Mantova al 16esimo, poi Lecco (18esima), Brescia (22esima), Como (24esima), Bergamo (26esima), e Cremona (28esima).</p>
      <h4>Milano capolista</h4>
      <p>Tra gli aspetti in cui eccelle Milano, in particolare, c’è il tenore di vita dei residenti: il capoluogo, infatti, figura in testa, se si prendono in considerazione parametri come «il reddito medio annuale pro capite», «l’importo medio annuale delle pensioni», «la ricchezza patrimoniale pro capite» e «l’incidenza delle sofferenze bancarie per i prestiti alle famiglie». Al terzo posto c’è Monza e Brianza e al quinto Lecco.</p>
      <h4>Affari e lavoro</h4>
      <p>Milano si conferma ai primissimi posti per il volume degli affari e delle occasioni di lavoro, con uno dei più alti tassi di occupazione, aspetti questi che, soprattutto negli ultimi anni, ha restituito alla città il proprio ruolo di locomotiva d’Italia, facendo registrare, non a caso, anche un <a href="https://milano.corriere.it/notizie/cronaca/19_novembre_17/milano-boom-nuovi-residenti-oltre-500mila-persone-dieci-anni-2f7f442e-0903-11ea-b74a-83e463a73bb9.shtml">boom della crescita «demografica»: in dieci anni sono arrivati oltre 500 mila nuovi residenti, e soprattutto da Roma e dall’estero</a>. La città conferma anche conferma la propria vivacità imprenditoriale, conquistando il primato sul numero di start-up e piccole e medie imprese innovative. Milano sale sui primi gradini del podio anche per quanto riguarda la qualità dell’istruzione e della formazione.</p>
    </article>
  </body>
</html>