<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_17/papa-pranza-1500-ultimi-siete-portinai-cielo-no-chi-vi-esclude-b7b7a4b2-0935-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Il Papa pranza con 1500 ultimi: siete i portinai del Cielo, no a chi vi esclude"/>
    <meta property="og:description" content="Conclusa la terza Giornata mondiale dei poveri: Francesco, in partenza per Thailandia e Giappone, raccomanda: «Niente fastidio per chi rimane indietro, non giudichiamo inutili anziani, nascituri, persone disabili, miseri»"/>
  </head>
  <body>
    <article>
      <h1>Il Papa pranza con 1500 ultimi: siete i portinai del Cielo, no a chi vi esclude</h1>
      <h2>Conclusa la terza Giornata mondiale dei poveri: Francesco, in partenza per Thailandia e Giappone, raccomanda: «Niente fastidio per chi rimane indietro, non giudichiamo inutili anziani, nascituri, persone disabili, miseri»</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Ester Palma</a></address>
      <p>Pasta al forno, un secondo di pollo (bandita la carne di maiale per non escludere gli ospiti mussulmani) con contorno di purè. Poi frutta, dolce e caffè e da bere, oltre all’acqua, aranciata e Coca cola. E’ il menù del pranzo che papa Francesco ha offerto a 1.500 indigenti e senzatetto nell’Aula Paolo VI, in Vaticano, a conclusione della terza Giornata mondiale dei poveri, da lui istituita. Il Pontefice si è seduto accanto a un senzatetto di Domodossola, che ha pianto di commozione mentre lo aspettava. Alla fine del pranzo per tutti ci sono stati dei pacchi dono, offerti da una ditta molisana produttrice di pasta, come ha spiegato monsignor Rino Fisichella, presidente del Pontificio Consiglio della Nuova Evangelizzazione, che ha curato l’organizzazione.</p>
      <h4>«Non seguite chi alimenta la paura dell’altro e del futuro»</h4>
      <p>E ai poveri e all’invito a tutti i cattolici a prendersene cura è stata dedicata tutta la giornata di Francesco: a partire dalla Messa solenne celebrata in mattinata in San Pietro: «Quante volte ci lasciamo sedurre dalla fretta di voler sapere tutto e subito, dal prurito della curiosità, dall’ultima notizia eclatante o scandalosa, dai racconti torbidi, dalle urla di chi grida più forte e più arrabbiato, da chi dice «ora o mai più». Non va seguito chi diffonde allarmismi e alimenta la paura dell’altro e del futuro, perché la paura paralizza il cuore e la mente. Questa fretta, questo tutto e subito, non viene da Dio. Se ci affanniamo per il subito, dimentichiamo quel che rimane per sempre: inseguiamo le nuvole che passano e perdiamo di vista il cielo. Attratti dall’ultimo clamore, non troviamo più tempo per Dio e per il fratello che ci vive accanto. Nella smania di correre, di conquistare tutto e subito, dà fastidio chi rimane indietro. Ed è giudicato scarto: quanti anziani, nascituri, persone disabili, poveri ritenuti inutili. Si va di fretta, senza preoccuparsi che le distanze aumentano, che la bramosia di pochi accresce la povertà di molti».</p>
      <h4>«Accogliere chi bussa con lo sguardo di amore che Dio ha per loro»</h4>
      <p>Ha aggiunto Francesco nell’omelia: «I poveri sono preziosi agli occhi di Dio perché non parlano la lingua dell’io: non si sostengono da soli, con le proprie forze, hanno bisogno di chi li prenda per mano. Ci ricordano che il Vangelo si vive così, come mendicanti protesi verso Dio. La presenza dei poveri ci riporta al clima del Vangelo, dove sono beati i poveri in spirito. Allora anziché provare fastidio quando li sentiamo bussare alle nostre porte, possiamo accogliere il loro grido di aiuto come una chiamata a uscire dal nostro io, ad accoglierli con lo stesso sguardo di amore che Dio ha per loro». Perché «non basta l’etichetta di “cristiano” o “cattolico” per essere di Gesù. Bisogna parlare la stessa lingua di Gesù, quella dell’amore, “la lingua del tu”. Il cristiano non parla la “lingua dell’io”, non segue cioè le sirene dei suoi capricci, ma il richiamo dell’amore». Che non va confuso con la «carità ipocrita»: «Molte volte anche nel fare il bene, regna l’ipocrisia dell’io: faccio del bene ma per esser ritenuto bravo; dono, ma per ricevere a mia volta; aiuto, ma per attirarmi l’amicizia di quella persona importante». E ha aggiunto ancora il Papa: «I poveri ci facilitano l’accesso al Cielo: per questo il senso della fede del Popolo di Dio li ha visti come i portinai del Cielo. Già da ora sono il nostro tesoro, il tesoro della Chiesa. Ci dischiudono infatti la ricchezza che non invecchia mai, quella che congiunge terra e Cielo e per la quale vale veramente la pena vivere: l’amore».</p>
      <h4>«L’amore è più forte del male»</h4>
      <p>E di amore, dell’amore di Dio, che è «più forte delle potenze del male», Francesco ha parlato anche all’Angelus: «I discepoli di Cristo non possono restare schiavi di paure e angosce; sono chiamati invece ad abitare la storia, ad arginare la forza distruttrice del male, con la certezza che ad accompagnare la sua azione di bene c’è sempre la provvida e rassicurante tenerezza del Signore. È Lui, il Signore, che conduce la nostra esistenza e conosce il fine ultimo delle cose e degli eventi». E ha concluso, ricordando anche il neo Beato padre Emilio Moscoso, gesuita martire in Ecuador nel 1897 nel clima persecutorio contro la Chiesa Cattolica: «Ci sono di esempio i martiri cristiani dei nostri tempi, oltre ai martiri del principio che, nonostante le persecuzioni, sono uomini e donne di pace. Essi ci consegnano una eredità da custodire e imitare: il Vangelo dell’amore e della misericordia. Questo è il tesoro più prezioso che ci è stato donato e la testimonianza più efficace che possiamo dare ai nostri contemporanei, rispondendo all’odio con l’amore, all’offesa con il perdono. Anche nella vita quotidiana, dopo che riceviamo un’offesa, anche se ci sentiamo offesi, perdonare dal cuore. Quando ci sentiamo odiati, pregare per la persona che ci odia». E concludendo, ha chiesto ai fedeli preghiere per il viaggio apostolico in Thailandia e Giappone, da martedì al 26.</p>
    </article>
  </body>
</html>