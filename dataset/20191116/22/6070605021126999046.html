<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/HG-Wells-atributs-victorians-BBC_0_2345765419.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T22:14:04+00:00"/>
    <meta property="og:title" content="H.G. Wells perd els atributs victorians clàssics a la BBC"/>
    <meta property="og:description" content="‘La guerra dels mons’, a través d’una dona i un gai"/>
  </head>
  <body>
    <article>
      <h1>H.G. Wells perd els atributs victorians clàssics a la BBC</h1>
      <h2>‘La guerra dels mons’, a través d’una dona i un gai</h2>
      <address>
        <time datetime="2019-11-16T22:14:04+00:00">16 Nov 2019, 22:14</time>
      </address>
      <p>Dos productes inequívocament britànics, James Bond i la novel·la de H.G. Wells <i>La guerra dels mons</i>, també han estat últimament centre d’atenció d’analistes culturals del Regne Unit. La raó? Les suposades concessions fetes als nous temps, que han implicat canvis substancials en relació als originals. Durant el rodatge del nou Bond, que s’estrenarà l’abril de l’any vinent, molts rumors sobre el caràcter políticament correcte de la nova entrega van inundar les xarxes socials i les publicacions especialitzades. Rumors que també arribaven al suggeriment que el vint-i-sisè film seria protagonitzat per una dona, una actriu negra, una circumstància que encara no s’ha confirmat.</p>
      <p>En tot cas, el debat sobre la personalitat de 007 va esclatar amb força una vegada més. ¿Cal que 007 perdi la seva capacitat de seducció, ha de deixar de ser un elegant <i>womaniser</i>, si més no amb paràmetres del segle XX? ¿Té cap sentit que James Bond deixi de comportar-se com sempre ho ha fet? ¿És possible o desitjable adaptar-lo al segle XXI?</p>
      <p>Pel que fa a la nova versió televisiva de tres capítols de <i>La guerra dels mons</i> que estrena aquesta nit BBC One, les preguntes s’han obviat. I la cadena pública ha tirat pel dret, potser perquè al ser una de les peces de ciència-ficció més conegudes, s’ha revisat infinitament. Tot i que l’acció continua situada a l’època de la novel·la (tombant del segle XIX al XX), els caràcters dels personatges principals han estat alterats substancialment. Si Wells va escriure la història de dos germans -no en deia mai el nom-, un que vivia a Surrey i un altre a Londres durant la invasió d’extraterrestres del sud d’Anglaterra, la BBC s’ha inclinat per ignorar la novel·la i convertir-ne un en dona (Amy) i per atorgar la condició d’homosexual a l’altre (George). Res a veure amb l’home blanc de l’època victoriana. És legítim? Només la qualitat de la producció podrà fer oblidar aquests detalls.</p>
    </article>
  </body>
</html>