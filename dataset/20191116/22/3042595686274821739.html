<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/havnaa-vant-hoydramatisk-kamp/71828349"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T22:44:19+00:00"/>
    <meta property="og:title" content="Havnaa vant høydramatisk kamp"/>
    <meta property="og:description" content="- Uka har vært et helvete."/>
  </head>
  <body>
    <article>
      <h1>Havnaa vant høydramatisk kamp</h1>
      <h2>- Uka har vært et helvete.</h2>
      <address><time datetime="2019-11-16T22:44:19+00:00">16 Nov 2019, 22:44</time> by <a rel="author">Bengt Berg</a></address>
      <p>EKEBERGHALLEN (Dagbladet): - Jeg har det veldig bra, veldig bra. Jeg må si det, sa Kai Robin Havnaa etter det store slaget i Ekeberghallen.</p>
      <p>- Men uka har vært et helvete med bytte av motstander, eetter at jeg hadde brukt ni uker på et helt annet fokus, sa Kai Robin Havnaa.</p>
      <p>Han fortalte at det gikk tregt innledningsvis, men at motstanderen var vanskelig.</p>
      <p>- Jeg lærte ufattelig mye av denne kampen i dag, sa Havnaa.</p>
      <p>Argentineren Mariano Angel Gudino var en ordentlig tøffing. Utvilsomt den beste bokseren Kai Robin Havnaa har møtt i sin karriere.</p>
      <h3>Uenige dommere</h3>
      <p>Det ble avgjort på delt dommeravgjørelse, eller såkalt split decision. To av dommerne hadde Havnaa best.</p>
      <p>Kampen var svært jevn i de fem første rundene. Men i den femte runden mottok Gudino en skalle fra Havnaa i nærkamp, som forårsaket et kutt over det venstre øyet.</p>
      <p>I den sjette runden begynte også argentineren å blø neseblod.</p>
      <p>Det så ut som de to mislikte hverandre sterkt. De skubbet borti hverandre etter at et par av rundene var over.</p>
      <p>Det avviste Havnaa etter kampen.</p>
      <p>
        <b>- Teamet til Gudino er helprofesjonelle. De kan alle triks. De fortalte at de hadde studert meg nøye. Og det skjønte jeg tidlig. Han dekket seg veldig effektivt for min høyre som er et bra slag jeg har. Og at han skubbet borti meg var et forsøk på å sette meg litt ut, smilte Havnaa med uvanlig mye sår og blodutredelser rundt omkring på hodet.</b>
      </p>
      <p>Det har han stort sett sluppet unna, fordi han gjerne har avgjort kampene i løpet av de to-tre første rundene.</p>
      <p>I den sjuende runden fikk Havnaa inn et tungt kroppsslag som sendte lufta ut av argentineren.</p>
      <p>
        <b>Kreftene tok slutt</b>
      </p>
      <p>Det var tydelig at det harde tempoet kampen hadde gått i, tok krefter ut av begge bokserne.</p>
      <p>
        <b>Det var mest tydelig på Havnaa som bommet med noen voldsomme forsøk på svingslag, som også gjorde ham svært sårbar for kontringsslag, fordi hodet ble med nedover i bevegelsen. Men dette oppdaget ikke Gudino raskt nok.</b>
      </p>
      <p>Den åttende runden tok argentineren. Det gjorde han også knepent i den andre runden.</p>
      <p>Niende runde ble høydramatisk. Kai Robin Havnaa måtte motta flere solide treffere. En klar runde til argentineren som satte inn en kraftflull sluttspurt.</p>
      <p>Tiende runde ble også svært dramatisk. Havnaa var nær på å gå ned flere ganger. Slik så det ut. Begge bokserne blødde fra nesa. Havnaa virket helt ferdig.</p>
      <p>
        <b>Den norske bokseren har aldri mottatt så mye juling i en kamp som i de to siste rundene.</b>
      </p>
      <p>Men han avviser at han var så sterkt rystet som det kunne se ut for.</p>
      <p>
        <b>- Det flushet godt noen ganger. Jeg så stjerner. Men jeg følte likevel at ieg ikke var i en kritisk fase, forklarer den ubeseirede bokseren. Nå har han 16 proffkamper. Han har vunnet alle.</b>
      </p>
      <p>Den gode starten til Havnaa kan ha berget ham. Dommerne var uenige. Men to tredels flertall holder.</p>
      <p>- Jeg har aldri vært så sliten. Dette var noe helt nytt for meg og helt klart verdifullt i en læringsprosess, sier Havnaa til Dagbladet.</p>
      <h3>Stor norsk kveld</h3>
      <p>Det ble en stor norsk kveld i Ekeberghallen. Alle de norske bokserne vant sine kamper. Katharina Engene Thanderz vant en interim VM-tittel etter en blodig siste runde. Bernard Torres, Alexander Hagen og Kevin Melhus vant samtlige runder. Kampen til Kent Erik Bådstad ble dominert av nordmannen fra start. Men den ble stanset i andre runde, fordi det ene øyet til motstander Istvan Kun lukket seg helt på grunn av hevelse.</p>
    </article>
  </body>
</html>