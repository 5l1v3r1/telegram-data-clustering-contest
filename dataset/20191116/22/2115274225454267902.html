<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/repressione_uiguri_musulmani_in_cina-6565830/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T22:03:00+00:00"/>
    <meta property="og:title" content="I documenti riservati sulla repressione degli uiguri in Cina"/>
    <meta property="og:description" content="La rivelazione del New York Times. Xi aveva chiesto di non avere &quot;nessuna pietà&quot;"/>
  </head>
  <body>
    <article>
      <h1>I documenti riservati sulla repressione degli uiguri in Cina</h1>
      <h2>La rivelazione del New York Times. Xi aveva chiesto di non avere "nessuna pietà"</h2>
      <address><time datetime="2019-11-16T22:03:00+00:00">16 Nov 2019, 22:03</time> by <a rel="author">AGI - Agenzia Giornalistica Italia</a></address>
      <p>Repressione sistematica della cultura, campi di internamento e rieducazione, prigioni: la campagna di repressione degli uiguri nello Xinjiang per la prima volta testimoniata da 403 pagine di documenti interni del Partito Comunista cinese. Il <a href="https://www.nytimes.com/interactive/2019/11/16/world/asia/china-xinjiang-documents.html">New York Times</a> è riuscito a ottenere il materiale che offre un'istantanea dall'interno del regime della repressione delle minoranze etniche nella regione.</p>
      <p>Nel mirino circa un milione di uiguri, kazaki e altre minoranze musulmane nella regione. La fuga di documenti è una delle più corpose mai avvenute dall'interno del Partito comunista cinese, da decenni al potere a Pechino. Il governo descrive i suoi sforzi nello Xinjiang come una campagna per contenere l'estremismo, ma i file documentano una campagna spietata: gli sforzi del partito per organizzare gli arresti di massa, i genitori portati via dai loro figli, la scomparsa di intere famiglie nei campi.</p>
      <p>Secondo il New York Times, fu lo stesso Xi Jinping, all'epoca capo del partito, a gettare le basi per la repressione in una serie di discorsi tenuti privatamente ai funzionari locali durante e dopo un viaggio nello Xinjiang nell'aprile 2014, poche settimane dopo che i miliziani uighuri avevano pugnalato più di 150 persone in una stazione ferroviaria, uccidendone 31. In quei discorsi, Xi chiese una "lotta totale contro il terrorismo, l'infiltrazione e il separatismo" usando gli "strumenti della dittatura" e sollecitò a mostrare "assolutamente nessuna pietà". </p>
    </article>
  </body>
</html>