<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/kamyonetin-carptigi-elektrik-diregi-evin-catisina-devrildi-1207673.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-16T22:30:00+00:00"/>
    <meta property="og:title" content="Kamyonetin çarptığı elektrik direği evin çatısına devrildi"/>
    <meta property="og:description" content=" Isparta'da seyir halindeki kamyonetin park halinde kamyonete çarptıktan sonra vurduğu elektrik direği evin çatısına devrildi. Araç içinde sıkışan sürücünün itfaiye ekipleri tarafından güçlükle kurtarılabildiği kazada 2 kişi ağır yaralanırken, bölgede devrilen direk nedeniyle elektrik kesintisi yaşandı."/>
  </head>
  <body>
    <article>
      <h1>Kamyonetin çarptığı elektrik direği evin çatısına devrildi</h1>
      <h2> Isparta'da seyir halindeki kamyonetin park halinde kamyonete çarptıktan sonra vurduğu elektrik direği evin çatısına devrildi. Araç içinde sıkışan sürücünün itfaiye ekipleri tarafından güçlükle kurtarılabildiği kazada 2 kişi ağır yaralanırken, bölgede devrilen direk nedeniyle elektrik kesintisi yaşandı.</h2>
      <address>
        <time datetime="2019-11-16T22:30:00+00:00">16 Nov 2019, 22:30</time>
      </address>
      <figure>
        <a href="http://www.bursadabugun.com/video/kamyonetin-carptigi-elektrik-diregi-evin-catisina-devrildi-114629.html">
          <img src="http://images.bursadabugun.com/video/2019/11/17/114629-5dd06f59f1061.jpg"/>
        </a>
        <figcaption>Kamyonetin çarptığı elektrik direği evin çatısına devrildi</figcaption>
      </figure>
      <p>Kaza, bugün saat 22.00 sıralarında <b>Yenice Mahallesi</b> 117. Cadde üzerinde meydana geldi.<br/>İddiaya göre, Himmet Oğuz Ç. yönetimindeki 32 PN 447 plakalı <b>kamyonet, sürücünün kontrolünden çıkarak</b>, park halinde içerisinde kimsenin bulunmadığı 32 HV 247 plakalı <b>araca </b>çarptı.</p>
      <figure>
        <img src="https://images.bursadabugun.com/editor/haber/17112019/aw857535-01-5dd06b3f5f6c6.jpg"/>
      </figure>
      <p>Çarpmanın etkisiyle savrulan kamyonet, yol kenarındaki <b>beton elektrik direğine çarparak</b> durabildi.<br/><b>Kamyonetin devirdiği direk evin çatısına düştü</b>, bölgede elektrik kesintisi yaşandı</p>
      <figure>
        <img src="https://images.bursadabugun.com/editor/haber/17112019/aw857535-02-5dd06b5674434.jpg"/>
      </figure>
      <p><b>Feci kazada</b> sürücü Himmet Oğuz Ç. ile aynı araçta yolcu olarak bulunan Osman E. <b>ağır yaralanırken</b>, kamyonetin çarptığı direk ise hemen yanındaki <b>evin çatı kısmına</b> devrildi. Direğin devrilmesi nedeniyle bölgede elektrik kesintisi meydana gelince, vatandaşlar da kendilerini sokağa attı.<br/>Kaza sonrasında kamyonet sürücüsü şoför mahallinde sıkışırken, direğin devrildiği evde ise şans eseri ölen ya da yaralanan olmadı.</p>
      <figure>
        <img src="https://images.bursadabugun.com/editor/haber/17112019/aw857535-04-5dd06b5e51cd7.jpg"/>
      </figure>
      <p>
        <b>Araçta sıkışan sürücüyü itfaiye ekipleri kurtardı</b>
      </p>
      <p>Durumun haber verilmesiyle olay yerine 112 Acil Servis, itfaiye ve polis ekipleri sevk edildi.<br/>Olay yerine ulaşan sağlık ekiplerinin yaralı yolcuya ilk müdahaleyi yaptığı sırada, itfaiye ekipleri de uzun uğraşlar sonucu sıkışan sürücüyü bulunduğu yerden çıkarmayı başardı.</p>
      <p>Kurtarılan yaralı sürücü de daha sonra sağlık ekiplerine teslim edildi. Ağır yaralı sürücü ve yolcunun <b>hayati tehlikeleri sürüyor</b>.<br/>Yaralılar daha sonra ambulansla Isparta Şehir Hastanesi ile Süleyman Demirel Üniversitesi Araştırma ve Uygulama Hastanesi'ne sevk edildi.</p>
      <p>Yaralıların sağlık durumlarının ciddi olduğu ve halen hayati tehlikelerinin bulunduğu öğrenildi.<br/>Öte yandan polis, kazayla ilgili tahkikat başlattı.</p>
    </article>
  </body>
</html>