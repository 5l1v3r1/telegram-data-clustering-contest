<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/revolut-vrea-sa-stranga-500-de-milioane-de-dolari-pentru-a-porni-expansiunea-globala-dupa-ce-a-inceput-investitiile-in-sua-si-singapore-18574387"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T22:03:00+00:00"/>
    <meta property="og:title" content="Revolut vrea să strângă 500 de milioane de dolari pentru a porni expansiunea globală, după ce a început investiţiile în SUA şi Singapore"/>
    <meta property="og:description" content="Compania britanică Revolut a forţat marile bănci din Marea Britanie să îşi dezvolte sectorul digital, de vreme ce noile tehnologii financiare le oferă clienţilor aplicaţii mai performante, instrumente de management financiar şi un curs valutar atractiv, potrivit Reuters."/>
  </head>
  <body>
    <article>
      <h1>Revolut vrea să strângă 500 de milioane de dolari pentru a porni expansiunea globală, după ce a început investiţiile în SUA şi Singapore</h1>
      <address><time datetime="2019-11-16T22:03:00+00:00">16 Nov 2019, 22:03</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>Compania britanică Revolut a forţat marile bănci din Marea Britanie să îşi dezvolte sectorul digital, de vreme ce noile tehnologii financiare le oferă clienţilor aplicaţii mai performante, instrumente de management financiar şi un curs valutar atractiv, potrivit Reuters.</p>
      <p>„Vrem să strângem 500 de milioane de dolari prin finanţare directă de acţiuni, până la un miliard de dolari din datorii convertibile”, a declarat marţi Nikolay Storonsky – director executiv şi co-fondator al companiei de tehnologie financiară.</p>
      <p>Revolut a crescut într-un ritm extrem de rapid de când a fost lansat în 2015, având în prezent peste 8 milioane de clienţi. Planul actual de expansiune a văzut în 2019 lansarea pe pieţele din Statele Unite şi Singapore şi extinderea parteneriatelor cu Visa şi Mastercard.</p>
      <p>Directorul executiv a declarat că Revolut vrea să îşi mărească staff-ul de la 1.800 de angajaţi cât are în prezent, până la 5000 la finalul anului viitor.</p>
      <p>„În prezent, aş putea spune că 60 la sută din timp mi-l petrec nefăcând nimic altceva decât să angajez”, a adăugat Storonsky.</p>
      <p>Revolut angajează dezvoltatori tehnologici, analişti, personal auxiliar şi directori executivi pentru poziţii de management. Storonsky spus că startup-ul britanic este în discuţii cu mai mulţi investitori privaţi ce sunt dispuşi să scrie cecuri de la 50 la 100 de milioane de dolari.</p>
      <p>„Există în continuare cerere pentru business-urile sănătoase, dar investitorii se concentrează tot mai mult pe profit şi pe unităţi economice, comparativ cu un an sau doi în urmă cand nu se vorbea decât despre creştere şi dominarea pieţei” a declarat Storonsky.</p>
      <p>În urma investiţiilor în dezvoltare, pierderile nete pe 2018 ale companiei s-au dublat, ajungând la aproape 33 de milioane de lire sterline, cu toate că veniturile crescuseră de la 13 la 58 de milioane cu un an înainte.</p>
    </article>
  </body>
</html>