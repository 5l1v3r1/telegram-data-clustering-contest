<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/16/Frode-Berg-tilbake-p%C3%A5-norsk-jord-20409539.ece"/>
    <meta property="og:site_name" content="adressa.no"/>
    <meta property="article:published_time" content="2019-11-16T22:21:38+00:00"/>
    <meta property="og:title" content="Frode Berg tilbake på norsk jord"/>
    <meta property="og:description" content="En fortumlet, men glad Frode Berg landet lørdag kveld på den militære flyplassen på Gardermoen. Han er ifølge sin advokat ikke blitt debrifet ennå."/>
  </head>
  <body>
    <article>
      <h1>Frode Berg tilbake på norsk jord</h1>
      <address><time datetime="2019-11-16T22:21:38+00:00">16 Nov 2019, 22:21</time> by <a rel="author">(NTB) NTB Anna Nesje / Kristian Aaser</a></address>
      <p>En fortumlet, men glad Frode Berg landet lørdag kveld på den militære flyplassen på Gardermoen. Han er ifølge sin advokat ikke blitt debrifet ennå.</p>
      <aside><a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på e-post</a></aside>
      <p>Advokat Brynjulf Risnes bekrefter overfor NTB at Frode Berg kom sammen med ham til Gardermoen lørdag kveld.</p>
      <p>– Han er fortumlet, men fattet, sier advokaten til NTB.</p>
      <p>Risnes sier at den spiondømte nordmannen ikke er blitt debrifet av norske myndigheter. Advokaten sier til <a href="https://www.vg.no/nyheter/utenriks/i/jdx58o/advokaten-til-vg-frode-berg-er-i-norge?utm_source=vgfront&amp;utm_content=row-1">VG </a>at Berg har blitt gjenforent med familien sin.</p>
      <p>– Han er naturlig nok overlykkelig. Samtidig er det er vanskelig for ham å tro det, sier Risnes til avisen.</p>
      <p>– Han ønsker nå å få fred og å kose seg med familien et par dager. Han ønsker å møte pressen, men han trenger litt tid og håper at ingen synes ondt om ham for det.</p>
      <h3>Berg skal skjermes</h3>
      <p>Frode Berg sa selv via Facebook sent fredag kveld at han så fram til å treffe familien i løpet av noen dager. Et døgn senere gikk ønsket i oppfyllelse.</p>
      <p>– Berg vil nå skjermes et par dager, skriver Risnes i en tekstmelding.</p>
      <p>I noen timer var det ingen som visste om Berg virkelig var i flyet som tok av fra Vilnius ved 18.40-tiden. Flyets ferd kunne følges på flere nettsteder, og mange pressefolk var på Gardermoen lørdag kveld. Flyet landet imidlertid inne på den militære delen av flyplassen, dermed var det umulig å se hvem som kom ut.</p>
      <h3>Møter pressen</h3>
      <p>Etter kort tid kom imidlertid meldingen fra advokat Risnes om at Berg virkelig var tilbake på norsk jord, etter to år i russisk fangenskap.</p>
      <p>Representanter for Bergs familie opplyste tidligere lørdag til <a href="https://www.tv2.no/nyheter/10996789/">TV 2</a> at familien ikke visste når han skulle komme hjem. De har vært i Oslo siden fredag, da det ble kjent at fangeutvekslingen skulle finne sted.</p>
      <p>Berg, som tidligere i år ble dømt for spionasje i Russland etter å ha blitt pågrepet i Moskva i desember i fjor, har varslet at han vil holde en pressekonferanse «i nærmeste fremtid».</p>
      <p>Risnes opplyste lørdag til TV 2 at denne pressekonferansen vil bli avholdt tidligst på tirsdag, trolig i Oslo.</p>
      <h3>Legetilsyn</h3>
      <p>Berg ble overlevert til representanter for norske myndigheter i Litauen fredag, som del av en fangeutveksling.</p>
      <p>Han har fått tilsyn av lege og har oppholdt seg på et ukjent sted i Litauen siden løslatelsen.</p>
      <p>Lørdag la advokaten ut et bilde av Berg og seg selv sammen med Norges ambassadør i Litauen, Karsten Klepsvik, og UDs representant Snøfrid Emterud på et ukjent sted.</p>
      <p>– Han begynner å venne seg til friheten, skrev Risnes da.</p>
      <p>(©NTB)</p>
    </article>
  </body>
</html>