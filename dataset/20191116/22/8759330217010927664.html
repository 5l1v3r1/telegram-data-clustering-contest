<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904048/duitsland-kroati-en-oostenrijk-gaan-feestnacht-in-na-plaatsing-voor-het-ek.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-16T22:48:00+00:00"/>
    <meta property="og:title" content="Duitsland, Kroatië en Oostenrijk gaan feestnacht in na plaatsing voor het EK"/>
    <meta property="og:description" content="Duitsland, Oostenrijk en Kroatië hebben zich verzekerd van een EK-ticket. Die Mannschaft moest in Mönchengladbach winnen van Wit-Rusland en hopen op puntenverlies van nummer drie Noord-Ierland: beide scenario's kwamen uit."/>
  </head>
  <body>
    <article>
      <h1>Duitsland, Kroatië en Oostenrijk gaan feestnacht in na plaatsing voor het EK</h1>
      <address>
        <time datetime="2019-11-16T22:48:00+00:00">16 Nov 2019, 22:48</time>
      </address>
      <p>
        <b>Duitsland, Oostenrijk en Kroatië hebben zich verzekerd van een EK-ticket. Die Mannschaft moest in Mönchengladbach winnen van Wit-Rusland en hopen op puntenverlies van nummer drie Noord-Ierland: beide scenario's kwamen uit.</b>
      </p>
      <p><b>Groep C<br/></b><i>Die Mannschaft</i> liep zich veertig minuten lang stuk op de muur van de Wit-Russen, totdat Matthias Ginter uitkomst bracht. De verdediger van Borussia Mönchengladbach verlengde in 'zijn' stadion een voorzet van Serge Gnabry met de hak en tekende zijn eerste interlandgoal aan: 1-0.</p>
      <p>Na rust liet hij een corner van Toni Kroos slim lopen, waarna Leon Goretzka de verre hoek vond. Kroos deed kort daarna de Wit-Russen definitief de das om met een bekeken inzet van net buiten de zestien. Manuel Neuer onderscheidde zich door een penalty van Igor Stasevich te stoppen en Kroos maakte zijn tweede van de avond: 4-0.</p>
      <p><b>Groep E<br/></b>Kroatië leek een bijzonder pijnlijke zaterdagavond tegemoet te gaan, maar rechtte op tijd de rug tegen Slowakije. De WK-finalist speelde zijn laatste wedstrijd in de oneven kwalificatiepoule en kwam na een half uur op achterstand door een spitsengoal van Róbert Bozeník.</p>
      <p>Rond het uur gebeurde er echter heel veel: dankzij een afstandspoging van Nikola Vlasic en een rake kopbal van Bruno Petkovic werd de achterstand omgebogen in een 2-1 voorsprong. Nadat Róbert Mak zijn tweede gele kaart kreeg, was het verzet van de Slowaken gebroken. Ivan Perisic gleed in de slotfase de beslissende 3-1 binnen.</p>
      <p><b>Groep G<br/></b>Oostenrijk is voor de derde keer in de laatste vier edities van de partij op het EK. Vedette David Alaba wees zijn ploeg al snel de weg in de wedstrijd tegen Noord-Macedonië, die gewonnen moest worden: na zeven minuten omspeelde hij doelman Stole Dimitrievski en tekende hij voor de 1-0.</p>
      <p>Stefan Lainer zorgde vlak na de pauze voor nóg meer feest in het Ernst Happel Stadion, door een half weggewerkte corner tegen de touwen te werken: 2-0. De Oostenrijkers hoefden alleen de 2-1 van Vlatko Stojanovski in de extra tijd toe te staan en kunnen niet meer bijgehaald worden door Slovenië, dat eerder op de avond won van Letland.</p>
      <p>Polen had zich al geplaatst en blijft soeverein aan kop. Sterspelers Robert Lewandowski zag vanaf de bank hoe Grzegorz Krychowiak al vroeg in de wedstrijd tegen Israël de 0-1 binnenknalde en hoe Krzysztof Piatek de 0-2 over de lijn frommelde. De spits van Bayern München viel na een uur nog in, maar kwam – zeer tegen zijn gewoonte in dit seizoen – niet meer tot scoren. De thuisploeg kwam niet verder dan de aansluitingstreffer van Moanes Dabbour vlak voor tijd.</p>
    </article>
  </body>
</html>