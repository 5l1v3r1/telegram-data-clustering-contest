<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/pochinaloto-3-godishno-momchence-e-bilo-zarazeno-s-rinovirus.429837"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T07:30:00+00:00"/>
    <meta property="og:title" content="Починалото 3-годишно момченце е било заразено с риновирус"/>
    <meta property="og:description" content="От педиатричната болница твърдят, че няма забавяне в лечението на детето | Dnes.bg"/>
  </head>
  <body>
    <article>
      <h1>Починалото 3-годишно момченце е било заразено с риновирус</h1>
      <h2>От педиатричната болница твърдят, че няма забавяне в лечението на детето</h2>
      <address><time datetime="2019-11-16T07:30:00+00:00">16 Nov 2019, 07:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Починалото 3-годишно дете е било заразено с риновирус. Това каза проф. Тодор Кантарджиев, директор на Националния център по заразни и паразитни болести.</p>
      <p>Министерството на здравеопазването проверява три столични болници заради смъртта на 3-годишно дете. То е починало, след като го лекуват в Педиатричната болница „Професор Иван Митев“, болница „Лозенец“ и накрая в "Пирогов". </p>
      <p>Първо родителите завели момченцето си в Педиатричната болница, откъдето го изписали за домашно лечение. След това отишли и в болница „Лозенец“, където детето било прегледано и също освободено за домашно лечение, защото нямало температура. По-късно състоянието на момченцето се влошило и родителите го завели отново в Педиатрична болница, където го приели. Състоянието му обаче се влошило много бързо и го откарали в „Пирогов“, където в изключително тежко състояние и въпреки усилията на лекарите, то починало.</p>
      <p>Родителите са изразили съмнения, че цялото това прехвърляне от болница на болница е било фатално за живота на детето. Тази вечер станаха ясни и резултатите от Националната референтна лаборатория.</p>
      <p>„Днес, 15 ноември, в Националната референтна лаборатория се получи материал от 3-годишно дете от института „Пирогов“. Без генетични методи беше доказан риновирус. Не твърдим, че това е причината за смъртта, но риновирусът е една инфекция, която понякога може да протече много тежко“, каза проф. Тодор Кантарджиев пред БНТ.</p>
      <related>
        <a href="https://www.dnes.bg/obshtestvo/2019/11/15/trigodishno-dete-pochina-v-sofiia-proveriavat-tri-bolnici.429765"/>
      </related>
      <p>От два месеца предупреждавам, че в нашата страна, особено в по-големите градове, се разпространяват риновируси, които преминават с кашлица, понякога висока температура, засяга се обикновено гърлото и долните дихателни пътища. Много рядко риновирусът може да причини и тежки усложнения на белия дроб, каза специалистът.</p>
      <p>Според родителите детето е имало остра вирусна инфекция, впоследствие и сепсис. По думите им чакането за прием в болница с часове се оказало фатално, съобщи bTV.</p>
      <p>В четвъртък родители водят 3-годишното момченце първо в столичната педиатрична болница. По думите им лекарите не им обръщат внимание, а състоянието на детето се влошавало.</p>
      <p>Решават да отида в болница "Лозенец", където ги връщат за домашно лечение. Детето продължавало да се влошава, родителите се върнали отново в педиатричната болница и чакали няколко часа, преди детето да бъде хоспитализирано, тъй като нямало свободни легла.</p>
      <p>В края на деня детето е преведено в "Пирогов", където почива. </p>
      <p>От педиатричната болница твърдят, че няма забавяне в лечението на детето.</p>
      <p>В писмо до bTV родителите на починалото 3-годишно момченце описват случая.</p>
      <p>"Пише Ви един съсипан родител, чието 3-годишно детенце бе убито от лекарска небрежност, егоцентризъм и високомериe”, се казва в писмото.</p>
      <p>Първо, в 9 сутринта отиват в столичната педиатрична болница. По думите на родители там не са им обърнали внимание, а състоянието на детето се влошило. След това решили да отидат в болница "Лозенец", където след преглед им е предписано домашно лечение.</p>
      <p>Два часа по-късно детето се влошава и семейството отново го води в педиатричната болница.</p>
      <p>"Приеха ни в 15 ч. и два часа водихме административни спорове да го прегледат и приемат ", пишат родителите.</p>
      <p>Лекуващият лекар отказа коментар.</p>
      <p>Според управата на педиатричната болница след прегледа състоянието на детето било стабилно, а хоспитализацията била час и половина по-късно, тъй като нямало свободни легла.</p>
      <p>„Детето се е наложило да изчака, но то не е било тежко. През това време приемахме, търсехме възможност да настаним друго тежко дете и в два часа това дете е прието в сравнително задоволително състояние. Но много бързо за два часа настъпва тежко влошаване на състоянието му”, каза Димитър Калайков, зам.-директор на "СБАЛ по детски болести проф. д-р Иван Митев".</p>
      <p>Детето е изпратено с линейка към "Пирогов", където е починало.</p>
      <p>"Установиха, че детето има сепсис в следствие ОВИ, след осмия час висене в болницата. При сепсиса всяка минута е от значение. Погубиха моя син ", обясняват родителите в писмото.</p>
      <p>Според  доц. Димитър Калайков, зам.-директор на "СБАЛ по детски болести проф. д-р Иван Митев", те са направили всичко и детето не е починало при тях. Според него категорично не е имало забавяне при тях.</p>
      <p>Кой е прав ще установи проверка.</p>
      <p>„Съжалявам и изразявам съболезнование на родителите. Назначил съм незабавна проверка на трите болници. До сряда трябва да ми докладват, ако се установят нарушения, ще има наказания”, заяви министърът на здравеопазването Кирил Ананиев.</p>
      <p>От "Пирогов" отказаха интервю, а директорът на болница "Лозенец" не беше открит за коментар.<br/> </p>
    </article>
  </body>
</html>