<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425955/as-rodos-nikh-kai-theama"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T07:20:02+00:00"/>
    <meta property="og:title" content="ΑΣ Ρόδος: Νίκη και θέαμα"/>
    <meta property="og:description" content="Με μοναδικό στόχο να επιστρέψει στις νίκες και να παραμείνει έτσι στην κορυφή της βαθμολογίας του 6ου ομίλου της Γ’ Εθνικής Κατηγορίας, η Ρόδος υποδέχεται σήμερα στις 3 μ.μ. στο Δημοτικό Στάδιο της πόλης μας τη Νέα Αρτάκη."/>
  </head>
  <body>
    <article>
      <h1>ΑΣ Ρόδος: Νίκη και θέαμα</h1>
      <h2>Αυτοί είναι οι στόχοι της Ρόδου ενόψει της σημερινής αναμέτρησης με τη Νέα Αρτάκη στο Δημοτικό Στάδιο. «Σέντρα» στις 3 μ.μ.. «Εκτός» μόνο ο Τριχάκης</h2>
      <address>
        <time datetime="2019-11-16T07:20:02+00:00">16 Nov 2019, 07:20</time>
      </address>
      <p>
        <b>Με μοναδικό στόχο να επιστρέψει στις νίκες και να παραμείνει έτσι στην κορυφή της βαθμολογίας του 6ου ομίλου της Γ’ Εθνικής Κατηγορίας, η Ρόδος υποδέχεται σήμερα στις 3 μ.μ. στο Δημοτικό Στάδιο της πόλης μας τη Νέα Αρτάκη.</b>
      </p>
      <p>Με νέο προπονητή στον πάγκο της, τον Κώστα Βελιτζέλο, η Ρόδος φιλοδοξεί να παρουσιάσει ένα πολύ καλό θέαμα το οποίο θα ικανοποιήσει και τον φίλαθλο κόσμο που θα δώσει το παρών σήμερα στο Δημοτικό Στάδιο για να παρακολουθήσει την αναμέτρηση. Οι παίκτες της Ρόδου δούλεψαν σχεδόν σε όλη τη διάρκεια της εβδομάδας με το νέο προπονητή ο οποίος προσπάθησε να τους περάσει τη φιλοσοφία του και τι ζητάει από αυτούς στη συνέχεια του πρωταθλήματος.</p>
      <p>Η Νέα Αρτάκη είναι μια ομάδα που κάνει έως τώρα ένα μάλλον μέτριο πρωτάθλημα, ωστόσο αυτό είναι κάτι που δεν πρέπει σε καμία απολύτως περίπτωση να χαλαρώσει τους παίκτες της ομάδας του νησιού μας οι οποίοι ασφαλώς και θα πρέπει να είναι σε εγρήγορση και πανέτοιμοι. Είναι κάτι που τους ζήτησε και ο νέος προπονητής της ομάδας. Μια εβδομάδα μετά την ήττα στη Μυτιλήνη από τον Αιολικό, οι ποδοσφαιριστές της Ρόδου είναι αποφασισμένοι να μπουν και με πάλι με δύναμη στον δρόμο των επιτυχιών ατενίζοντας με μεγάλη αισιοδοξία το μέλλον τους στο πρωτάθλημα.</p>
      <p><b>Μόνο ο Τριχάκης «εκτός»</b><br/>Σε ό,τι έχει να κάνει με τα αγωνιστικά θέματα, ο κ. Βελιτζέλος δεν θα έχει στη διάθεσή του μόνο τον Τριχάκη. Ο παίκτης εξακολουθεί να είναι τραυματίας και έτσι δεν είναι σε θέση να προσφέρει τις υπηρεσίες του. Όλοι οι υπόλοιποι παίκτες είναι στη διάθεση του νέου προπονητή. Η τελευταία προπόνηση έγινε χθες το πρωί.</p>
      <p>Διαιτητής της σημερινής αναμέτρησης θα είναι ο Χρήστος Κακουλίδης από τον Σύνδεσμο της Δράμας. «Βοηθοί» του θα είναι οι Μάριο Ναζιρόπουλος και Ιορδάνης Μιμίδης (Αθηνών). Παρατηρητής τους ορίστηκε ο Μπάμπης Λάμπρου του συνδέσμου Δωδεκανήσου.</p>
      <p><b>Οι υπόλοιποι αγώνες</b><br/>Σήμερα θα γίνει ο κύριος όγκος των αγώνων της 9ης αγωνιστικής του πρωταθλήματος. Αναλυτικά, οι υπόλοιπες αναμετρήσεις οι οποίες αρχίζουν όλες στις 3 μ.μ. είναι οι ακόλουθες:</p>
      <p>Κόρινθος 2006 – Αχαρναϊκός</p>
      <p>ΑΟ Υπάτου – Αήττητος Σπάτων</p>
      <p>Θύελλα Ραφήνας – Μαρκό</p>
      <p>Παλληνιακός – ΑΕΚ Τρίπολης.</p>
      <figure>
        <img src="https://www.rodiaki.gr/medias/2019/11/15/d9ff1286b1c37ae0f247f507087c00b2.jpg"/>
      </figure>
    </article>
  </body>
</html>