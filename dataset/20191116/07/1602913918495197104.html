<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cofondatorul-wikipedia-lanseaza-o-retea-de-socializare-sa-rivalizeze-cu-facebook-si-twitter-18589683"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T07:00:00+00:00"/>
    <meta property="og:title" content="Cofondatorul Wikipedia lansează o reţea de socializare să rivalizeze cu Facebook şi Twitter"/>
    <meta property="og:description" content="Cofondatorul Wikipedia, Jimmy Wales, a lansat o nouă reţea de socializare online care speră să rivalizeze cu Facebook şi Twitter pentru a combate ”vânătoarea de click-uri” şi ”titlurile înşelătoare”, relatează Financial Times."/>
  </head>
  <body>
    <article>
      <h1>Cofondatorul Wikipedia lansează o reţea de socializare să rivalizeze cu Facebook şi Twitter</h1>
      <address><time datetime="2019-11-16T07:00:00+00:00">16 Nov 2019, 07:00</time> by <a rel="author" href="https://www.zf.ro/autor/marinela-sarbu" target="_blank">Marinela Sarbu</a></address>
      <p>Cofondatorul Wikipedia, Jimmy Wales, a lansat o nouă reţea de socializare online care speră să rivalizeze cu Facebook şi Twitter pentru a combate ”vânătoarea de click-uri” şi ”titlurile înşelătoare”, relatează Financial Times.</p>
      <p>WT:Social, site-ul noii sale reţele sociale, permite utilizatorilor să distribuie link-uri cu articole de presă care apoi să fie dezbătute pe modelul news feed-ului de la Facebook. Subiectele variază de la politică şi tehnologie la heavy metal şi apicultură.</p>
      <p>Deşi compania nu are nicio legătură cu Wikipedia, Wales a împrumutat modelul de business al enciclopediei online. WT:Social se va baza pe donaţii de la o mică subcategorie de utilizatori pentru a permite reţelei să funcţioneze fără reclame pe care acesta le blamează pentru că încurajează un tip greşit de implicare pe reţelele sociale.</p>
      <p>”Modelul de busimess al companiilor din social media, de publicitate pură, este problematic”, a declarat Wales.</p>
      <p>”Se pare că marele câştigător este un conţinut de calitate scăzută”, a adăugat acesta.</p>
      <p>În timp ce algoritmii Facebook şi Twitter asigură că postările cu cele mai multe comentarii sau aprecieri apar primele, în timp ce WT:Social afişează mai întâi link-urile noi.</p>
      <p>Cu toate acestea, WT:Social speră să adauge un buton cu „săgeată în sus” care să permită utilizatorilor să recomande postările de calitate.</p>
      <p>De la lansarea sa de luna trecută, WT: Social se apropie de 50.000 de utilizatori, potrivit lui Wales, numărul lor dublându-se în ultima săptămână. Totuşi, asta este departe de audienţa Facebook de peste 2 miliarde. „Evident, ambiţia nu este de 50.000 sau 500.000, ci 50 de milioane şi 500 de milioane”, a spus Wales.</p>
      <p>Peste 200 de persoane au donat pentru a sprijini site-ul, a spus el, arătând succesul abonamentelor la Netflix, Spotify şi New York Times ca dovadă că o nouă generaţie de consumatori sunt pregătiţi să plătească pentru conţinutul online „relevant”.</p>
    </article>
  </body>
</html>