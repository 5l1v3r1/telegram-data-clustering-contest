<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/szalai-adam-kutya-kotelessegunk-kiharcolni-az-eb-reszvetelt/186762"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T07:29:00+00:00"/>
    <meta property="og:title" content="Szalai Ádám: kutya kötelességünk kiharcolni az Eb-részvételt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szalai Ádám: kutya kötelességünk kiharcolni az Eb-részvételt</mark>
      </h1>
      <address><time datetime="2019-11-16T07:29:00+00:00">16 Nov 2019, 07:29</time> by <a rel="author">MTI</a></address>
      <p>Az Európa-bajnoki szereplés kiharcolására koncentrál Szalai Ádám, aki a magyar labdarúgó-válogatott szépítő gólját szerezte Uruguay ellen pénteken, a Puskás Aréna avatómérkőzésén.</p>
      <p>Leszögezte: a 2-1-es vereség miatt azzal együtt sem érzi vállalhatónak a telt ház, 65 114 néző előtt rendezett mérkőzést, hogy az ellenfél ötödik a világranglistán.</p>
      <p>Szalai felidézte: játszott a régi Puskás Stadionban is, így nagy hatást gyakorolt rá az, hogy az új aréna avatóján pályára léphetett.</p>
      <p>"Azonban sokkal fontosabb, hogy kedden olyan eredményt érjünk el, aminek köszönhetően jövőre hazai pályán játszhatunk az Európa-bajnokságon" - utalt a csatár a Wales elleni selejtezőmérkőzésre. A sorsdöntő cardiffi találkozón a nemzeti csapat győzelmével kiharcolhatja a részvételt a jövő évi kontinensbajnokságon, amelyet rendhagyó módon 12 ország egy-egy városában, köztük Budapesten rendeznek. A Puskás Aréna három csoportmérkőzésnek és egy nyolcaddöntőnek ad majd otthont.</p>
      <p>"Kutya kötelességünk, hogy ezt kedden véghezvigyük, hiszen most ízelítőt kaptunk abból, hogy a magyar emberek mennyire ki vannak éhezve a jó focira, illetve arra, hogy Magyarországnak szurkoljanak" - fogalmazott.</p>
      <p>Hangsúlyozta: hosszú idő után talált be ismét, ami jót tett a lelkének a keddi mérkőzés előtt. Mint mondta: 50, 60 vagy 70 évesen, amikor majd elmegy a Puskás Aréna mellett, akkor a gyerekeinek vagy unokáinak büszkén mondhatja, hogy ő szerezte a történelmi első magyar találatot.</p>
      <p>"Ám hetek, sőt hónapok óta az van a fejemben, hogyan tudnánk azt elérni, hogy még többet mesélhessek majd arról az unokáimnak, ami itt jövőre fog történni" - fejtette ki.</p>
      <p>Dzsudzsák Balázs kiemelte: "a mai mérkőzés egész Magyarországnak, az egész történelmünknek volt fontos, viszont a keddi a jövőnknek szól". A csapatkapitány szintén méltatta a "megújult és fantasztikus atmoszférájú" stadiont, egyúttal megköszönte, hogy a szurkolók 0-2 után még jobban buzdították őket.</p>
      <p>"Ez nagyon jó hatással volt ránk, egyből visszajöttünk a meccsbe. Ezután bátrabban futballoztunk és szereztünk egy szép gólt, valamint adódtak ezen kívül is lehetőségeink - fejtette ki. - Nehézkesen indult, de azt mondom, hogy a végén egy viszonylag jó meccs kerekedett ki belőle, pedig akár csúnyább is lehetett volna."</p>
      <p>"El kell hinnünk, hogy ez a keddi meccs csak a mienk lehet. Életünk lehetősége előtt vagyunk, történelmet kell, hogy írjunk - fogalmazott. - Egy cél kell, hogy lebegjen a szemünk előtt: egy egész ország áll mögöttünk, és egy ilyen stadionban játszhatunk fél év múlva."</p>
      <p>Wales kapcsán kiemelte: "nem egy Uruguay-szintű csapat", így az erősségeikben bízva, precíz játékot bemutatva sikert érhetnek el a ki-ki meccsen.</p>
      <p>"Úgy kell nekivágnunk annak a találkozónak, hogy már túlvagyunk a mai összecsapáson, és próbáljuk úgy feldolgozni ezt az egész atmoszférát, ami ma itt eluralkodott, és ami energiát kaptunk a szurkolóktól meg a stadiontól, hogy győztesként jöhessünk haza, és piros-fehér-zöldbe boruljon az ország."</p>
      <p>Szoboszlai Dominik a pályát és a hangulatot egyaránt tökéletesként jellemezte, és leszögezte: számára óriási megtiszteltetés volt ilyen közönség előtt játszani.</p>
      <p>"Sajnos a végeredmény nem olyan lett, mint amilyet vártunk" - mondta.</p>
      <p>"De tanulni kell ebből a meccsből, például azt, hogy a meccs előtt megbeszélteket tartsa be mindenki. Nem lehet kifogás, hogy idegenben játszunk, vagy hogy van egy Bale-jük és egy Ramsey-jük" - tette hozzá.</p>
    </article>
  </body>
</html>