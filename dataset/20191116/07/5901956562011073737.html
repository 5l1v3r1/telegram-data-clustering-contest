<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/zagreb-je-padel-celjani-na-pragu-raja-249340"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T07:14:00+00:00"/>
    <meta property="og:title" content="Zagreb je padel, Celjani na pragu raja"/>
    <meta property="og:description" content="LJUBLJANA – V teh dneh v naši deželi vlada kislo in turobno vreme, ampak slovenskemu klubskemu rokometu so se zjasnila obzorja. Krim Mercator si je na Češkem že zagotovil napredovanje v glavni ..."/>
  </head>
  <body>
    <article>
      <h1>Zagreb je padel, Celjani na pragu raja</h1>
      <h2>Zgodovinski večer za rokometne pivovarje. Krimovke jutri za še lepšo popotnico.</h2>
      <address><time datetime="2019-11-16T07:14:00+00:00">16 Nov 2019, 07:14</time> by <a rel="author">Peter Zalokar</a></address>
      <p>LJUBLJANA – V teh dneh v naši deželi vlada kislo in turobno vreme, ampak slovenskemu klubskemu rokometu so se zjasnila obzorja. Krim Mercator si je na Češkem že zagotovil napredovanje v glavni del lige prvakinj in lahko z jutrišnjo domačo zmago nad Sävehofom v pomlad prenese kar štiri točke, kar bi ga naredilo za resnega kandidata za top 8, v katerem krimovk ni bilo od sezone 2013/14. Tedaj so v osmini finala lige prvakov nazadnje zaigrali tudi njihovi kolegi iz Celja Pivovarne Laško, ampak po zgodovinski prvi zmagi v Zagrebu (31:27) so stopili na prag izločilnih bojev.<br/><br/>Dobro kemijo želijo zdaj izkoristiti tudi rokometaši Gorenja, pred katerimi je zadnje sito pred skupinskim delom pokala EHF. Danes bodo gostili prvo tekmo proti skopskemu Metalurgu, če bodo uspešno prestali še revanšo v Skopju, bodo prvič po letu 2015 tudi spomladi plesali na evropskem parketu.<br/><br/>»Za našo mlado in na novo sestavljeno ekipo je velika stvar, da smo se z zmago pri Baniku že uvrstili v drugi del, ampak zdaj se s tem ne smemo zadovoljiti. Nikakor si ne želim, da bi za konec še tretjič razočarali svoje navijače na Kodeljevem. Štiri točke pa bi bile lepa popotnica za naprej,« je razmišljal Krimov trener <b>Uroš Bregar</b>, ki se bo že v ponedeljek preoblekel v trenirko z državnim grbom in v torek odpeljal reprezentantke na Japonsko, kjer se bo konec meseca začelo svetovno prvenstvo. Ker je Krim zmagal že na Švedskem, je mogoče pričakovati uspeh, a Bregar opozarja, da tekma še zdaleč ne bo lahka in možnosti ocenjuje na 50:50. Seveda je na sončni strani Alp najbolj odmevala velika zmaga Celjanov v zagrebški Areni, že druga proti zasedbi <b>Veselina Vujovića</b> v štirih dneh. <b>Josip Šarac</b>, edini Hrvat pri slovenskih prvakih, je rojakom zabil kar 10 golov. Pivovarji imajo zdaj šest točk, Elverum in Zagreb po 1, osmina finala se zdi na pladnju, lahko bi jo potrdili že prihodnjo nedeljo, ko bodo gostili Pick Szeged.</p>
      <h3>Prišel, videl, dvakrat zmagal</h3>
      <p>»Noro, toliko sem slišal o zagrebško-celjskih derbijih in že takoj sem se lahko veselil prve zmage v Zagrebu. Ne bomo se ustavili pri tem, še naprej se bomo vzpenjali v formi in želeli pustiti pečat med elito,« je odločen Portugalec <b>Diogo Silva</b>, drugi tujec v ekipi trenerja <b>Tomaža Ocvirka</b>, ki je prikazala izjemno kolektivno predstavo in se na koncu veselila z več kot 100 florijani v precej prazni Areni. Vujović je bil sključen, hvalil je mlade Celjane in napovedal čistko med svojimi levi, ki so se obnašali kot mucki, Ocvirk pa ponosen, a hkrati skromen. »Naše delo še ni opravljeno, čaka nas še veliko težkih tekem, najprej že v nedeljo v Slovenj Gradcu (ob 18. uri),« pravi <b>Čveri</b>. Spanja na lovorikah očitno ne bo dopustil, je pa vseeno zamižal na eno oko. »No, ja, fantje naj se le malce poveselijo, ne premagaš vsak dan Zagreba,« je asketski trener igralcem privoščil pivo ali dve že v slačilnici: »Laško, ne ožujsko!«<br/><br/><b>Ose za evropsko pomlad</b><br/>Za slovenski rejting pred reformo evropskih pokalov z naslednjo sezono bi bilo zelo dobro, če bi zmagoviti val zajahali tudi Velenjčani. Metalurg je tekmec po meri, kdor bo boljši, bo imel zagotovljenih vsaj šest mikavnih tekem v drugem delu sezone, kar bi bila velika stvar za moštvo Zorana Jovičića, ki je v domačem prvenstvu že zapravilo možnosti za naslov. Tekma v Rdeči dvorani bo danes ob 20. uri.</p>
    </article>
  </body>
</html>