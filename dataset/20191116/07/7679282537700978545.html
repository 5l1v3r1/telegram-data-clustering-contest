<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-rafael-nadal-world-number-1-ke-saath-karenge-satra-ka-ant-2851989.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T07:18:06+00:00"/>
    <meta property="og:title" content="विश्व में नंबर एक खिलाड़ी के रूप में सत्र का अंत करेंगे राफेल नडाल"/>
    <meta property="og:description" content="राफेल नडाल भले ही अपना पहला एटीपी फाइनल्स का खिताब नहीं जीत पाए, लेकिन वह साल के अंत में विश्व के नंबर एक खिलाड़ी बने रहेंगे। चोट से जूझने के बाद लंदन आने वाले स्पेनिश खिलाड़ी की शुरुआत अच्छी नहीं..."/>
  </head>
  <body>
    <article>
      <h1>विश्व में नंबर एक खिलाड़ी के रूप में सत्र का अंत करेंगे राफेल नडाल</h1>
      <address><time datetime="2019-11-16T07:18:06+00:00">16 Nov 2019, 07:18</time> by <a rel="author">एजेंसी,लंदन</a></address>
      <p>राफेल नडाल भले ही अपना पहला एटीपी फाइनल्स का खिताब नहीं जीत पाए, लेकिन वह साल के अंत में विश्व के नंबर एक खिलाड़ी बने रहेंगे। चोट से जूझने के बाद लंदन आने वाले स्पेनिश खिलाड़ी की शुरुआत अच्छी नहीं रही थी और उन्हें राउंड रोबिन आधार पर होने वाले टूर्नामेंट के पहले मैच में मौजूदा चैंपियन अलेक्सांद्र ज्वेरेव से सीधे सेटों में हार का सामना करना पड़ा। </p>
      <p>नडाल ने इसके बाद हालांकि डेनिल मेदवेदेव और स्टेफनोस सिटसिपास को हराया लेकिन यह उनके सेमीफाइनल में पहुंचने के लिये पर्याप्त नहीं था। दूसरे ग्रुप में नोवाक जोकोविच भी सेमीफाइनल में नहीं पहुंच पाए, जिससे नडाल का नंबर एक पर बने रहना तय हो गया। यह पांचवां अवसर होगा जबकि नडाल साल के आखिर में नंबर एक बने रहेंगे। इस तरह से वह रोजर फेडरर और जोकोविच की बराबरी कर लेंगे। </p>
      <p><b>ज्वेरेव की जीत से नडाल एटीपी फाइनल्स से बाहर</b><br/>मौजूदा चैंपियन अलेक्सांद्र ज्वेरेव की डेनिल मेदवेदेव पर जीत के कारण राफेल नडाल का एटीपी फाइनल्स का खिताब जीतने का सपना टूट गया। स्पेन के इस खिलाड़ी को सत्र के आखिरी टूर्नामेंट से बाहर होना पड़ा। विश्व में नंबर एक खिलाड़ी नडाल ने स्टेफेनोस सिटसिपास से पहला सेट गंवाने के बाद वापसी करके 6-7 (4/7), 6-4, 7-5 से जीत दर्ज की लेकिन सेमीफाइनल में उनकी जगह अगले मैच पर निर्भर थी। </p>
      <p>
        <a href="https://www.livehindustan.com/sports/story-indian-boxing-league-me-utrenge-mary-kom-ke-sath-ye-boxers-2851984.html">
          <b>इंडियन बॉक्सिंग लीग में उतरेंगे मैरीकॉम सहित कई दिग्गज</b>
        </a>
      </p>
      <p>ज्वेरेव की मेदवेदेव पर 6-4, 7-6 (7/4) से जीत का मतलब है कि वह आंद्रे अगासी ग्रुप से सेमीफाइनल में पहुंचने में सफल रहे। सिटसिपास पहले ही इस ग्रुप से अंतिम चार में पहुंच गये थे। सिटसिपास इस ग्रुप से शीर्ष पर रहे और वह सेमीफाइनल में छह बार के चैंपियन रोजर फेडरर से भिड़ेंगे। ज्वेरेव का सामना ब्योर्न बोर्ग ग्रुप से शीर्ष पर रहे डोमिनिक थीम से होगा। फेडरर इस ग्रुप में दूसरे स्थान पर रहे थे।</p>
    </article>
  </body>
</html>