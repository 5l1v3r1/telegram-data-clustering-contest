<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/roy-keane-om-slasskamp-med-peter-schmeichel/71824828"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T07:29:01+00:00"/>
    <meta property="og:title" content="Roy Keane om slåsskamp med Peter Schmeichel"/>
    <meta property="og:description" content="- Vi ble tatt til side av manageren, som sa at begge to var en skam."/>
  </head>
  <body>
    <article>
      <h1>Roy Keane om slåsskamp med Peter Schmeichel</h1>
      <h2>- Vi ble tatt til side av manageren, som sa at begge to var en skam.</h2>
      <address><time datetime="2019-11-16T07:29:01+00:00">16 Nov 2019, 07:29</time> by <a rel="author">Christian M. Hugsted</a></address>
      <p>Det som har preget engelske sportsseksjonen denne uka er feiden mellom Liverpool-stopper Joe Gomez og Manchester City-angriper Raheem Sterling.</p>
      <p>Gomez hadde et tydelig kutt under øyet etter at Sterling skal ha konfrontert ham på England-samling dagen etter at Liverpool slo City 3-1 i Premier League. Duoen kranglet på banen etter en duell, og røyken hadde ikke lagt seg da partene møttes igjen like etterpå.</p>
      <p>
        <b>Sterling skal ha konfrontert Gomez og tatt skikkelig tak i lagkameraten. Det endte med at førstnevnte ble droppet til kampen mot Montenegro av landslagssjef Gareth Southgate som straff.</b>
      </p>
      <p>Det er langt fra første gang at lagkamerater går i strupen på hverandre i fotballen. Tidligere Manchester United-spiller Roy Keane var kjent for å ha et temperament, og forteller om en gang han havnet i tumulter med daværende United-keeper Peter Schmeichel.</p>
      <p>- Jeg hadde en slåsskamp med Peter Schmeichel på hotellet, det var i lobbyen og klokka var fire på morgenen, så det var ikke så mange folk rundt oss. Vi ble tatt til side av manageren, som sa at begge to var en skam, sier Keane til ITV Sport, gjengitt av blant andre <a href="https://www.manchestereveningnews.co.uk/sport/football/football-news/keane-man-utd-sterling-england-17260216">Manchester Evening News</a>.</p>
      <h3>- Forstår ikke</h3>
      <p>Det var i forbindelse med Sterling/Gomez-hendelsen at Keane dro fram historien. Keane er av den gamle skolen, hvor slike hendelser som oftest ble løst internt.</p>
      <p>- Det skal sies at Peter unnskyldte seg, og livet gikk videre. Det hadde ikke noe påvirkning på oss som lagkamerater eller ønsket om å oppnå det samme. Når jeg hører om PR-siden ved det, hvor spillerne må si unnskyld til spillergruppa, forstår jeg ikke den delen av det, sier Keane.</p>
      <p>
        <b>- Når gutter har en krangel så ender det bra til slutt, du må renske lufta. Det er spenning involvert og spillerne bryr seg, mener Keane.</b>
      </p>
      <p>Det har blitt reagert på at Sterling fikk så hard straff for opptrinnet, mens andre mener at landslagssjef Southgate gjorde det rette ved å straffe ham.</p>
      <h3>Begynte å gråte</h3>
      <p>Tidligere United-angriper Louis Saha forteller samtidig om en gang stjernespissen Ruud van Nistelrooy fikk Cristiano Ronaldo til å ta til tårene på trening.</p>
      <p>Van Nistelrooy var nummer én i klubben på tidspunktet og kunne oppføre seg slik også.</p>
      <p>- Ruud hadde den type ego: han ville ha alle pasningene. Og noen ganger, når det gjaldt utviklingen til Cristiano Ronaldo og Wayne Rooney, var det vanskelig for manageren å takle, sier Saha til <a href="https://www.fourfourtwo.com/features/ruud-van-nistelrooy-cristiano-ronaldo-cry-louis-saha-man-utd-news-training">FourFourTwo</a>.</p>
      <p>
        <b>Og det smalt skikkelig på trening, samtidig som timingen ikke kunne vært dårligere.</b>
      </p>
      <p>- Fikk Ruud Ronaldo til å gråte? Ja, det var noen historier, for jeg tror de endte opp med å krangle da Cristiano Ronaldos far nylig hadde gått bort, så det var ikke riktig tidspunkt. Slike ting skjer når to spillere har mye energi, men jeg er sikker på at Ruud angrer på noe av det han sa, sier Saha.</p>
      <p>Cristiano Ronaldos far, José Dinis Aveiro, gikk bort i 2005 på grunn av leversvikt etter å ha vært alkoholisert i flere år. Han ble 52 år gammel.</p>
    </article>
  </body>
</html>