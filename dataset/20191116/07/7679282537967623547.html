<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-auction-me-73-players-khareedne-par-kharch-honge-207-crore-2851987.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T07:16:33+00:00"/>
    <meta property="og:title" content="IPL 2020: नीलामी में 73 खिलाड़ियों पर लगेगी बोली, खरीदने पर खर्च होंगे 207 करोड़"/>
    <meta property="og:description" content="आईपीएल के 13वें सत्र के लिए 19 दिसंबर को कोलकाता में होने वाली नीलामी से पहले आठ टीमों ने शुक्रवार को रिटेन किए गए खिलाड़ियों और रिलीज किए गए खिलाड़ियों की घोषणा कर दी। खिलाड़ियों के अनुबंध को बढ़ाने की..."/>
  </head>
  <body>
    <article>
      <h1>IPL 2020: नीलामी में 73 खिलाड़ियों पर लगेगी बोली, खरीदने पर खर्च होंगे 207 करोड़</h1>
      <address><time datetime="2019-11-16T07:16:33+00:00">16 Nov 2019, 07:16</time> by <a rel="author">एजेंसी,नई दिल्ली</a></address>
      <p>आईपीएल के 13वें सत्र के लिए 19 दिसंबर को कोलकाता में होने वाली नीलामी से पहले आठ टीमों ने शुक्रवार को रिटेन किए गए खिलाड़ियों और रिलीज किए गए खिलाड़ियों की घोषणा कर दी। खिलाड़ियों के अनुबंध को बढ़ाने की घोषणा की अंतिम तिथि खत्म हो चुकी है, जिसके बाद आठ टीमों की रुपरेखा स्पष्ट हो गई है कि उन्हें नीलामी में कितने खिलाड़ी खरीदने है और उनपर कितना पैसा खर्च करना है। </p>
      <p>आठ टीमों ने कुल 35 विदेशी खिलाड़ियों सहित 127 खिलाड़ियों को रिटेन किया है जबकि नीलामी में 29 विदेशी खिलाड़ियों सहित 73 खिलाड़ियों को खरीदने पर बोली लगेगी। आठ टीमें 472.35 करोड़ रुपये खर्च कर चुकी है और नीलामी में खरीद के लिए उनके पास 207.65 करोड़ रुपये का पर्स बचा है। </p>
      <p>चेन्नई सुपर किंग्स ने 20, दिल्ली कैपिटल्स ने 14, किंग्स इलेवन पंजाब ने 16, कोलकाता नाइट राइडर्स ने14, मुंबई इंडियंस ने 18, राजस्थान रॉयल्स ने 14, रॉयल चैलेंजर्स बैंगलोर ने 13 और सनराइजर्स हैदराबाद ने 18 खिलाड़ियों को रिटेन किया है।</p>
      <h3>
        <a href="https://www.livehindustan.com/cricket/story-ipl-2020-trading-banned-shakib-al-hasan-released-by-sunrisers-hyderabad-complete-list-of-players-retained-released-and-traded-2851900.html">IPL 2020: हैदराबाद ने छोड़ा शाकिब का साथ, देखें हर टीम की पूरी लिस्ट</a>
      </h3>
      <p>नीलामी में चेन्नई सुपर किंग्स को कुल पांच, दिल्ली कैपिटल्स को 11, किंग्स इलेवन पंजाब को नौ, कोलकाता नाइट राइडर्स को 11, मुंबई इंडियंस को सात, राजस्थान रॉयल्स को 11, रॉयल चैलेंजर्स बेंगलुरु को 12 और सनराइजर्स हैदराबाद को सात खिलाड़ी खरीदने होंगे।</p>
      <p>चेन्नई ने 70.40 करोड़ रुपये, दिल्ली कैपिटल्स ने 57.15 करोड़ रुपये, किंग्स इलेवन पंजाब ने 42.30 करोड़ रुपये, कोलकाता नाइट राइडर्स ने 49.35 करोड़ रुपये, मुंबई इंडियंस ने 71.95 करोड़ रुपये, राजस्थान रॉयल्स ने 56.10 करोड़ रुपये, रॉयल चैलेंजर्स बैंगलोर ने 57.10 करोड़ रुपये और सनराइजर्स हैदराबाद ने 68 करोड़ रुपये का पर्स खर्च कर लिया है।</p>
      <p>नीलामी में चेन्नई के पास 14.60 करोड़ रुपये, दिल्ली कैपिटल्स के पास 27.85 करोड़ रुपये, किंग्स इलेवन पंजाब के पास 42.70 करोड़ रुपये, कोलकाता नाइट राइडर्स के पास 35.65 करोड़ रुपये, मुंबई इंडियंस के पास 13.05 करोड़ रुपये, राजस्थान रॉयल्स के पास 28.90 करोड़ रुपये, रॉयल चैलेंजर्स बेंगलौर के पास 27.90 करोड़ रुपये और सनराइजर्स हैदराबाद के पास 17 करोड़ रुपये का पर्स उपलब्ध रहेगा।</p>
      <p><b>आईपीएल टीमों ने कुल 127 खिलाड़ियों को बरकरार रखा</b><br/>अगले महीने होने वाली आईपीएल की नीलामी से पहले क्रिस लिन, डेविड मिलर, जयदेव उनादकट और क्रिस मौरिस उन 71 खिलाड़ियों में शामिल हैं, जिन्हें उनकी संबंधित फ्रेंचाइजी ने रिलीज किया है। खिलाड़ियों को रिलीज करने, ट्रेडिंग और बरकरार रखने के लिये शुक्रवार अंतिम दिन था। कुल 127 खिलाड़ियों को टीमों ने अपने पास रखा है, जिसमें 35 विदेशी क्रिकेटर भी शामिल हैं। </p>
      <p>किंग्स इलेवन पंजाब की टीम 19 दिसंबर को होने वाली नीलामी में 42.70 करोड़ रूपये की राशि के साथ होगी जो सभी आठ टीमों में सबसे ज्यादा है। बीसीसीआई बयान के अनुसार, ''किंग्स इलेवन पंजाब के पास नीलामी के लिए सबसे ज्यादा 'सैलरी कैप' उपलब्ध है जबकि रॉयल चैलेंजर्स बैंगलोर के पास सबसे ज्यादा खिलाड़ियों की जगह (12) उपलब्ध हैं(जिसमें छह विदेशी खिलाड़ियों की जगह शामिल है)। आज की अंतिम समयसीमा के बाद चेन्नई सुपरकिंग्स के पास सबसे बड़ी टीम (20 खिलाड़ी) है। </p>
      <h3>
        <a href="https://www.livehindustan.com/cricket/story-virat-kohli-signals-go-for-300-to-mayank-agarwal-after-his-double-century-watch-video-2851925.html">मयंक ने बनाया दोहरा तो विराट ने कर डाली तिहरे शतक की मांग- VIDEO</a>
      </h3>
      <p>इसके अनुसार, ''आठ फ्रेंचाइजी में से रॉयल चैलेंजर बेंगलौर (12) ने सबसे ज्यादा खिलाड़ियों को रिलीज किया है, जबकि सनराइजर्स हैदराबाद (5) ने अपनी टीम में से सबसे कम खिलाड़ियों को निकाला है। राजस्थान रॉयल्स ने 11 खिलाड़ियों को रिलीज किया है और घोषणा की कि ऑस्ट्रेलिया के स्टार बल्लेबाज स्टीव स्मिथ टीम की अगुआई करना जारी रखेंगे।</p>
    </article>
  </body>
</html>