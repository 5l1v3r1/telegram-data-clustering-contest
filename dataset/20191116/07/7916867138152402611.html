<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134679-sabonio-dvigubo-dublio-pries-hardeno-traukiama-rockets-neuzteko.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-16T07:25:00+00:00"/>
    <meta property="og:title" content="Sabonio dvigubo dublio prieš Hardeno traukiamą „Rockets“ neužteko"/>
    <meta property="og:description" content="Domantas Sabonis surinko dvigubą dublį, tačiau to lietuvio ginamai Indianos „Pacers“ (7-5) susidūrime su Hjustono „Rockets“ (9-3) buvo maža. Jameso Hardeno traukiama ekipa namie laimėjo 111:102 (26:22, 28:27, 26:30, 31:23). Sabonis per 36 minutes pelnė 18 taškų (6/12 dvit., 6/8 baudos), atkovojo 13 kamuolių, atliko 3 rezultatyvius perdavimus, keturis sykius suklydo ir tiek pat kartų pažeidė taisykles. Lietuvio +/- rodiklis buvo prasčiausias Indianos klube ..."/>
  </head>
  <body>
    <article>
      <h1>Sabonio dvigubo dublio prieš Hardeno traukiamą „Rockets“ neužteko</h1>
      <address>
        <time datetime="2019-11-16T07:25:00+00:00">16 Nov 2019, 07:25</time>
      </address>
      <p>Nuotr.: AP – Scanpix</p>
      <figure>
        <a href="https://www.basketnews.lt/paveikslelis-207043-any1000x1000.jpg">
          <img src="https://www.basketnews.lt/paveikslelis-207043-any630x500.jpg"/>
        </a>
      </figure>
      <p>Nuotr. AP – Scanpix</p>
      <p>Domantas Sabonis surinko dvigubą dublį, tačiau to lietuvio ginamai Indianos „Pacers“ (7-5) susidūrime su Hjustono „Rockets“ (9-3) buvo maža. Jameso Hardeno traukiama ekipa namie laimėjo <a href="https://www.basketnews.lt/rungtynes/ziureti/83359-houston-rockets-indiana-pacers.html"><b>111:102 </b>(26:22, 28:27, 26:30, 31:23)</a>.</p>
      <p>Sabonis per 36 minutes pelnė 18 taškų (6/12 dvit., 6/8 baudos), atkovojo 13 kamuolių, atliko 3 rezultatyvius perdavimus, keturis sykius suklydo ir tiek pat kartų pažeidė taisykles.</p>
      <p>Lietuvio +/- rodiklis buvo prasčiausias Indianos klube (-18).</p>
      <p>Lietuviui rezultatyvumu „Pacers“ ekipoje prilygo tik tiek pat taškų įmetęs Dougas McDermottas, o pagal atkovotus kamuolius Sabonis neturėjo lygių tarp visų rungtynių krepšininkų.</p>
      <figure>
        <iframe src="https://www.youtube.com/embed/fBAdvea55JE" width="630" height="354" data-service="Youtube" scrolling="no"/>
      </figure>
      <p>Hjustono komandoje prieš lietuvį gynėsi Tysonas Chandleris, kuris pirmą kartą sezone buvo įtrauktas į starto penketą. Šis vidurio puolėjas savo karjeros pradžioje 2002-2003 metų sezone dvejas rungtynes spėjo sužaisti ir su Domanto tėčiu Arvydu Saboniu.</p>
      <p>Tuomet Chandleriui buvo 20 metų, o Saboniui – 38-eri.</p>
      <p>„Abu jie yra puikūs krepšininkai, – sakė 37-erių Chandleris. – Jo tėtis buvo didžiulis bei turėjo puikius įgūdžius. Su juo žaidžiau jo karjeros pabaigoje, kuomet jis jau buvo po traumų ir viso kito. Jo sūnus yra labai geras ir turi šviesią ateitį.“</p>
      <p>Pats Chandleris mače pelnė 2 taškus, atkovojo 6 kamuolius ir blokavo 1 metimą.</p>
      <p>Nugalėtojams Jamesas Hardenas per 40 minučių įmetė 44 taškus (7/12 dvit., 6/14 trit., 12/14 baudos), atkovojo 8 ir perėmė 4 kamuolius bei atliko 5 rezultatyvius perdavimus.</p>
      <figure>
        <iframe src="https://www.youtube.com/embed/sa5-L9ZLcgM" width="630" height="354" data-service="Youtube" scrolling="no"/>
      </figure>
      <p>Kiek daugiau nei savaitę nežaidęs iš Sakartvelo kilęs Goga Bitadzė per 18 minučių spėjo įmesti 6 taškus (2/3 dvit., 2/2 baudos) ir atkovoti 3 kamuolius. Jo +/- rodiklis buvo geriausias „Pacers“ ekipoje (+19).</p>
      <p>
        <i>„Rockets“: Jamesas Hardenas 44 (6/14 trit.), Benas McLemore’as 21, Russellas Westbrookas 17 (8 atk. kam., 6 rez. perd.), Austinas Riversas 10.</i>
      </p>
      <p>
        <i>„Pacers“: Domantas Sabonis (13 atk. kam.) ir Dougas McDermottas po 18, Aaronas Holiday, T.J. McConnellas (7 rez. perd.) ir T.J. Leafas po 12.</i>
      </p>
      <p>
        <b>R Rungtynių epizodai:</b>
      </p>
      <figure>
        <iframe src="https://www.youtube.com/embed/vH1qR57SDoU" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204017-crop100x150.jpg"/>
      </figure>
      <p><a href="https://www.basketnews.lt/zaidejai/6722-james-harden.html">James Harden</a> Taškai: 44 Naudingumas: 39 Perimti kamuoliai: 4 Tritaškiai: 43% 6/14</p>
    </article>
  </body>
</html>