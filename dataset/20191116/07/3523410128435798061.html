<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640210/%DA%A9%D9%84-%D9%85%D8%A8%D9%84%D8%BA-%D8%AD%D8%A7%D8%B5%D9%84-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%DB%B6%DB%B0%D9%85%DB%8C%D9%84%DB%8C%D9%88%D9%86-%D9%86%D9%81%D8%B1%D8%AF%D8%A7%D8%AF%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T07:56:00+00:00"/>
    <meta property="og:title" content="کل مبلغ حاصل از افزایش قیمت بنزین به ۶۰میلیون نفرداده می شود"/>
    <meta property="og:description" content="رییس سازمان برنامه و بودجه بابیان اینکه برای حدود هزار هزار میلیارد تومان یارانه پنهان انرژی باید برنامه داشته باشیم گفت که کل مبلغ حاصل از افزایش.."/>
  </head>
  <body>
    <article>
      <h1>
        <a href="https://www.bultannews.com/fa/news/640210/%DA%A9%D9%84-%D9%85%D8%A8%D9%84%D8%BA-%D8%AD%D8%A7%D8%B5%D9%84-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%DB%B6%DB%B0%D9%85%DB%8C%D9%84%DB%8C%D9%88%D9%86-%D9%86%D9%81%D8%B1%D8%AF%D8%A7%D8%AF%D9%87-%D9%85%DB%8C-%D8%B4%D9%88%D8%AF">کل مبلغ حاصل از افزایش قیمت بنزین به ۶۰میلیون نفرداده می شود</a>
      </h1>
      <h2>رییس سازمان برنامه و بودجه بابیان اینکه برای حدود هزار هزار میلیارد تومان یارانه پنهان انرژی باید برنامه داشته باشیم گفت که کل مبلغ حاصل از افزایش..</h2>
      <address><time datetime="2019-11-16T07:56:00+00:00">16 Nov 2019, 07:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  <b>محمدباقر نوبخت</b> در برنامه گفتگوی ویژه خبری شبکه دو سیما گفت: دو روز آینده یارانه ها و کمتر از ۱۰ روز دیگر درآمد حاصل از گرانی بنزین به خانواده ها پرداخت می شود.</p>
      <p>وی گفت : حدود ۱۹ میلیون<b> خانوار</b> معادل بیش از ۶۰ میلیون نفر حائز شرایط دریافت درآمد حاصل از گرانی بنزین هستند و ممکن است افرادی که از دریافت رایانه انصراف داده باشند مبلغ تعیین شده برای هر خانواده بر اساس درآمد اصلاح قیمت بنزین را دریافت کنند.</p>
      <p>وی افزود: از این به بعد سازمان برنامه و بودجه در ماه حدود چهار هزار میلیارد تومان پرداخت یارانه، ۲۴ هزار میلیارد تومان پرداخت حقوق کارکنان و کارمندان و دو هزار و ۵۰۰ میلیارد تومان پرداخت حمایت معیشتی دارد.</p>
      <p>نوبخت افزود: دولت در جهت سیاست کاهش فقر مطلق و بهبود معیشت خانوارها افزون بر سه تا پنج برابر کردن یارانه افراد تحت پوشش کمیته امداد، تورم را نیز مهار و آن را در دو سال یک رقمی کرد اما تحریم های ظالمانه قدرت خرید مردم را کاهش داده است و دولت خود را موظف می داند با منابع محدود بودجه ای به معیشت مردم کمک کند.</p>
      <p>وی گفت: بر این اساس باید منابع جدیدی شناسایی می شد و قانون به ما اجازه می دهد از یارانه انرژی برای تأمین این بودجه استفاده کنیم.</p>
      <p>رئیس سازمان برنامه و بودجه افزود: گران کردن بنزین یک گام به سوی قیمت واقعی آن است زیرا این فرآورده نسبت به کالاهای دیگر قیمت ارزانی دارد.</p>
      <p>نوبخت گفت: رئیس جمهور اجازه نداد حدود ۳۰ هزار میلیارد تومان درآمدی که از افزایش قیمت بنزین به دست می آید وارد بودجه عمومی شود و بر این اساس در خزانه شماره حساب خاصی تعریف شد تا این درآمد به آن حساب واریز شود و از آن حساب نیز با مکانیزمی به خانواده های هدف برسد.</p>
      <p>وی افزود: این موضوع در شورای هماهنگی سه قوه تصویب شد.</p>
      <p>نوبخت با بیان اینکه هر کس خود را متقاضی دریافت درآمد حاصل از اصلاح قیمت بنزین می داند تقاضای خود را برای بررسی به وزارت رفاه ارائه دهد گفت: درآمد حاصل از افزایش نرخ بنزین از حدود ۶۴ میلیون لیتر بنزین سهمیه ای و ۳۰ میلیون لیتر بنزین آزاد و سوپر است.</p>
      <p>وی افزود: با سهمیه بندی بنزین پیش بینی حدود سه هزار میلیارد تومان صادرات بنزین می کنیم.</p>
      <p>رئیس سازمان برنامه و بودجه گفت: بر اساس قانون هدفمندی یارانه ها، امسال ۱۴۰ هزار میلیارد تومان منابع تحصیل شد که بخشی از آن به نظام مالیاتی، شهرداری ها، سازمان هدفمندی و... اختصاص می یابد و فقط ۴۸ هزار میلیارد تومان آن به مردم پرداخت می شود اما درآمد حاصل از افزایش قیمت بنزین کامل به مردم پرداخت می شود و در جای دیگری هزینه نخواهد شد.</p>
      <p>نوبخت افزود: چون درآمد حاصل از افزایش قیمت بنزین در حساب مشخص وارد و بر اساس مکانیزم شفاف و مشخصی توزیع می شود، دستگاه های نظارتی ازجمله سازمان برنامه و بودجه، سازمان بازرسی کل کشور و دیوان محاسبات می توانند بر آن نظارت کنند.</p>
      <p>وی گفت: بر اساس تجربه و افزایش قیمت حامل های انرژی در سال های گذشته مشخص شد افزایش نرخ این حامل ها تأثیر آن چنانی بر تورم ندارد اما برای جلوگیری از افزایش قیمت کالاها، وزارت صنعت، معدن و تجارت و ستاد تنظیم بازار در آمادگی کامل قرار دارند و برنامه ریزی کرده اند.</p>
      <p>نوبخت با بیان اینکه مردم تلاش دولت برای بهبود و افزایش حمل و نقل عمومی را دیده اند افزود: سوخت نظام حمل و نقل طولانی کشور گازوئیل است و در این دولت استان های کرمانشاه، همدان، آذربایجان غربی و شرقی و گیلان به شبکه سراسری ریلی کشور وصل شده اند و دولت به عهد خود وفا کرده است.<br/>وی گفت: مترو برای سرمایه گذاری به انتشار اوراق مشارکت نیاز دارد که دولت ۵۰ درصد آن را انجام می دهد.</p>
      <p>نوبخت افزود: برای متروی تهران امسال هزار و ۳۰۰ میلیارد تومان در نظر گرفته شده بود که شهردار تهران هزار و ۶۰۰ میلیارد تومان درخواست و دولت پرداخت کرد.</p>
      <p>وی گفت: البته یارانه بلیت مترو؛ بحث دیگری است اما در بخش زیرساخت های مترو و اوراق مشارکت دولت همه پرداخت هایش را انجام داده است.<br/>رئیس سازمان برنامه و بودجه افزود: بخش یارانه بلیت مترو بسیار جزئی است.</p>
      <p>نوبخت گفت: در تبصره ۱۸ بخشی از منابع را برای جلوگیری از آلودگی های درون شهری و برون شهری قرار داده ایم.</p>
      <p>وی افزود: نوع خودروها و میزان مصرف انرژی آنها باید بهبود یابد و قیمت آنها نیز کم شود و از وزارت صمت خواسته ایم بر این موضوع نظارت داشته باشد زیرا مطالبه به حق مردم است.</p>
      <p>نوبخت گفت: در سال ۹۵ میزان مصرف بنزین روزانه ۷۳ میلیون لیتر بود که اکنون به بیش از ۹۶ میلیون لیتر رسیده و در مقایسه با سال گذشته ۱۴ و دو دهم درصد افزایش یافته است.</p>
      <p>وی با بیان اینکه سهمیه بندی بنزین موجب کاهش مصرف و در نتیجه کاهش آلودگی هوا می شود افزود: با توجه به اینکه سازمان برنامه و بودجه مسئول پرداخت های دولت است، موضوع پرداخت درآمد حاصل از افزایش قیمت بنزین نیز بر عهده این سازمان گذاشته شد.</p>
      <p>رئیس سازمان برنامه و بودجه درباره روش توزیع این درآمد گفت: بالأخره ۳۰ هزار میلیارد تومان را باید با روشی توزیع می کردیم که این با جمعیت خانواده ها تناسب داشته باشد.</p>
      <p>نوبخت افزود: این روش پرداخت؛ سیاست جمعیتی را تحت تأثیر قرار نمی دهد و مسأله مهمی نیست.</p>
      <p>وی گفت: پرداخت یارانه ها فردی بود اما پرداخت درآمد حاصل از افزایش قیمت بنزین در جهت کمک به خانواده هاست.</p>
      <p>نوبخت افزود: در تابستان گذشته ۸۴۳ هزار فرصت شغلی ایجاد کردیم که نشان دهنده حمایت دولت از تولید است.</p>
      <p>وی گفت: حدود هزار هزار میلیارد تومان یارانه پنهان انرژی وجود دارد که باید برای این رقم برنامه داشته باشیم.</p>
      <p>رئیس سازمان برنامه و بودجه با بیان اینکه اصلاح قیمت حامل ها با مجوزهای قانونی انجام شده است افزود: در اصلاح ساختار منابع بودجه آزاد شدن ۳۰ هزار میلیارد تومان از منابع یارانه پنهان انرژی پیش بینی و قرار شده بود این مبلغ در بودجه قرار گیرد اما رئیس جمهور از آن جلوگیری کرد و گفت که کل این مبلغ باید به مردم داده شود.</p>
    </article>
  </body>
</html>