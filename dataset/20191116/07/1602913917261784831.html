<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/mii-de-firme-si-sute-de-atm-uri-verificate-de-politisti-pentru-a-vedea-masurile-de-securitate-18590066"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T07:27:54+00:00"/>
    <meta property="og:title" content="Mii de firme şi sute de ATM-uri verificate de poliţişti pentru a vedea măsurile de securitate"/>
    <meta property="og:description" content="Peste 18.000 de firme şi instituţii publice, precum şi peste 600 de ATM-uri au fost verificate de poliţişti în ultimele trei luni pentru a vedea măsurile de securitate. Acolo unde au fost găsite deficienţe au fost aplicate amenzi, valoarea totală depăşind 1,6 milioane de lei."/>
  </head>
  <body>
    <article>
      <h1>Mii de firme şi sute de ATM-uri verificate de poliţişti pentru a vedea măsurile de securitate</h1>
      <address>
        <time datetime="2019-11-16T07:27:54+00:00">16 Nov 2019, 07:27</time>
      </address>
      <p>Peste 18.000 de firme şi instituţii publice, precum şi peste 600 de ATM-uri au fost verificate de poliţişti în ultimele trei luni pentru a vedea măsurile de securitate. Acolo unde au fost găsite deficienţe au fost aplicate amenzi, valoarea totală depăşind 1,6 milioane de lei.</p>
      <p>Potrivit unui comunicat transmis sâmbătă de Poliţia Română, în perioada iulie - septembrie, poliţiştii de ordine publică au evaluat măsurile de securitate fizică la peste 19.000 de obiective. Pentru deficienţele constatate, au fost aplicate peste 1.000 de sancţiuni contravenţionale, în valoare de peste 1.600.000 de lei.<br/><br/>Poliţiştii au evaluat măsurile de securitate fizică la 18.655 de agenţi economici şi instituţii publice sau de interes public şi la 624 de ATM-uri externe sediilor bancare.<br/><br/>De asemenea, au fost efectuate 623 de controale privind respectarea legislaţiei incidente în domeniul sistemelor de securitate private de către prestatorii de servicii de securitate şi de transportatorii de valori.<br/><br/>Rezultatul verificărilor arată că majoritatea entităţilor cu cerinţe speciale, respectiv 78,49% dintre unităţile verificate, au implementat cerinţele minimale de securitate fizică în termenul de conformare, îmbunătăţindu-şi astfel nivelul de securitate.<br/><br/>În celelalte cazuri, au fost stabilite măsuri şi termene de remediere a neajunsurilor constatate, fiind aplicate 1.010 amenzi, în valoare totală de 1.642.090 de lei.</p>
    </article>
  </body>
</html>