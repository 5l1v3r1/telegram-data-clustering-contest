<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/16/u-nimechchyni-zaprovadyly-shtraf-dlya-batkiv-yaki-vidmovylys-vaktsynuvaty-ditej-vid-koru/"/>
    <meta property="og:site_name" content="Рубрика"/>
    <meta property="article:published_time" content="2019-11-16T07:06:22+00:00"/>
    <meta property="og:title" content="У Німеччині запровадили штраф для батьків, які відмовились вакцинувати дітей від кору"/>
    <meta property="og:description" content="Парламент Німеччини проголосував за обов’язкову вакцинацію дітей від кору — за відмову від щеплення батьки повинні будуть заплатити штраф. Закон набуде чинності у березні 2020 року, передає The Guardian. Так, батькам загрожує штраф до 2500 євро. У школах та дитсадках вимагатимуть довідку про щеплення, тому невакцинованим дітям можуть заборонити відвідувати заклади освіти. Відповідно до закону, […]"/>
  </head>
  <body>
    <article>
      <h1>У Німеччині запровадили штраф для батьків, які відмовились вакцинувати дітей від кору</h1>
      <address><time datetime="2019-11-16T07:06:22+00:00">16 Nov 2019, 07:06</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/05/privivka-ot-difterii_2.w695-860x580-c-1.jpg"/>
      </figure>
      <p>
        <b>
          <b>Парламент Німеччини проголосував за обов’язкову вакцинацію дітей від кору — за відмову від щеплення батьки повинні будуть заплатити штраф.</b>
        </b>
      </p>
      <p>Закон набуде чинності у березні 2020 року, передає <a href="https://www.theguardian.com/world/2019/nov/14/german-parliament-approves-compulsory-measles-vaccinations">The Guardian.</a></p>
      <p>Так, батькам загрожує штраф до 2500 євро. У школах та дитсадках вимагатимуть довідку про щеплення, тому невакцинованим дітям можуть заборонити відвідувати заклади освіти.</p>
      <p>Відповідно до закону, щеплення від кору також обов’язкові для персоналу дитсадків, лікарень, притулків для бездомних та таборів для відпочинку.</p>
      <p><b><i>Довідка. </i></b>Кір — інфекційне захворювання, що передається від хворої людини до здорової повітряно-крапельним шляхом, під час чхання, кашлю або розмови хворого. Вірус кору може жити в повітрі та на поверхнях до двох годин після того, як хвора людина залишила приміщення. Захворювання на кір може мати тяжкий перебіг і призвести до серйозних ускладнень — пневмонії, вушної інфекції, запалення мозку, а також до інвалідності та смерті. Спосіб запобігти ускладненням та смерті від кору — вакцинація.</p>
      <p>Станом на 7 листопада 2019 року, в Україні з початку року на кір захворіли 58 276 тисяч людей.</p>
      <p>У МОЗ України повідомили, що вакцини є у всіх регіонах. Якщо в окремому медзакладі вакцина відсутня, потрібно звернутися до управління охорони здоров’я Облдержадміністрації.</p>
    </article>
  </body>
</html>