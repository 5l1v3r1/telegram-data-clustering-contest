<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/protesti-v-iran-zaradi-povishenie-na-cenite-na-benzina.429838"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T07:50:00+00:00"/>
    <meta property="og:title" content="Протести в Иран заради повишение на цените на бензина"/>
    <meta property="og:description" content="&quot;Рохани, засрами се! Остави страната на мира!&quot; | Dnes.bg"/>
  </head>
  <body>
    <article>
      <h1>Протести в Иран заради повишение на цените на бензина</h1>
      <h2>"Рохани, засрами се! Остави страната на мира!"</h2>
      <address><time datetime="2019-11-16T07:50:00+00:00">16 Nov 2019, 07:50</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Протести избухнаха в няколко големи града в Иран, включително в консервативния бастион Машхад, заради намаляване на държавните субсидии за бензина и повишаване на цената му с 50 процента, предаде Асошиейтед прес.</p>
      <p>Държавната осведомителна агенция ИРНА съобщи, че в Машхад собственици на автомобили са блокирали пътища, като са изоставили автомобилите си посред трафика, за да протестират.</p>
      <p>ИРНА допълва, че протестът приключил, след като се намесила полицията.<br/>От Машхад в края на 2017 г. тръгнаха протести с икономически искания, обхванали цял Иран, припомня Асошиейтед прес.</p>
      <p>В Сирджан, град на около 800 км югоизточно от Техеран, се е стигнало до насилие. Според ИРНА "протестиращите са опитали да подпалят нефтохранилище, но били спрени от полицията".</p>
      <p>Иранската агенция не дава подробности, но в интернет се появиха видеозаписи, за които се твърди, че показват пожар в хранилището на фона на виещи сирени.</p>
      <p>На друг видеозапис голяма тълпа скандира: "Рохани, засрами се! Остави страната на мира!" Тук се има предвид президентът Хасан Рохани.</p>
      <p>В интернет циркулираха и видеозаписи, за които се твърдеше, че показват полицията да използва сълзотворен газ срещу тълпи в богатата на петрол провинция Хузестан.</p>
      <p>Иранските власти обявиха орязването на субсидиите в полунощ вчера без никакво предупреждение. Това стана, след като месеци наред имаше спекулации за възможно въвеждане на бензинови дажби. Според иранските власти спестените средства от субсидиите ще бъдат използвани за финансово подпомагане на семействата с ниски доходи.</p>
      <p>За ден цените на литър бензин скочиха с 50 процента до минимум 15 000 риала за литър. Това се равнява на 13 щатски цента за литър.</p>
      <p>Иранските власти са въвели ограничение от 60 л на месец за всеки личен автомобил, като до тази граница цената е около 13 цента за литър, а когато тази квота бъде надхвърлена, цената за литър вече става 26 цента, според иранските държавни медии.</p>
      <p>Преди на шофьорите се полагаха до 250 л за 8 цента на литър, което прави 10 000 риала.</p>
      <p>Иран има четвъртите най-големи в света запаси на суров петрол. <br/> </p>
    </article>
  </body>
</html>