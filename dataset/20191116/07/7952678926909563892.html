<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=394&amp;docID=328191&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-16T07:29:00+00:00"/>
    <meta property="og:title" content="&quot;אם המאמן ירצה, אשחק&quot;: מסי על ההגעה לארץ"/>
    <meta property="og:description" content="יומיים לפני, הכוכב בהתייחסות ראשונה: ''תלוי בקצב ההחלמה''"/>
  </head>
  <body>
    <article>
      <h1>"אם המאמן ירצה, אשחק": מסי על ההגעה לארץ</h1>
      <h2>יומיים לפני, הכוכב בהתייחסות ראשונה: "תלוי בקצב ההחלמה"</h2>
      <address><time datetime="2019-11-16T07:29:00+00:00">16 Nov 2019, 07:29</time> by <a rel="author">מערכת אתר ערוץ הספורט</a></address>
      <p>יומיים. זה הזמן שנותר עד למשחק הידידות בין ארגנטינה לאורוגוואי על אדמת ישראל. הגעתן הוטלה בספק כמעט עד לרגע האחרון, אבל עוד יומיים זה קורה. מסי, סוארס, קבאני ועוד שלל כוכבים אחרים יעשו את דרכם לבלומפילד ויילחמו ראש בראש לעיני 29,000 צופים ישראלים נרגשים.</p>
      <p>כבר אתמול (שישי) שתי הנבחרות ערכו את הפרמיירה האחרונה לפני המשחק בישראל, כאשר ארגנטינה השיגה 0:1 דרמטי על ברזיל מרגליו של ליונל מסי ואורוגוואי ניצחה 1:2 את הונגריה משערים של אדיסון קבאני ובריאן רודריגס. אבל ברשותכם, נתמקד דווקא במשחק של האלביסלסטה. משחק שהוגדר בתקשורת העולמית כ"משחק החזרה של מסי".</p>
      <p>מסי עשה הכל על כר הדשא. הוא היה בכל מקום, כבש את שער הניצחון והראה שוב עד כמה ההצלחה בנבחרת בוערת בו כשהיה מעורב במספר תקריות, כולל סימון 'שקט' למאמן ברזיל, טיטה. למעשה, ארגנטינה מגיעה לישראל כל כך מעודדת, שכן השיגה ניצחון על היריבה המרה אחרי יותר משנתיים, אך לדבריי מסי, היא מגיעה די מותשת.</p>
      <p>"זה היה משחק קשוח עבור כולנו", אמר הפרעוש בסיום המשחק. "השיטה ששיחקנו בה נתנה לנו המון בצד ההגנתי ובחלק ההתקפי הצלחנו להגיע עם הרבה שחקנים לאזור הרחבה. המשחק ביום שני? אהיה שם, אם המאמן ירצה אני אשחק. כך או כך, אצטרך לראות איך תתקדם ההחלמה שלי כי כולנו רצנו המון במשחק הזה".</p>
      <figure>
        <iframe data-src="https://twitter.com/globoesportecom/status/1195463874637697026?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Argentina/status/1195433691427885056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>בינתיים, בארץ כבר נמצאים בעיצומן של הכנות אחרונות להתמודדות. הנבחרת הארגנטינאית תגיע אמנם רק מחר, אבל נבחרת אורוגוואי צפויה להגיע כבר היום. בנוסף, כל הכרטיסים כבר נמכרו, כשחלקם נשמרו לפעילי מרכז 'פרס' לשלום, במה שהורכז כזמן המהיר ביותר למילוי אצטדיון בהיסטוריה הישראלית - כך טוענים מארגני המשחק.</p>
      <p>המצב הביטחוני, שהוביל פעילים פרו-פלסטינים להפגין נגד הגעת מסי וסוארס לישראל ולהניף מחוץ לאימון ברצלונה כרזות עם הכיתוב 'עדיין יש לכם זמן להתחרט', לא מדאיג את מארגני המשחק. "תל אביב לא יותר מסוכנת מבואנוס איירס או ברצלונה", הסביר דני בנעים לתקשורת העולמית בימים האחרונים. "אנחנו עובדים עם הגופים המקצועיים הגדולים במדינה על מנת להבטיח משחק בסטנדרטים הגבוהים ביותר. האירועים הללו נועדו כדי לקדם חיים משותפים ושלום. ברחבי האצטדיון יהיו ילדים מוסלמים, נוצרים ויהודים שמשחקים יחד כדורגל וחולמים להביא שלום דרך הספורט".</p>
      <figure>
        <iframe data-src="https://twitter.com/totalBarca/status/1195063503792394246?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>