<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/16/szalai-adam-nem-csak-a-golrol-meselne-az-unokainak"/>
    <meta property="og:site_name" content="infostart"/>
    <meta property="article:published_time" content="2019-11-16T07:52:00+00:00"/>
    <meta property="og:title" content="Szalai Ádám nem csak a gólról mesélne az unokáinak"/>
    <meta property="og:description" content="Csányi Sándor, a Magyar Labdarúgó Szövetség (MLSZ) elnöke örömét fejezte ki, hogy a Puskás Arénában a magyar válogatott első gólját Szalai Ádám szerezte, aki pénteken Uruguay ellen szépített. Megszólaltak a magyar játékosok is."/>
  </head>
  <body>
    <article>
      <h1>Szalai Ádám nem csak a gólról mesélne az unokáinak</h1>
      <address><time datetime="2019-11-16T07:52:00+00:00">16 Nov 2019, 07:52</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/16/kalmarnak-eltort-a-bokaja-a-magyarorszag-uruguay-merkozesen"/>
        <a href="https://infostart.hu/sport/2019/11/15/marco-rossi-wales-nem-fer-bele-ilyen-kezdes"/>
        <a href="https://infostart.hu/sport/2019/11/15/elo-a-puskas-arenabol-magyarorszag-uruguay"/>
        <a href="https://infostart.hu/sport/2019/11/15/oriasi-rendori-keszultseg-a-puskas-arena-korul-bent-meg-a-feszultseg"/>
      </related>
      <h3>Csányi Sándor, a Magyar Labdarúgó Szövetség (MLSZ) elnöke örömét fejezte ki, hogy a Puskás Arénában a magyar válogatott első gólját Szalai Ádám szerezte, aki pénteken Uruguay ellen szépített. Megszólaltak a magyar játékosok is.</h3>
      <p><a href="https://infostart.hu/sport/2019/11/15/elo-a-puskas-arenabol-magyarorszag-uruguay">A telt ház, 65 114 néző előtt rendezett, 2-1-re elvesztett </a>avatómérkőzés után a vegyes zónában adott villáminterjúban az MLSZ első embere kiemelte: 0-2 után jókor érkezett a szépítő gól, így kiegyenlített játék alakult ki, és "jó meccset játszottunk a szép új stadionban".</p>
      <blockquote>"Fantasztikus élmény volt az első magyar gól, örülök, hogy Szalai Ádám lőtte, mert nagyon sokat harcolt és küzdött a válogatottért, és megérdemelte, hogy betaláljon."</blockquote>
      <p>Csányi Sándor hozzátette: bízik benne, hogy ez a találkozó segítette Marco Rossi szövetségi kapitány munkáját, és tapasztalatokat gyűjthetett a nemzeti csapat keddi, Wales elleni idegenbeli Európa-bajnoki selejtezőmérkőzése előtt. Egyben reményét fejezte ki, hogy sikeres lesz a válogatott a sorsdöntő cardiffi összecsapáson.</p>
      <p>Kitért Kalmár Zsolt sérülésére is, mint mondta, jól teljesített ezen a találkozón a középpályás, akit hordágyon kellett levinni a pályáról a második félidőben.</p>
      <h4>Szalai: most ízelítőt kaptunk</h4>
      <p>A gólt szerző Szalai Ádám az Európa-bajnoki szereplés kiharcolására koncentrál. Leszögezte: a 2-1-es vereség miatt azzal együtt sem érzi vállalhatónak a telt ház, 65 114 néző előtt rendezett mérkőzést, hogy az ellenfél ötödik a világranglistán.</p>
      <p>Szalai felidézte: játszott a régi Puskás Stadionban is, így nagy hatást gyakorolt rá az, hogy az új aréna avatóján pályára léphetett.</p>
      <p>"Azonban sokkal fontosabb, hogy kedden olyan eredményt érjünk el, aminek köszönhetően jövőre hazai pályán játszhatunk az Európa-bajnokságon" - utalt a csatár a Wales elleni selejtezőmérkőzésre. A sorsdöntő cardiffi találkozón a nemzeti csapat győzelmével kiharcolhatja a részvételt a jövő évi kontinensbajnokságon, amelyet rendhagyó módon 12 ország egy-egy városában, köztük Budapesten rendeznek. A Puskás Aréna három csoportmérkőzésnek és egy nyolcaddöntőnek ad majd otthont.</p>
      <blockquote>"Kutya kötelességünk, hogy ezt kedden véghezvigyük,</blockquote>
      <p>hiszen most ízelítőt kaptunk abból, hogy a magyar emberek mennyire ki vannak éhezve a jó focira, illetve arra, hogy Magyarországnak szurkoljanak" - fogalmazott.</p>
      <p>Hangsúlyozta: hosszú idő után talált be ismét, ami jót tett a lelkének a keddi mérkőzés előtt. Mint mondta: 50, 60 vagy 70 évesen, amikor majd elmegy a Puskás Aréna mellett, akkor a gyerekeinek vagy unokáinak büszkén mondhatja, hogy ő szerezte a történelmi első magyar találatot.</p>
      <p>"Ám hetek, sőt hónapok óta az van a fejemben, hogyan tudnánk azt elérni, hogy még többet mesélhessek majd arról az unokáimnak, ami itt jövőre fog történni" - fejtette ki.</p>
      <h4>Dzsudzsák: el kell hinnünk</h4>
      <p>Dzsudzsák Balázs kiemelte: "a mai mérkőzés egész Magyarországnak, az egész történelmünknek volt fontos, viszont a keddi a jövőnknek szól". A csapatkapitány szintén méltatta a "megújult és fantasztikus atmoszférájú" stadiont, egyúttal megköszönte, hogy a szurkolók 0-2 után még jobban buzdították őket.</p>
      <p>"Ez nagyon jó hatással volt ránk, egyből visszajöttünk a meccsbe. Ezután bátrabban futballoztunk és szereztünk egy szép gólt, valamint adódtak ezen kívül is lehetőségeink - fejtette ki. - Nehézkesen indult, de azt mondom, hogy a végén egy viszonylag jó meccs kerekedett ki belőle, pedig akár csúnyább is lehetett volna."</p>
      <p>"El kell hinnünk, hogy ez a keddi meccs csak a mienk lehet.</p>
      <blockquote>Életünk lehetősége előtt vagyunk, történelmet kell, hogy írjunk</blockquote>
      <p>- fogalmazott. - Egy cél kell, hogy lebegjen a szemünk előtt: egy egész ország áll mögöttünk, és egy ilyen stadionban játszhatunk fél év múlva."</p>
      <p>Wales kapcsán kiemelte: "nem egy Uruguay-szintű csapat", így az erősségeikben bízva, precíz játékot bemutatva sikert érhetnek el a ki-ki meccsen.</p>
      <p>"Úgy kell nekivágnunk annak a találkozónak, hogy már túlvagyunk a mai összecsapáson, és próbáljuk úgy feldolgozni ezt az egész atmoszférát, ami ma itt eluralkodott, és ami energiát kaptunk a szurkolóktól meg a stadiontól, hogy győztesként jöhessünk haza, és piros-fehér-zöldbe boruljon az ország."</p>
      <h4>Szoboszlai: nem lehet kifogás</h4>
      <p>Szoboszlai Dominik a pályát és a hangulatot egyaránt tökéletesként jellemezte, és leszögezte: számára óriási megtiszteltetés volt ilyen közönség előtt játszani.</p>
      <p>"Sajnos a végeredmény nem olyan lett, mint amilyet vártunk" - mondta.</p>
      <p>"De tanulni kell ebből a meccsből, például azt, hogy a meccs előtt megbeszélteket tartsa be mindenki. Nem lehet kifogás, hogy idegenben játszunk, vagy hogy van egy Bale-jük és egy Ramsey-jük" - tette hozzá.</p>
      <p>
        <i>Nyitókép: Vida Máté örül Szalai Ádám (b-j) gólja után a Puskás Aréna avatóján játszott Magyarország - Uruguay barátságos labdarúgó-mérkőzésen 2019. november 15-én. MTI/Koszticsák Szilárd</i>
      </p>
    </article>
  </body>
</html>