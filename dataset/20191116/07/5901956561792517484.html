<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/video-sokanten-posnetek-iz-slovenije-zgrozil-nase-sosede-249715"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T07:59:00+00:00"/>
    <meta property="og:title" content="VIDEO: Grozljivi posnetek iz Slovenije pretresel naše sosede"/>
    <meta property="og:description" content="LJUBLJANA – Trenutki groze, ki so jih ujele nadzorne kamere Darsa, ko je opel corsa v sredo trčila v tovornjak madžarskega voznika, odmevajo tudi pri naših sosedih. O grozljivi nesreči, ki je v..."/>
  </head>
  <body>
    <article>
      <h1>VIDEO: Grozljivi posnetek iz Slovenije pretresel naše sosede</h1>
      <h2>Vdova voznika tovornjaka nima moči, da bi pogledala posnetek.</h2>
      <address><time datetime="2019-11-16T07:59:00+00:00">16 Nov 2019, 07:59</time> by <a rel="author">T. V.</a></address>
      <p>LJUBLJANA – <a href="https://www.slovenskenovice.si/kronika/doma/clanek/video-darsove-kamere-ujele-kako-je-tovornjak-zletel-z-viadukta-248959"><b>Trenutki groze, ki so jih ujele nadzorne kamere Darsa</b></a>, ko je opel corsa v sredo trčila v tovornjak madžarskega voznika, odmevajo tudi pri naših sosedih.<br/><br/>O grozljivi nesreči, ki je vzela življenje 53-letnega madžarskega voznika tovornjaka, so se razpisali številni mediji na Hrvaškem pa tudi v Avstriji. <a href="https://www.krone.at/2043229"><i>Kronen Zeitungen</i></a> je poročal, da naj bi šokanten posnetek služil kot opozorilo, s katerim naj bi želela slovenska policija voznike pozvati k večji previdnosti med vožnjo po mokrih cestah.</p>
      <figure>
        <iframe src="https://www.youtube.com/embed/qRPpGggBYp0" width="640" height="360" data-service="Youtube" scrolling="no"/>
      </figure>
      <p>O hudi nesreči, ko je po trčenju voznik tovornjaka trčil v betonsko ograjo, jo prebil in zgrmel 20 metrov globoko, seveda poročajo tudi madžarski mediji. Spletni portal <a href="https://infostart.hu/kulfold/2019/11/15/eselye-sem-volt-a-magyar-kamionosnak-a-szloveniai-horrorbalesetnel-kiderultek-a-reszletek"><i>infostart.hu</i></a> piše, da ima Slovenija strožje kazni za voznike, ki povzročijo nesrečo, kot Madžarska. Za povzročitev podobne nesreče, kot se je v sredo zgodila pred predorom Golovec, bi povzročitelju na Madžarskem grozilo do pet let zaporne kazni, v Sloveniji pa do osem let, pišejo. Dodajajo, da se je voznik tovornjaka, oče dveh otrok, poskušal izogniti tragediji, a ni imel nobenih možnosti.<br/><br/>Pokojni tovornjakar je živel v majhnem mestu v okrožju Borsod v osrednjem delu Madžarske. Delo voznika tovornjaka je opravljal 20 let. Zapustil je hčer, sina in ženo, ki je povedala, da nima moči pogledati posnetka nesreče.<br/><br/>Portal <a href="https://www.bumm.sk/turmix/2019/11/15/megszolalt-a-szloveniaban-elhunyt-magyar-kamionos-felesege"><i>bumm.sk</i></a> pa poroča, da je bilo pokojnemu vozniku ime <b>György C</b>. »Ves čas me je strašno skrbelo zanj, vendar ga nisem hotela motiti med vožnjo. Bil je prijazen človek, pomagal je vsem, ki jih je poznal. Posnetka še nisem pogledala in ga verjetno nikoli ne bom. Tako so mi tudi svetovali moževi kolegi,« je povedala vdova.</p>
    </article>
  </body>
</html>