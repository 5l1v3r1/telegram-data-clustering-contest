<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/vurderer-straffeforfolgelse/71810437"/>
    <meta property="og:site_name" content="Dinside"/>
    <meta property="article:published_time" content="2019-11-16T07:00:00+00:00"/>
    <meta property="og:title" content="Vurderer straffeforfølgelse"/>
    <meta property="og:description" content="Før en omstridt dødsulykke i 2018 hadde Ubers selvkjørende biler vært involvert i 37 kollisjoner. Under dødsulykken så hjelpe-sjåføren på reality-TV."/>
  </head>
  <body>
    <article>
      <h6 class="kicker">Uber-biler involvert i 37 krasjer</h6>
      <h1>Vurderer straffeforfølgelse</h1>
      <h2>Før en omstridt dødsulykke i 2018 hadde Ubers selvkjørende biler vært involvert i 37 kollisjoner. Under dødsulykken så hjelpe-sjåføren på reality-TV.</h2>
      <address><time datetime="2019-11-16T07:00:00+00:00">16 Nov 2019, 07:00</time> by <a rel="author">Rune Korsvoll</a></address>
      <p>Det er en ny rapport fra amerikanske National Transportation Safety Board (NTSB), som viser hvordan Uber Technologies selvkjørende testbiler klarte seg i trafikken i USA, forut for dødsulykken i 2018.</p>
      <p>Konklusjonen er at de fra september 2016, til den fatale ulykken i Arizona i mars i fjor, hadde vært involvert i 37 kollisjoner. I 33 av disse ulykkene oppsto det kollisjon med andre biler. I de fleste ulykkene var ikke den selvkjørende bilen i stand til å forstå og reagere riktig på hendelser foran seg på veien.</p>
      <figure>
        <img src="https://dbstatic.no/71810441.jpg?imageId=71810441&amp;width=1024&amp;height=615"/>
        <figcaption><b>LENGE TIL:</b> Dødsulykken i USA har ført til at mange tror de tar mange år før vi kan blir transportert på denne måten fram og tilbake til jobben. Foto: Volvo Vis mer</figcaption>
      </figure>
      <h3>- Gjør tiltak</h3>
      <p>Etter dødsulykken beordret myndighetene en stopp av Ubers tester. De ble først gjenopptatt i Pennsylvania i desember i fjor, med forbedrede dataprogrammer og kraftig skjerpede sikkerhetstiltak.</p>
      <related>
        <a href="https://www.dinside.no/motor/favoritten-blir-ny-og-ladbar/71808648"/>
      </related>
      <p>Til Automotive News sier en talsmann for Uber Technologies at de er svært lei seg for ulykken som drepte Elaine Herzberg.</p>
      <p>
        <b>- Vi har satt i verk flere tiltak for å forbedre sikkerheten i de selvkjørende testbilene våre. Vi setter stor pris på de grundige undersøkelsene til NTSB og vil studere anbefalingene deres nøye, sier Sarah Abboud.</b>
      </p>
      <figure>
        <img src="https://dbstatic.no/71810442.jpg?imageId=71810442&amp;width=1024&amp;height=615"/>
        <figcaption><b>KJENNER IGJEN:</b> De «selvkjørende» bilene har både radar, kameraer og lidar, en fjernmåler som baserer seg på tilbakespredning av lys, som skal oppdage og kjenne igjen objekter og situasjoner rundt seg i trafikken. Foto/illustrasjon: Volvo Vis mer</figcaption>
      </figure>
      <h3>- Mulig å unngå</h3>
      <p>Politiet har tidligere fortalt at det hadde vært fullt mulig å unngå ulykken, men at sjåføren, som var på plass for å ta over dersom den selvkjørende bilen mistet kontrollen, satt og så på <i>«The Voice»</i> på TV da fotgjengeren ble påkjørt.</p>
      <p>
        <b>Ulykken var den første fatale som involverte en selvkjørende bil, noe som har ført til tvil om hvor lang tid det vil ta å få slike biler ut i vanlig trafikk.</b>
      </p>
      <related>
        <a href="https://www.dinside.no/motor/kan-fore-til-fartsbot/71796845"/>
      </related>
      <p>I rapporten sier NTSB blant annet at den nye programvaren som Uber nå har installert i bilene, ville vært i stand til å oppdage og klassifisere fotgjengeren på en avstand rundt 88 meter, før tidspunktet for det som ble en dødsulykke. Bilen ville dermed vært i stand til å gjøre en kontrollert nedbremsing mer enn fire sekunder før kollisjonen.</p>
      <p>
        <b>Tidligere i år konkluderte påtalemyndighetene i Arizona at Uber ikke kunne holdes juridisk ansvarlig for dødsulykken. Politiet har imidlertid gjennomført tester for å se om hjelpe-sjåføren i bilen skal tiltales for uaktsomhet.</b>
      </p>
      <related>
        <a href="https://www.dinside.no/motor/de-tryggeste-familiebilene-er-tyske-og-svenske/71808721"/>
      </related>
    </article>
  </body>
</html>