<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polytechneio-kazani-poy-vrazei-to-kentro-tis-athinas-drones-aiantes-kai-drakonteia-metra-asfaleias-mideniki-anochi-se-epitheseis-kai-prokliseis/"/>
    <meta property="og:site_name" content="europost.gr"/>
    <meta property="article:published_time" content="2019-11-16T07:45:48+00:00"/>
    <meta property="og:title" content="Πολυτεχνείο: «Καζάνι που βράζει» το κέντρο της Αθήνας! Drones, Αίαντες και δρακόντεια μέτρα ασφαλείας! Μηδενική ανοχή σε επιθέσεις και προκλήσεις!"/>
    <meta property="og:description" content="Μεγαλώνουν οι φόβοι για τυχόν επεισόδια με αφορμή την επέτειο για το Πολυτεχνείο, με τα προεόρτια (;) να σημειώνονται το βράδυ της Παρασκευής, 15.11.2019. Ομάδα αντιεξουσιαστών επιχείρησε να μπει στο πανεπιστημιακό ίδρυμα και εμποδίστηκε από"/>
  </head>
  <body>
    <article>
      <h1>Πολυτεχνείο: «Καζάνι που βράζει» το κέντρο της Αθήνας! Drones, Αίαντες και δρακόντεια μέτρα ασφαλείας! Μηδενική ανοχή σε επιθέσεις και προκλήσεις!</h1>
      <address>
        <time datetime="2019-11-16T07:45:48+00:00">16 Nov 2019, 07:45</time>
      </address>
      <p>Μεγαλώνουν οι φόβοι για τυχόν επεισόδια με αφορμή την επέτειο για το Πολυτεχνείο, με τα προεόρτια (;) να σημειώνονται το βράδυ της Παρασκευής, 15.11.2019. Ομάδα αντιεξουσιαστών επιχείρησε να μπει στο πανεπιστημιακό ίδρυμα και εμποδίστηκε από την ομάδα περιφρούρησης. “Αστακός” η Αθήνα για το σαββατοκύριακο με χιλιάδες αστυνομικούς, drones και οχήματα ρίψης νερού! Οι προληπτικοί έλεγχοι, η κατηγορηματική εντολή στην αστυνομία και όλο το επιχειρησιακό σχέδιο, με όλους να εύχονται να μην αμαυρωθεί ξανά η επέτειος.</p>
      <p>Η επέτειος για το Πολυτεχνείο πλησιάζει και… ο πυρετός ανεβαίνει! Ο τριήμερος εορτασμός έχει ξεκινήσει, αλλά η ένταση τις τελευταίες ημέρες είναι συνεχώς κλιμακούμενη, με την αστυνομία να έχει σαφείς εντολές, μηδενική ανοχή σε επιθέσεις και προκλήσεις!</p>
      <p>Το βράδυ της Παρασκευής, 15.11.2019, δημιουργήθηκε ένταση στο κέντρο της Αθήνας, με ομάδα από περίπου 300 αντιεξουσιαστές να κάνουν προγραμματισμένη συγκέντρωση στην πλατεία Αμερικής και από εκεί να κατευθύνονται μέσω της Πατησίων προς το κέντρο, επιχειρώντας να προσεγγίσουν την ΑΣΟΕΕ.</p>
      <p>Η κινητοποίηση της αστυνομίας ήταν άμεση, καθώς έκλεισε με κλούβες την Πατησίων, στο ύψος της σχολής, μόλις έγινε γνωστό πως γίνεται πορεία προς την ΑΣΟΕΕ από την πλατεία Αμερικής.</p>
      <p>Η κυκλοφορία στην περιοχή αποκαταστάθηκε γύρω στις 20:20, ωστόσο οι άνδρες των ΜΑΤ παραμένουν στο σημείο, καθώς οι αντιεξουσιαστές κατευθύνθηκαν προς την πλατεία Εξαρχείων μέσω της οδού Στουρνάρη.</p>
      <p>Μάλιστα, σύμφωνα με πληροφορίες που μετέδωσε και το Open, οι αντιεξουσιαστές επιχείρησαν να εισβάλουν στο Πολυτεχνείο, με την πολυάριθμη ομάδα περιφρούρησης του πανεπιστημιακού ιδρύματος να τους εμποδίζει!</p>
      <p>Δείτε τις εικόνες του Open έξω από το Πολυτεχνείο:</p>
      <figure>
        <iframe src="https://www.youtube.com/embed/NyRPhpMRQ3g" width="696" height="392" data-service="Youtube" scrolling="no"/>
      </figure>
      <p>Στα “κόκκινα” οι Αρχές για το Πολυτεχνείο!<br/>Με το άσυλο να αποτελεί… παρελθόν και τις μνήμες από τα γεγονότα στην ΑΣΟΕΕ να είναι ακόμα νωπές, κανείς δεν μπορεί να αποκλείσει “ασχήμιες” το επόμενο διήμερο, μέχρι και την ημέρα της επετείου για το Πολυτεχνείο.</p>
      <p>Ακόμα και οι Ειδικές Υπηρεσίες της ΕΛ.ΑΣ. θα ασχοληθούν με τα μέτρα για την συγκεκριμένη ημέρα, καθώς έχουν επιστρατευτεί αστυνομικοί, τόσο από την Κρατική Ασφάλεια, όσο και από την Αντιτρομοκρατική.</p>
      <p>Σκοπός τους, να πραγματοποιήσουν παρακολουθήσεις υπόπτων για τέλεση επεισοδίων στην επέτειο για το Πολυτεχνείο και μάλιστα φανερές τις προηγούμενες ημέρες, ώστε να δείξουν στους υπόπτους πως τους ξέρουν και κυρίως πως οι υπηρεσίες της ΕΛ.ΑΣ. γνωρίζουν το πώς θα κινηθούν.</p>
      <p>“Αστακός” την Κυριακή η πρωτεύουσα – Μέχρι και προληπτικοί έλεγχοι!<br/>Εκτός αυτού, την Κυριακή 17 Νοεμβρίου 2019, που αναμένεται και η κορύφωση της επετείου για το Πολυτεχνείο με την μεγάλη πορεία προς την Αμερικάνικη Πρεσβεία, κατά την προσέλευση των διαδηλωτών, κυρίως όσων θα βρεθούν στο μπλοκ του αντιεξουσιαστικού χώρου, θα πραγματοποιούνται προληπτικοί έλεγχοι, ώστε να μειωθούν οι πιθανότητες μεταφοράς “πολεμοφοδίων”.</p>
      <p>Επίσης, στους προκαθορισμένους χώρους συγκέντρωσης, αστυνομικοί θα έχουν ήδη κάνει έρευνα στο χώρο, προκειμένου να διαπιστωθεί εάν τις προηγούμενες ημέρες έχουν κρύψει οι διαδηλωτές πολεμοφόδια, όπως μολότοφ και άλλα αντικείμενα.</p>
      <p>Οι προληπτικοί έλεγχοι και οι φανερές παρακολουθήσεις, είναι μια πρακτική που έχει εφαρμόσει και κατά το παρελθόν ο Μιχάλης Χρυσοχοίδης, όταν ήταν στον θώκο του Υπουργείου Δημόσιας Τάξης και μάλιστα αυτό το μέτρο είχε φέρει αποτελέσματα.</p>
      <p>Drones και ομάδα “ΔΡΑΣΗ” στο Πολυτεχνείο<br/>Επιπλέον, όσον αφορά στα μέτρα που λαμβάνει η ΕΛ.ΑΣ., εκτός από το ελικόπτερο που διαθέτει η Αστυνομία, θα χρησιμοποιηθούν ειδικά drones που θα πετούν πάνω από την πορεία, αλλά και την περιοχή των Εξαρχείων, προκειμένου το επιχειρησιακό κέντρο της ΓΑΔΑ, που συντονίζει τα μέτρα, να έχει εικόνα από τις ταράτσες κτιρίων στην συγκεκριμένη περιοχή.</p>
      <p>Άλλωστε, λόγω των νέων δεδομένων, δηλαδή την κατάργηση του ασύλου και την άμεση εισβολή αστυνομικών Δυνάμεων σε κατειλημμένο πανεπιστημιακό ίδρυμα που διαπράττονται αδικήματα, οι ταραξίες αναμένεται να αναμορφώσουν την δράση τους, και -όπως έδειξαν τελευταία- οι ταράτσες στα Εξάρχεια, μάλλον τους εξασφαλίζουν ένα σταθερό “χαράκωμα”.</p>
      <p>Κατά συνέπεια, τα drones της ΕΛ.ΑΣ. θα είναι σε θέση να δίνουν άμεσα εικόνα στο κέντρο επιχειρήσεων της ΓΑΔΑ, με σκοπό ανάλογες να είναι και οι εντολές που θα δίδονται στους Αστυνομικούς των ΜΑΤ για την καλύτερη αντιμετώπιση της κατάστασης, που είναι δυνατόν να δημιουργηθεί.</p>
      <p>Τέλος, ενεργό ντεμπούτο θα κάνει στην πορεία, αλλά και σε ενδεχόμενες ταραχές, η νέα μηχανοκίνητη ομάδα “ΔΡΑΣΗ”, η πρώην “ΔΕΛΤΑ” δηλαδή, η οποία όμως δεν θα λειτουργεί όπως η ΔΕΛΤΑ που χρησιμοποιούσε αυθαίρετη βια και μόνο κακό έκανε, καθώς -άμα τη εμφάνισει της- φούντωναν τα επεισόδια, ακόμα και από ανθρώπους που ποτέ δεν είχαν σχέση με ταραχές.</p>
      <p>Η νέα ομάδα θα έχει εντολές συλλήψεων στο Πολυτεχνείο και… παντού και θα λειτουργεί μόνο σε ακραίες καταστάσεις επεισοδίων, που δεν είναι δυνατόν να αντιμετωπιστούν από τα ΜΑΤ.</p>
    </article>
  </body>
</html>