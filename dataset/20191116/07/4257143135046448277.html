<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/16/szakerto-olom-van-a-csapvizben-mutatjuk-kik-erintettek"/>
    <meta property="og:site_name" content="infostart"/>
    <meta property="article:published_time" content="2019-11-16T07:30:00+00:00"/>
    <meta property="og:title" content="Szakértő: ólom van a csapvízben - mutatjuk, kik érintettek"/>
    <meta property="og:description" content="Egyebek mellett a gyerekek intelligenciáját és mentális egészségét is veszélyezteti az ólom, ami a régi csövekből kerül be az egyébként tiszta ivóvízbe - közölte az InfoRádióval a Nemzeti Népegészségügyi Központ szakértője. Bufa-Dőrr Zsuzsanna környezetmérnök csapata két kutatást is indítottak: a lakosság segítségével a baj mértékét, illetve a víztisztító berendezések hatékonyságát mérik. Egy országos ólomtérkép is készül - ajánlásokkal."/>
  </head>
  <body>
    <article>
      <h1>Szakértő: ólom van a csapvízben - mutatjuk, kik érintettek</h1>
      <address><time datetime="2019-11-16T07:30:00+00:00">16 Nov 2019, 07:30</time> by <a rel="author">Infostart / InfoRádió - Herczeg Zsolt</a></address>
      <h3>Egyebek mellett a gyerekek intelligenciáját és mentális egészségét is veszélyezteti az ólom, ami a régi csövekből kerül be az egyébként tiszta ivóvízbe - közölte az InfoRádióval a Nemzeti Népegészségügyi Központ szakértője. Bufa-Dőrr Zsuzsanna környezetmérnök csapata két kutatást is indítottak: a lakosság segítségével a baj mértékét, illetve a víztisztító berendezések hatékonyságát mérik. Egy országos ólomtérkép is készül - ajánlásokkal.</h3>
      <p>A közelmúltban az Infostart is jelezte, a régen - 1945 előtt - épült társasházak vízvezetékeiből ólom kerülhet a csapvízbe, így hiába kiváló minőségű a vezetékes víz például <a href="https://infostart.hu/belfold/2019/05/10/uj-informaciok-a-budapesti-ivovizrol">a Fővárosi Vízművek álláspontja</a> szerint, mire az a háztartások csapjaiba eljut, jelentősen szennyeződhet.</p>
      <ul>
        <li>Május elején <a href="https://infostart.hu/belfold/2019/05/02/ha-regi-a-tarsashaz-nagy-baj-lehet-a-csapvizzel">vészjelzést adott ki</a> a Nemzeti Népegészségügyi Központ: minden ötödik budapesti háztartásban komoly baj lehet.</li>
        <li>Májusban az Infostart is közölte az <a href="https://infostart.hu/belfold/2019/05/03/itt-az-olomterkep-a-szennyezett-budapesti-csapvizrol">ólomszennyezés által érintett háztartások térképét</a>.</li>
        <li>A tavalyi tanév végén egy gazdagréti iskolában találtak <a href="https://infostart.hu/belfold/2019/03/22/a-fovarosi-vizmuvek-reagalt-az-olommal-szennyezett-iskola-ugyere">túl sok ólmot</a> a csapvízben.</li>
        <li>Tizennyolcezer <a href="https://infostart.hu/belfold/2019/05/09/nem-all-meg-budapesten-az-olmoscsapviz-ugy">Heves megyei lakás lehet érintett</a> az ólomszennyezett csapvíz ügyében.</li>
        <li>Júniusban Szegeden az ólomszennyezett csapvíz miatt két általános iskolában <a href="https://infostart.hu/belfold/2019/06/13/tiszta-olom-a-csapviz-szeged-nem-vart-tovabb-senkire">azonnali csőcserét</a> kellett végrehajtani.</li>
      </ul>
      <p>Bufa-Dőrr Zsuzsanna környezetmérnök, a Nemzeti Népegészségügyi Központ szakértője az ügyben most újabb helyzetjelentést adott az InfoRádiónak.</p>
      <p>"A víz alapvetően biztonságos, a szolgáltatott ivóvízben jellemzően nem található ólom, azonban</p>
      <blockquote>az ivóvízhálózatba beépített szerkezeti anyagokból kioldódva kerülhet a csapvizünkbe ólom.</blockquote>
      <p>Ez elsősorban azokban az épületekben jelenthet kockázatot, amelyekbe az 1940-es évek előtt ólomcsöveket építettek be. Ezek az épületek jellemzően a régi, belvárosi városrészekben találhatók, ahol ugyan a lakások egy részében már kicserélhették a vezetékeket, de az épület belső hálózatában még megtalálhatók az ólomcsövek."</p>
      <p>Az előzetes híreket megerősítve elmondta, ez nem is csak budapesti probléma, a megyeszékhelyeken, nagyobb városokban is vannak 1940 előtti épületek, és azt követően is építkezhettek ólomcsövekkel.</p>
      <p>Pontos adathalmaz még nincs, éppen ezért indítottak másfél éve egy felmérést, hogy azonosítsa, a lakosság mekkora részét érintheti a probléma. A másfél év alatt is vannak már tanulságok.</p>
      <p>"A programnak két része van. Az egyik az úgynevezett nyitott laboratórium program, amit azoknak hirdettünk meg, akik a kockázati csoportba tartoznak, vagyis vagy régi épületben laknak, vagy kisgyermeket nevelnek, illetve várandósok. Az általuk az intézetünkbe beküldött eredményekből az látszik,</p>
      <blockquote>ez jelentős probléma, a csapnyitáskor nyert vízminták 30-40 százaléka szennyezett"</blockquote>
      <p>- tette egyértelművé, de reggel egy percnyi folyatás hatására jelentősen csökkenthető a kockázat, ha nagyobb mennyiséget a már kifolyatott csapból a hűtőben tárolunk."</p>
      <p>Már kutatják azt is, hogy milyen hatása van az ólmozott ivóvíznek: a Nemzeti Népegészségügyi Központban lehet jelentkezni az ebben való részvételre.</p>
      <p>A vízfolyatás nyilván csak tüneti kezelés, végleges megoldást a csőcsere jelentene,</p>
      <blockquote>átmeneti megoldásként a NNK vizsgálja még a víztisztító berendezések hatékonyságát is.</blockquote>
      <p>Az <a href="mailto:olom@nnk.gov.hu">olom@nnk.gov.hu</a> címre kell a jelentkezést elküldeni, egy mintavételi csomagot küldenek a jelentkezőknek válaszul. Különösen várják a jelentkezéseket Újpestről, Gazdagrétről, Békásmegyer, Óbuda-hegyvidékről, Pest megyében Pécelről, Budaörsről, Törökbálintról, Kerepesről.</p>
      <p>Ha mindenhonnan lesz minta, 2020 őszére elkészül a térkép, addig az épületek korát mutató térkép elérhető, ez jelzi az ólomkockázatot.</p>
      <p>
        <i>Nyitókép: NNK</i>
      </p>
      <p>
        <b>Kapcsolódó hang</b>
      </p>
      <p>Ólom a vízben - elég nagy a baj - szakértő</p>
      <figure>
        <audio src="https://infostart.hu/audio/00005/000051fdb.mp3"/>
      </figure>
      <p> </p>
    </article>
  </body>
</html>