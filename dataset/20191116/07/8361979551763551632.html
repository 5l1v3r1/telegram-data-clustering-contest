<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/spilkuvannya-gnuchkist-kritichne-mislennya-shcho-bude-zaporukoyu-uspihu-v-maybutnomu-50053762.html"/>
    <meta property="og:site_name" content="НВ"/>
    <meta property="article:published_time" content="2019-11-16T07:30:00+00:00"/>
    <meta property="og:title" content="Спілкуйся або помреш. Десять навичок, без яких не побудувати кар'єру в майбутньому"/>
    <meta property="og:description" content="Чому і в століття технологій не обійтися без навичок спілкування"/>
  </head>
  <body>
    <article>
      <h1>Спілкуйся або помреш. Десять навичок, без яких не побудувати кар'єру в майбутньому</h1>
      <h2>Чому і в століття технологій не обійтися без навичок спілкування</h2>
      <address><time datetime="2019-11-16T07:30:00+00:00">16 Nov 2019, 07:30</time> by <a rel="author">Вікторія Єсауленко</a></address>
      <p>Уже зараз можна купити завод, сидячи у ванній; і людство, здається, навіть насолоджується тим, що живого контакту між людьми потрібно все менше. Знаєте що? Без цього самого контакту все одно не обійтися, а вміння спілкуватися — це такий же умовний м’яз-навичка, як і всі інші. І якщо його не тренувати — він атрофується.</p>
      <p>Так, четверта промислова революція вже ніжно і лагідно натякає, що просто знань взагалі недостатньо — будь-яку інформацію зараз можна отримати за секунди. Головне питання в тому, чи знаєте ви як, де і коли застосовувати цю саму інформацію.</p>
      <p>Так от, подивилася я на все, що відбувається, провела дослідження, проаналізувала і пропоную вам ті вміння, без яких у нас вами, на мою думку, немає майбутнього, незважаючи на весь наш професіоналізм:</p>
      <p><b>1. Комунікації.</b> Уміння спілкуватися з іншими людьми не просто важливе — критично важливе і затребуване завжди. Є небезпека, що світ настільки піде у віртуальну реальність і штучний інтелект буде все більше головним. Тому тих, хто зможе налагоджувати контакт з іншими, залишаться одиниці. Якщо це будете ви — професію завжди можна поміняти і все одно залишатися затребуваним. Нагадаю Дейла Карнегі з його формулою успіху, де 15% — професійні навички, 85% — вміння комунікувати.</p>
      <p><b>2. Нетворкінг — </b>це вміння налагоджувати і утримувати контакт з потрібними людьми, перетворюючи цих самих потрібних на корисних, у всіх сенсах цього слова, включаючи особистий і фінансовий. Чим більше світ буде йти у віртуал, тим цінніше будуть ті, хто зможе прив’язувати до себе людей у реальному житті.</p>
      <p><b>3. Клієнтоорієнтованість —</b> єдина незмінна, неминуча й ефективна стратегія конкурентної переваги. І чим далі, тим більш неминучою вона ставатиме, тому що вже зовсім не важливо «що» — якість більше не є конкурентною перевагою, якість — це просто обов’язкова умова. Найважливіше — «як». Як ви змогли залучити, утримати і зробити лояльним ваш контакт. І ось це «як» — не що інше, як комунікація. Отже, той, хто зможе бути уважним, щирим, старанним, поважним; той, хто закохає в себе клієнта — той буде затребуваний в будь-якому виді бізнесу.</p>
      <p><b>4. EQ (Емоційний інтелект) —</b> ця абревіатура, як і словосполучення, стали так часто вживатися саме тому, що справа навіть не в здатності розуміти і управляти своїми і чужими емоціями. Справа в наявності цих самих емоцій. Люди з розвиненим рівнем EQ більш успішні саме тому, що вони емпатійні — відчувають і розуміють інших. А це — найважливіше для кожного з нас. Щастя —це коли тебе розуміють ©. Емпати легше приймають рішення і беруть на себе відповідальність. Від спілкування з іншими вони отримують задоволення, отже, прагнуть спілкуватися, а це — дивіться вище. У них високий рівень усвідомленості, вміння володіти собою, висока соціальна свідомість і вміння управляти взаємовідносинами. Саме люди з цими здібностями будуть правити світом, поки/якщо їм не почне правити ШІ.</p>
      <p><b>5. Відкритість мислення (оpen-mindedness)</b> — світ стає все більш різноплановим, і тому, якщо у вас є хоч найменше упередження проти якоїсь релігії, культури, сексуальної орієнтації, особливостей зовнішнього вигляду, віку, статі, політичних переконань, мови — вам не буде місця в майбутньому. Тому або міняйте свою точку зору, або йдіть на курси акторської майстерності.</p>
      <p><b>6. Критичне мислення —</b> доступність інформаційних каналів все більше і більше перетворює інформацію на потоки брехні (fake info). За даними BBC, до 2022 року більшість споживачів у країнах з розвиненою економікою будуть споживати більше фальшивої інформації, ніж достовірної. Вміння фільтрувати, відбирати, аналізувати і робити правильні висновки стане такою ж ключовою навичкою, як і вміння не тонути в лавині новин, таргінг контенту і блогів будівельників персональних брендів.</p>
      <p><b>7. Багатофункціональність або комплексне рішення задач.</b> Для розвитку цієї навички необхідно навчитися мистецтву ставити питання і делегувати. Але делегувати ж потрібно не своїм уявним друзям, а реальним колегам і партнерам, тому буде дуже важливою навичка:</p>
      <p><b>8. Менеджмент</b> — це, передусім, вміння будувати відповідальну команду, яка є прибутковою для бізнесу. Плюс, настільки правильно і доцільно розподіляти завдання між членами команди, що основний час буде приділятися стратегічним завданням і нетворкінгу. Нагадаю, що хороший керівник — це вільний керівник.</p>
      <p><b>9. Переговори і їхня ефективність</b> — це найвищий ступінь комунікацій. Надійним фундаментом успіху в найскладніших переговорах стануть вміння слухати і чути, аналізувати почуте, працювати з переконаннями іншої сторони, а також навичка переконливої аргументації і готовність до пошуку компромісу.</p>
      <p><b>10. Гнучкість і адаптивність свідомості</b> — я спеціально поставила цю здатність в кінці, тому що світ прискорюється і виклики оновлюються мало не щодня. Ми живемо в світі VUCA (volatility — нестабільність, мінливість; uncertainty — невизначеність; complexity — складність; ambiguity — неясність, неоднозначність, двозначність), а це означає, що ваша здатність підлаштовуватися під нові обставини, адаптувати вже наявний досвід, постійно навчаючись; бути продуктивним в умовах невизначеності і незрозумілості допоможе вам не просто вижити, а жити на повну, як би не розвивалися події надалі.</p>
      <p>Процитую генія економіки Пітера Друкера: «Де б ви не побачили успішний бізнес, знайте, хтось прийняв сміливе рішення». Ми прийняли сміливе рішення жити в цій країні, тому здатність пристосовуватися і не просто виживати, а насолоджуватися життям, у нас вроджена. Все, що нам потрібно для процвітання і надалі — розвинути в собі все, перераховане вище, і удачі нам, панове, тому що успіх гарантований.</p>
    </article>
  </body>
</html>