<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/16/alappuzha-chengannur-murder-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T07:21:00+00:00"/>
    <meta property="og:title" content="‘അവരെ ഇങ്ങോട്ട് വിട്ടുതരൂ...’, ഉന്തും തള്ളും, മതിൽ തകർന്നുവീണു; ലാത്തിവീശി"/>
    <meta property="og:description" content="ചെങ്ങന്നൂർ ∙ കോടുകുളഞ്ഞി കരോട് ഇരട്ടക്കൊലക്കേസിൽ പ്രതികളായ ലബലു, ജുവൽ എന്നിവരെ ആഞ്ഞിലിമൂട്ടിൽ വീട്ടിൽ തെളിവെടുപ്പിനെത്തിച്ചു. പ്രതികളെ കണ്ടു.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>‘അവരെ ഇങ്ങോട്ട് വിട്ടുതരൂ...’, ഉന്തും തള്ളും, മതിൽ തകർന്നുവീണു; ലാത്തിവീശി</h1>
      <address><time datetime="2019-11-16T07:21:00+00:00">16 Nov 2019, 07:21</time> by <a rel="author">മനോരമ ലേഖകൻ</a></address>
      <p>ചെങ്ങന്നൂർ ∙ കോടുകുളഞ്ഞി കരോട് ഇരട്ടക്കൊലക്കേസിൽ പ്രതികളായ ലബലു, ജുവൽ എന്നിവരെ ആഞ്ഞിലിമൂട്ടിൽ വീട്ടിൽ തെളിവെടുപ്പിനെത്തിച്ചു. പ്രതികളെ കണ്ടു രോഷാകുലരായ നാട്ടുകാരും ബന്ധുക്കളും കയ്യേറ്റത്തിനു മുതിർന്നതോടെ പൊലീസ് ലാത്തിവീശി. പ്രതികളെ കൊണ്ടുവരും എന്നറിഞ്ഞു രാവിലെ മുതൽ നാട്ടുകാർ കാത്തുനിന്നിരുന്നു. ഉച്ചയ്ക്കു രണ്ടരയോടെ പൊലീസ് ആൾക്കൂട്ടത്തെ നിയന്ത്രിച്ചുതുടങ്ങി. വൈകിട്ടോടെ റോഡിലും വീടിനു വശത്തും ജനം തിങ്ങിനിറഞ്ഞു. അഞ്ചേകാലോടെയാണു വൻസുരക്ഷയിൽ പ്രതികളെ കൊണ്ടുവന്നത്.</p>
      <p>ചെറിയാൻ മരിച്ചുകിടന്ന സ്റ്റോർ മുറിയിലും ലില്ലിയെ കൊല്ലപ്പെട്ട നിലയിൽ കണ്ട അടുക്കളയിലും തെളിവെടുപ്പു നടത്തി. കൊലപ്പെടുത്തിയ വിധം പ്രതികൾ ഉദ്യോഗസ്ഥർക്കു കാട്ടിക്കൊടുത്തു. സ്വർണം കവർന്ന കിടപ്പുമുറിയിലെ അലമാരയും കാണിച്ചുകൊടുത്തു. ഇതിനിടെയാണ് ചെറിയാന്റെ മകൻ ബിബു, മകൾ ബിന്ദു, മരുമകൻ രെജു കുരുവിള, മറ്റു ബന്ധുക്കൾ എന്നിവർ പ്രതികളെ കാണണമെന്ന് ആവശ്യപ്പെട്ടത്. ഇതു ശ്രദ്ധയിൽപെടാതിരുന്ന പൊലീസ് പ്രതികളുമായി പുറത്തിറങ്ങി.</p>
      <p>വീടിനു മുന്നിലെത്തിയ ബന്ധുക്കൾ വീണ്ടും ആവശ്യം ഉന്നയിച്ചു. ഇതു ഗൗനിക്കാതെ പ്രതികളെ വാനിലേക്കു കയറ്റാൻ പൊലീസ് ശ്രമിച്ചതോടെ ബന്ധുക്കളും നാട്ടുകാരും എതിർപ്പുമായി രംഗത്തെത്തി. ‘അവരെ ഇങ്ങോട്ട് വിട്ടുതരൂ’ എന്ന് ആക്രോശിച്ച് ജനക്കൂട്ടം പാഞ്ഞെത്തി. തുടർന്ന് ഉന്തും തള്ളുമായി. ഇതിനിടെ വീടിന്റെ മതിൽ തകർന്നുവീണു. പ്രതികൾക്കും പൊലീസിനു നേരെയും കയ്യേറ്റശ്രമവും ഉണ്ടായി. തുടർന്നാണ് പൊലീസ് ലാത്തി വീശിയത്.</p>
      <p>ഡിവൈഎസ്പി അനീഷ് വി.കോരയുടെ നേതൃത്വത്തിൽ ഏറെ പാടുപെട്ടാണ് അനുനയിപ്പിച്ചത്. പ്രതികളെ പിടികൂടാൻ പോയ സംഘത്തിലെ സിഐ ജോസ് മാത്യു, സിപിഒ ഷെഫീഖ് എന്നിവരും അനുനയിപ്പിക്കാനെത്തി. ബിബുവും ബിന്ദുവും ഈ ഉദ്യോഗസ്ഥരോടു നന്ദി പറയുന്നുണ്ടായിരുന്നു. കൊല്ലപ്പെട്ടവരുടെ മക്കളും മരുമക്കളും ഉൾപ്പെടെ അടുത്ത ബന്ധുക്കൾക്ക് പ്രതികളെ കാണാൻ വെൺമണി പൊലീസ് സ്റ്റേഷനിൽ അവസരമൊരുക്കി.  </p>
    </article>
  </body>
</html>