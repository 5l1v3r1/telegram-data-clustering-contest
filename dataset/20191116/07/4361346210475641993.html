<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/187-milliot-asott-a-tujak-melle-a-biatorbagyi-drogdiler/186765"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T07:40:00+00:00"/>
    <meta property="og:title" content="187 milliót ásott a tuják mellé a biatorbágyi drogdíler"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>187 milliót ásott a tuják mellé a biatorbágyi drogdíler</mark>
      </h1>
      <address><time datetime="2019-11-16T07:40:00+00:00">16 Nov 2019, 07:40</time> by <a rel="author">Bors</a></address>
      <p>A Budaörsi Rendőrkapitányság Bűnügyi Osztályának nyomozói 2019. május 2-án fogták el a biatorbágyi férfit, aki a megalapozott gyanú szerint kábítószerrel kereskedett. K. Zsolt eleinte letartóztatásban volt, majd a bíróság bűnügyi felügyeletet (lakhelyelhagyási tilalmat) rendelt el vele szemben.</p>
      <figure>
        <img src="http://media.borsonline.hu/cikk/20/192359/gallery-picture/645w/2026173_-dsc0167.jpg"/>
      </figure>
      <p>A VVH nyomozói a KR NNI Bűnügyi Technikai Főosztály munkatársaival közösen 2019. november 11-én kutatást tartottak a férfi biatorbágyi otthonában, hogy a drogkereskedelemből származó vagyonelemeket elvonják tőle.</p>
      <figure>
        <img src="http://media.borsonline.hu/cikk/20/192359/gallery-picture/645w/2026169_-dsc0164.jpg"/>
      </figure>
      <p>A mindenre kiterjedő kutatás során a rendőrök lefoglaltak egy nagy értékű személyautót, valamint egy motorkerékpárt. A nyomozók az ingatlanhoz tartozó kertet is alaposan átvizsgálták. Ennek alkalmával a kutatásban résztvevő bűnügyi technikus a kerti bokrok tövében korábbi talajmozgatás nyomaira bukkant, amelyet a gyanúsított elmondása szerint saját kutyája ásott fel.</p>
      <figure>
        <img src="http://media.borsonline.hu/cikk/20/192359/gallery-picture/645w/2026171_-dsc0174-0.jpg"/>
      </figure>
      <p>Több ilyen – kutya által felásott – részt is megvizsgáltak a rendőrök, de mindegyik üresnek bizonyult. A bűnügyi technikus a garázs mellett, a kerítés tövénél lerakott mulcsot is gyanúsnak találta. A felső réteg eltávolítása után, a tuják tövében, a földben elásva, több lefóliázott csomagban összesen 70 millió forintot és 354.605 eurót találtak a rendőrök, amelyet a vagyonelkobzás érdekében lefoglaltak.</p>
      <figure>
        <img src="http://media.borsonline.hu/cikk/20/192359/gallery-picture/645w/2026167_-dsc0181.jpg"/>
      </figure>
      <p>(via <a href="http://www.police.hu/hu/hirek-es-informaciok/legfrissebb-hireink/bunugyek/187-millionyi-keszpenz-a-tujak-toveben">police.hu</a>)</p>
    </article>
  </body>
</html>