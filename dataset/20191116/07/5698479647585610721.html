<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/iran-unrest-over-raised-fuel-price-government-reaction"/>
    <meta property="og:site_name" content="euronews"/>
    <meta property="article:published_time" content="2019-11-16T07:15:40+00:00"/>
    <meta property="og:title" content="اعتراض به افزایش بهای بنزین؛ جان باختن یک نفر در سیرجان تایید شد"/>
    <meta property="og:description" content="بامداد شنبه نیز گزارش‌هایی از ادامه اعتراض در برخی شهرهای ایران و به ویژه بسته شدن جاده کمربندی شیراز در شبکه‌های اجتماعی منتشر شد."/>
  </head>
  <body>
    <article>
      <h1>اعتراض به افزایش بهای بنزین؛ جان باختن یک نفر در سیرجان تایید شد</h1>
      <address><time datetime="2019-11-16T07:15:40+00:00">16 Nov 2019, 07:15</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/37/26/773x435_cmsv2_c80485a9-6fe7-55af-b731-412f8f43e50c-4303726.jpg"/>
      </figure>
      <p>در پی ناآرامی‌ها و اعتراض به افزایش بهای بنزین در چندین شهر ایران، دولت در نخستین واکنش خود اعلام کرد که درآمد حاصل از افزایش قیمت بنزین را به ۶۰ میلیون نفر اختصاص خواهد داد.</p>
      <p>محمد باقر نوبخت، رئیس سازمان برنامه و بودجه شامگاه جمعه ۲۴ آبان، ساعتی پس از انتشار اخبار مربوط به ناآرامی و درگیری در شهرهای مختلف ایران در اعتراض به افزایش قیمت بنزین اعلام کرد: «سازمان برنامه و بودجه متعهد شده است درآمد ۳۰ هزار میلیارد تومانی حاصل از افزایش حامل‌های انرژی به ۱۸ تا ۱۹ میلیون خانوار ایرانی که بیش از ۶۰ میلیون نفر خواهد بود، اختصاص یابد.»</p>
      <p>نوبخت در گفتگویی درباره جزییات «طرح حمایتی» دولت برای جبران افزایش قیمت بنزین گفت: «از محل افزایش قیمت بنزین ۲۹ تا ۳۰ هزار میلیارد تومان درآمد خواهیم داشت و ۳ هزار میلیارد تومان نیز از محل صادرات درآمد کسب خواهد شد.»</p>
      <p>پیش از این حسن روحانی، رئیس جمهوری ایران نیز گفته بود که درآمد حاصل از افزایش قیمت سوخت به حدود ۶۰ میایون نفر از شهروندان داده خواهد شد.</p>
      <p>آقای نوبخت در مورد زمان پرداخت این مبلغ در قالب یارانه گفت: «از هفته آینده پرداخت یارانه کمک معیشت خانوارها از محل منابع مالی افزایش قیمت بنزین آغاز می‌شود.»</p>
      <figure>
        <iframe data-src="https://twitter.com/euronewses/status/1195591643946082305" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>ادامه اعتراض به افزایش قیمت بنزین با ایجاد راه‌بندان در جاده کمربندی شیراز در روز شنبه</figcaption>
      </figure>
      <p>وی با اشاره به این که ظرف هفته آینده و در کمتر از ۱۰ روز «هر گونه منابع مالی ناشی از افزایش قیمت بنزین» به حساب خانوارها پرداخت خواهد شد، اطمینان داد که «همه کسانی که استحقاق دریافت آن را دارند» از این «یارانه معیشتی» برخوردار خواهند شد.</p>
      <p>خبرگزاری ایرنا، وابسته به دولت ایران با انتشار سخنان نوبخت تأکید کرده که سهمیه‌بندی بنزین «بر اساس مصوبه شورای عالی هماهنگی اقتصادی سران سه قوه» انجام شده است.</p>
      <p>دولت ایران شامگاه پنجشنبه به طور ناگهانی افزایش قیمت بنزین را اعلام داد. بر این اساس از روز جمعه ۲۴ آبان قیمت هر لیتر بنزین معمولی سهمیه‌ای به ۱۵۰۰ و آزاد به ۳ هزار تومان افزایش یافت. همچنین قیمت بنزین سوپر هر لیتر ۳۵۰۰ تومان تعیین شده است.</p>
      <h3>یک نفر در سیرجان کشته شد</h3>
      <p>اعلام خبر افزایش بهای بنزین با واکنش گسترده بسیاری از شهروندان در شهرهای مختلف ایران همراه بود.</p>
      <p>در طول روز جمعه و شامگاه همان روز ناآرامی‌ها به ویژه در شهرهای سیرجان، اهواز، مشهد، شیراز و بهبهان گزارش شد. شدت اعتراض‌ها در سیرجان بیش از سایر شهرها بود، به طوری که گروهی از شهروندان معترض تلاش داشتند تا یک مخزن نفت را آتش بزنند. در این میان فرماندار سیرجان بامداد شنبه کشته شدن یک نفر در ناآرامی‌های شب گذشته در این شهر را تأیید کرد.</p>
      <p>محمد محمودآبادی در گفتگو با خبرگزاری ایسنا با تأیید این خبر گفت: «متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر».</p>
      <figure>
        <iframe data-src="https://twitter.com/euronewses/status/1195587004664360960" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>اعتراض در بوشهر - شنبه ۲۵ آبان</figcaption>
      </figure>
      <p>وی همچنین با تأیید این که عده‌ای نیز در جریان اعتراض‌های جمعه شب سیرجان مجروح شده‌اند، بدون ذکر شمار مجروحان افزود: «در این میان یکسری افراد مجروح شدند که در حال بررسی این موضوع هستیم که این افراد به چه شکل مجروح شدند و نمی‌توانیم با یقین صد در صدی گفت که با تیر مستقیم نیروهای امنیتی یا از جای دیگر مجروح شدند زیرا برخی‌ها از پشت و برخی نیز از بغل ضربه خوردند. ضمن آنکه تاکید داریم که هیچ کدام از نیروهای امنیتی دستور شلیک مستقیم را نداشتند و فقط برای حفاظت از مخازن حساس سوخت کشور مجوز شلیک تیر هوایی را داشتند که این کار را نیز انجام داده‌اند.»</p>
      <p>در شبکه‌های اجتماعی ایران تصاویر زیادی از تجمع معترضان و حضور پر تعداد نیروهای انتظامی در شهرهای مختلف کشور در روز و شب جمعه و نیز ویدئویی از جوانی که در سیرجان کشته شد، همرسان شده است.</p>
      <p>بامداد شنبه نیز گزارش‌هایی از ادامه اعتراض در تهران و برخی شهرهای ایران و به ویژه بسته شدن جاده کمربندی و شهر صنعتی شیراز در شبکه‌های اجتماعی منتشر شد.</p>
    </article>
  </body>
</html>