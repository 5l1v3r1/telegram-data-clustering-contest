<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2bb4f052221a7840/lituania-si-norvegia-au-facut-un-schimb-de-spioni-cu-rusia-la-frontiera-ruso-lituaniana.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T07:40:45+00:00"/>
    <meta property="og:title" content="Lituania şi Norvegia au făcut un schimb de spioni cu Rusia la frontiera ruso-lituaniană"/>
    <meta property="og:description" content="Lituania şi Norvegia au făcut vineri un schimb de spioni cu Rusia la frontiera ruso-lituaniană, după ce preşedintele Lituaniei, Gitanas Nauseda, a graţiat doi spioni ruşi, decizie urmată de un gest de reciprocitate din partea Moscovei, relatează agenţiile AFP şi DPA."/>
  </head>
  <body>
    <article>
      <h1>Lituania şi Norvegia au făcut un schimb de spioni cu Rusia la frontiera ruso-lituaniană</h1>
      <address><time datetime="2019-11-16T07:40:45+00:00">16 Nov 2019, 07:40</time> by <a rel="author">Jurnal.md</a></address>
      <p>
        <b>Lituania şi Norvegia au făcut vineri un schimb de spioni cu Rusia la frontiera ruso-lituaniană, după ce preşedintele Lituaniei, Gitanas Nauseda, a graţiat doi spioni ruşi, decizie urmată de un gest de reciprocitate din partea Moscovei, relatează agenţiile AFP şi DPA.</b>
      </p>
      <p>''În această vineri dimineaţă, operaţiunea de schimb a fost efectuată cu succes. Cetăţenii lituanieni Jevgenij Mataitis şi Aristidas Tamosaitis şi cetăţeanul norvegian Frode Berg au ajuns cu bine în Lituania'', a declarat în faţa presei şeful serviciilor de informaţii lituaniene Darius Jauniskis.</p>
      <p>La Oslo, premierul norvegian Erna Solberg a salutat eliberarea lui Frode Berg, care a fost condamnat anul acesta în Rusia pentru spionaj, fiind acuzat că a încercat să obţină informaţii secrete despre submarinele nucleare ruseşti.</p>
      <p>''Suntem bucuroşi că Frode Berg se întoarce acum acasă în Norvegia ca un om liber. Doresc să le mulţumesc autorităţilor lituaniene pentru cooperarea şi eforturile lor pentru a-l elibera pe Berg'', a spus Erna Solberg.</p>
      <p>Mai devreme, tot vineri, şeful statului lituanian, Gitanas Nauseda, i-a graţiat pe cetăţenii ruşi Nikolai Filipcenko şi Serghei Moiseenko, care beneficiază de o lege adoptată joia trecută de parlamentul de la Vilnius. Actul normativ a fost primul pas către un posibil schimb tripartit de spioni între Lituania, Rusia şi Norvegia, anunţat încă de luna trecută de agenţia lituaniană de presă BNS.</p>
      <p>Filipcenko a fost condamnat în 2017 la zece ani de închisoare pentru spionaj, furnizarea de informaţii false în vederea obţinerii unui document, falsificarea de acte de identitate şi uz de fals pentru trecerea ilegală a frontierei, arată decretul prezidenţial de graţiere. Conform aceluiaşi document, Moiseenko a fost condamnat, tot în 2017, la o pedeapsă cu închisoarea de zece ani şi jumătate pentru spionaj şi deţinere ilegală de arme.</p>
    </article>
  </body>
</html>