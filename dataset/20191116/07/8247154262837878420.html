<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/shchob-ne-zabuvali-nebezpechni-znahidki-z-pid-zemli"/>
    <meta property="og:site_name" content="Кременчугская газета"/>
    <meta property="article:published_time" content="2019-11-16T07:00:00+00:00"/>
    <meta property="og:title" content="Щоб не забували: небезпечні знахідки з-під землі"/>
    <meta property="og:description" content="Відлуння війни у спогадах і снарядах, що досі лежать у нас під ногами."/>
  </head>
  <body>
    <article>
      <h1>Щоб не забували: небезпечні знахідки з-під землі</h1>
      <address>
        <time datetime="2019-11-16T07:00:00+00:00">16 Nov 2019, 07:00</time>
      </address>
      <figure>
        <img src="https://kg.ua/sites/default/files/styles/news_style_3/public/news3/4_53.jpg?itok=Rt7aD8ki"/>
      </figure>
      <p>
        <b>Відлуння війни у спогадах і снарядах, що досі лежать у нас під ногами.</b>
      </p>
      <p>Про те, що на території Кременчучини велися запеклі бої в роки різних воєн, час від часу нагадують не лише пам'ятні дати, але й небезпечні «подарунки» історії. Так, нещодавно, 1 жовтня в лісовому масиві поблизу села Піщане Кременчуцького району <a href="https://kg.ua/news/u-pishchanomu-znayshli-artsnaryad-chasiv-minulih-viyn"><b>виявили предмет, схожий на артснаряд</b></a> калібру 152 мм.</p>
      <p>А наприкінці вересня в самісінькому центрі нашого міста, на вул. Небесної Сотні, <a href="https://kg.ua/news/u-centri-kremenchuka-viyavili-snaryad-minulih-viyn"><b>знайшли артилерійський снаряд</b></a> калібром 88 мм.</p>
      <p>І це не поодинокі випадки. Ми дізнавалися, де найчастіше виявляють боєприпаси на території нашого району та як їх знешкоджують.</p>
      <p>
        <b>Що, де і яким чином</b>
      </p>
      <p>За 9 місяців 2019 року на території Кременчука чотири рази знаходили вибухонебезпечні предмети. А в районі зареєстровано вже 14 випадків. За такий самий період 2018 року боєприпаси знаходили 6 разів (тричі в місті і стільки ж – у районі).</p>
      <p>Як нам розповіла головна інспекторка відділу запобігання надзвичайним ситуаціям Кременчуцького міськрайонного управління головного управління державної служби надзвичайних ситуацій України у Полтавській області Ірина Сушко, в місті найчастіше боєприпаси знаходять під час земельних робіт, як на території підприємств, так і приватних домоволодінь. У Кременчуцькому району застарілі вибухонебезпечні предмети (ВНП) теж виявляють при проведенні земляних робіт, але значну кількість боєприпасів – під час прогулянок лісом чи збору грибів. Так, за останні 4 роки в лісосмугах сіл Мала Кохнівка та Соснівка по декілька разів люди натикалися на предмети, які нагадували про минулі війни.</p>
      <figure>
        <img src="https://kg.ua/sites/default/files/inline/images/6_33.jpg"/>
      </figure>
      <p>Іноді боєприпаси знаходять у зовсім неочікуваних місцях. Сушко розповіла, що близько 5 років тому на одному з подвір’їв у Крюкові власники вирішили укласти плитку на стежці. Для цього демонтували старий матеріал та зняли шар землі глибиною 5-7 см. А там – якийсь великий металевий предмет. І вже пізніше рятувальники встановили, що артилерійський снаряд калібром 150 мм.</p>
      <blockquote>
        <i>«Тож, мешканці садиби багато років не знали, що щоденно ходять по такому небезпечному предмету», – резюмувала інспекторка.</i>
      </blockquote>
      <p>Рятувальники пригадують про ще один незвичайний випадок. В одному з приватних домоволодінь Кременчука замінювали підземну електропроводку для садових світильників. І наткнулися на міну часів Другої світової війни. Вже при обстеженні всього двору сапери Державної служби з надзвичайних ситуацій розшукали ще декілька таких мін.</p>
      <blockquote>
        <i>«Дивним в цьому випадку є те, що ґрунт на подвір’я завозили для вирівнювання ландшафту. Тобто, міни випадково транспортували разом із землею», – ділиться Сушко.</i>
      </blockquote>
      <p>Зазначимо, що у цьому матеріалі йдеться про боєприпаси, які виявилися дійсно небезпечними. Тобто могли вибухнути будь-якої хвилини.</p>
      <p>
        <b>Виявили, а що далі?</b>
      </p>
      <p>Люди, коли знаходять підозрілий предмет, телефонують за номерами екстреної служби («101», «102» та «112») та показують рятувальникам, де саме це сталося.</p>
      <figure>
        <img src="https://kg.ua/sites/default/files/inline/images/1_109.jpg"/>
      </figure>
      <p>Як розповів начальник чергової зміни оперативно-координаційного центру Кременчука Володимир Сподарець, були випадки, коли на місці знахідки виявлялося, що натрапили просто на шматок труби чи застарілої жерстянки.</p>
      <blockquote>
        <i>«Якщо ж це дійсно ВНП, дану територію охороняють патрульні (раніше траплялося, що боєприпаси зникали). А вже піротехніки вилучають знайдене та обстежують прилеглу територію на наявність інших вибухонебезпечних предметів», – розповів Сподарець.</i>
      </blockquote>
      <p>Адже буває так, що на поверхні знаходять один снаряд, а поруч із ним у землі причаїлися ще декілька.</p>
      <p>Щоб знищити боєприпаси, їх вивозять на підривні майданчики, що знаходяться в селах Яремівка та Підгірне Кременчуцького району. Тут немає дерев, і добре проглядається територія. За словами Сподарця, під знайдений боєприпас закладають вибухівку і знешкоджують.</p>
      <p>
        <b>Будьте обережні!</b>
      </p>
      <p>З початку року піротехнічні підрозділи Державної служби надзвичайних ситуацій на території України вилучили та знищили 45 тис 867 вибухонебезпечних предметів, зокрема 762 авіаційні бомби.</p>
      <p>Аби уникнути нещасних випадків, варто дотримуватися правил безпечного поводження з вибухонебезпечними або невідомими предметами!</p>
      <p>Категорично забороняється:</p>
      <p>- торкатися підозрілого предмету або пересувати його;</p>
      <p>- заливати його рідинами, засипати ґрунтом або чимось його накривати;</p>
      <p>- здійснювати на підозрілий предмет звуковий, світловий, тепловий чи механічний вплив, адже практично всі вибухові речовини чутливі до механічних, звукових впливів та нагрівання;</p>
      <p>- намагатися самостійно знешкоджувати знахідку.</p>
      <p>Пам'ятайте, що у разі виявлення вибухонебезпечних предметів необхідно відразу повідомити про це за номером «101», «102» або «112» та ні в якому разі не намагатися самостійно ідентифікувати знайдені боєприпаси.</p>
      <p>Нагадаємо, <a href="https://kg.ua/news/u-kremenchuci-na-misci-kolishnih-artskladiv-znayshli-boiepripas"><b>на місці колишніх артскладів знайшли боєприпас</b></a>.</p>
      <p><a href="https://kg.ua/news/u-kremenchui-znayshli-snaryad-chasiv-minulih-viyn"><b>На вул. Каховській, на відкритій території житлового сектору виявлено предмет, схожий на артснаряд калібру 76 мм, часів минулих війн</b></a>.</p>
      <p><a href="https://kg.ua/news/pid-kremenchukom-znaydeno-boiepripas"><b>Під Кременчуком знайдено боєприпас</b></a>.</p>
      <p> </p>
      <p>Тетяна Красельникова</p>
      <p>Фото пресс-служба Крменчуцького міськрайонного управління ДСНС в Полтавській області</p>
    </article>
  </body>
</html>