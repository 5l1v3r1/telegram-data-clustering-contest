<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/navrh-spd-na-omezeni-poplatku-ct-a-cro-vlada-mozna-odmitne/1821734?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T07:15:00+00:00"/>
    <meta property="og:title" content="Návrh SPD na omezení poplatků ČT a ČRo vláda možná odmítne"/>
    <meta property="og:description" content="Praha - Návrh poslanců SPD na rozšíření okruhu lidí osvobozených od úhrady koncesionářských poplatků České televizi (ČT) a Českému rozhlasu (ČRo) by znamenal výrazný propad příjmů těchto veřejnoprávních médií. Zejména s tímto argumentem vláda předlohu před zákonodárci patrně nepodpoří, na pondělní schůzi by se k ní měla podle podkladů postavit záporně."/>
  </head>
  <body>
    <article>
      <h1>Návrh SPD na omezení poplatků ČT a ČRo vláda možná odmítne</h1>
      <address><time datetime="2019-11-16T07:15:00+00:00">16 Nov 2019, 07:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Návrh poslanců SPD na rozšíření okruhu lidí osvobozených od úhrady koncesionářských poplatků České televizi (ČT) a Českému rozhlasu (ČRo) by znamenal výrazný propad příjmů těchto veřejnoprávních médií. Zejména s tímto argumentem vláda předlohu před zákonodárci patrně nepodpoří, na pondělní schůzi by se k ní měla podle <a href="https://apps.odok.cz/veklep-detail?pid=ALBSBH997V5M">podkladů</a> postavit záporně.</p>
      <p>Poslanci SPD chtějí zrušit koncesionářské poplatky starobním a invalidním důchodcům a samoživitelům, kteří pečují o nezletilé dítě. Od plateb by byla osvobozená také většina lidí a domácnosti s příjmy pod čtyřnásobek životního minima místo nynějšího 2,15násobku.</p>
      <p>"Právě těmto skupinám obyvatel by měl stát zlevňovat život, nikoli jim ukládat poplatky, a to s tím, že i tyto skupiny obyvatel mají právo na službu veřejnoprávních médií, a to zdarma," uvedli autoři v čele s předsedou SPD Tomiem Okamurou v důvodové zprávě. Osvobodit chtějí také ústavní zařízení, která poskytují péči nemocným a seniorům.</p>
      <p>Pokud by byl návrh schválen, příjem České televize z poplatků by podle vládních výpočtů klesl asi o 1,69 miliardy korun ročně, tedy o 30 procent. U Českého rozhlasu by činil výpadek jednu miliardu až 1,4 miliardy korun, což znamená 48 až 67 procent. Propad příjmů by vážně ohrozil plnění úkolů veřejné služby, napsali vládní legislativci.</p>
      <p>Předkladatelé ale tvrdí, že navrhované rozšíření okruhu lidí osvobozených od poplatků by příjmy obou veřejnoprávních médií zásadně neovlivnilo. Mohla by je podle nich nahradit úsporami a výrobou kvalitních kvalitních, dobře prodejných pořadů.</p>
      <p>Přijetí záporného stanoviska doporučilo vládě ministerstvo kultury. Ministerstva financí, spravedlnosti a práce a sociálních věcí se k předloze postavila neutrálně.</p>
      <p>Poslanci SPD patří k hlavním kritikům České televize, nedávno nehlasovali pro přijetí výročních zpráv o hospodaření a o činnosti tohoto veřejnoprávního média. Televize se podle nich chová nehospodárně a její zpravodajství je v podstatě politickým názorem. Do budoucna chce SPD usilovat o úplné zrušení koncesionářských poplatků a o financování veřejnoprávní televize ze státního rozpočtu.</p>
    </article>
  </body>
</html>