<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621878/%DA%A9%DB%8C%D8%B3%DB%8C%D9%86%D8%AC%D8%B1-%D9%BE%DB%8C%D8%A7%D9%85%D8%AF%D9%87%D8%A7%DB%8C-%D8%AC%D9%86%DA%AF-%D8%AA%D8%AC%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%DA%86%DB%8C%D9%86-%D8%B1%D8%A7-%D9%88%DB%8C%D8%B1%D8%A7%D9%86%DA%AF%D8%B1-%D8%AE%D9%88%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T23:56:00+00:00"/>
    <meta property="og:title" content="کیسینجر پیامدهای جنگ تجاری آمریکا و چین را ویرانگر خواند"/>
    <meta property="og:description" content="«هنری کیسینجر» با اعلام اینکه آینده جهان به حل اختلافات میان آمریکا و چین بستگی دارد، هشدار داد که رقابت بین دو اقتصاد بزرگ جهان پایدار است که می تواند از تبعات ویرانگری برخوردار باشد."/>
  </head>
  <body>
    <article>
      <h1>کیسینجر پیامدهای جنگ تجاری آمریکا و چین را ویرانگر خواند</h1>
      <address>
        <time datetime="2019-11-16T23:56:00+00:00">16 Nov 2019, 23:56</time>
      </address>
      <p>
        <i>«هنری کیسینجر» با اعلام اینکه آینده جهان به حل اختلافات میان آمریکا و چین بستگی دارد، هشدار داد که رقابت بین دو اقتصاد بزرگ جهان پایدار است که می تواند از تبعات ویرانگری برخوردار باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روز شنبه نشریه اکسپرس، ‌وی که سیاستمدار، دیپلمات و مشاور در امور ژئوپلیتیک است، به عنوان وزیر امور خارجه و مشاور امنیت ملی در دوره های ریاست جمهوری «ریچارد نیکسون» و «جرالد فورد» خدمت کرد و نیرو محرکه دیپلماتیک سفر نیکسون به چین در سال ۱۹۷۲ بود.</p>
      <p>کیسینجر که در پکن به عنوان «دوست قدیمی مردم چین» شناخته می شود، ‌سال گذشته با «شی جین پینگ» رئیس جمهوری چین و مقام های ارشد کابینه این کشور دیدار کرد.</p>
      <p>این دیپلمات کهنه کار ۹۶ ساله گفت که روابط بین آمریکا و چین به عنوان روابطی استراتژیک و تحت فشار از طرف اتحاد جماهیر شوروی آغاز شد و اختلافاتی در شروع این رابطه وجود داشت، اما ما یاد گرفتیم که طی دهه ها، در کنار هم زندگی کنیم.</p>
      <p>کیسینجر با اشاره به اختلافات اساسی در شیوه های مذاکراتی آمریکا و چین، افزود که واشنگتن باید طرز تفکر خود را با چین در حال رشد تغییر دهد.</p>
      <p>وی گفت: دیگر نمی توان تصور کرد که یک طرف می تواند بر طرف دیگر مسلط شود. از این رو کشورهایی که به استثنایی و منحصر به فرد بودن عادت دارند، ‌ باید به این واقعیت عادت کنند که رقیب دارند.</p>
      <p>وزیر امور خارجه اسبق آمریکا با اشاره به همیشگی بودن رقابت، تاکید کرد که با توجه به وقایع روی داده بین ابرقدرت ها در طول تاریخ، درگیری اجتناب ناپذیر است، هرچند شکست بهبود روابط، بسیار خطرناک است.</p>
      <p>وی افزود: ممکن است توافقی کامل حاصل نشود، آنچه ضرورت دارد این است که دو کشور دریابند که درگیری دائمی بین طرفین، ‌ راه به پیروزی ندارد و در صورت منتهی شدن به درگیری پایدار، نتیجه فاجعه بار در بردارد.</p>
      <p>کیسینجر هشدار داد که نتیجه این درگیری، بدتر از نتایج جنگ های جهانی است که تمدن اروپایی را نابود کرد.</p>
      <p>جنگ تجاری بین چین و آمریکا با اعمال تعرفه های متقابل بر کالاها شدت یافت. چین به تازگی اعلام کرد که آمریکا با کاهش تعرفه ها و عقب نشینی از اعمال تعرفه ها موافقت کرده، اما ترامپ این اخبار را تکذیب کرد، امری که نشان می دهد دو طرف هنوز برای رسیدن به توافق نهایی آماده نیستند.</p>
      <p>آمریکا قصد دارد روز ۱۵ دسامبر (۲۴ آذر) نزدیک به ۱۶۰ میلیارد دلار از کالاهای چینی از جمله لپ تاپ و اسباب بازی را مشمول تعرفه های تازه قرار دهد، ‌ ولی چین می خواهد در صورت امضای توافق موقت از چنین کاری خودداری کند.</p>
      <p>چین یک ماه قبل با خرید نزدیک به ۵۰ میلیارد دلار از محصولات کشاورزی از آمریکا موافقت کرد.</p>
      <p>چین بارها اعلام کرده است هیچ توافقی میان این کشور و آمریکا تا زمانی که همه تعرفه های وضع شده، لغو نشود، امضا نخواهد شد. آمریکا هم تاکنون با این خواست موافقت نکرده است. در چنین شرایطی امضای توافق موقت به منزله یک آتش بس موقت مانند گذشته خواهد بود که با سر رسید آن بار دیگر تنش های تجاری دو طرف اوج خواهد گرفت و شاید زوایای بغرنج تری پیدا کند.</p>
    </article>
  </body>
</html>