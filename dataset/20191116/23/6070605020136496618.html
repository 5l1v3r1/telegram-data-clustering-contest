<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/Banderas-ja-teatre-que-somiava-nou-Malaga_0_2345765462.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:21:39+00:00"/>
    <meta property="og:title" content="Banderas ja té el teatre que somiava"/>
    <meta property="og:description" content="&quot;Això és el més important que he fet mai, sens dubte&quot;. Així inaugura el seu teatre a Màlaga"/>
  </head>
  <body>
    <article>
      <h1>Banderas ja té el teatre que somiava</h1>
      <h2>"Això és el més important que he fet mai, sens dubte". Així inaugura el seu teatre a Màlaga</h2>
      <address>
        <time datetime="2019-11-16T23:21:39+00:00">16 Nov 2019, 23:21</time>
      </address>
      <p>“Això és el més important que he fet mai, sens dubte, inclòs Hollywood i Broadway. Aquest és el projecte de la meva vida”. Amb aquest entusiasme saludava <b>Antonio Banderas</b> la inauguració del seu teatre, a Màlaga. Amb el nom de Teatro del Soho CaixaBank i dirigit artísticament per Lluís Pasqual, el local va oferir ahir el seu primer muntatge: una versió espanyola del musical <i>A chorus line</i>. Segons revelava ahir, l’infart que va patir fa un parell d’anys va motivar que se centrés més en dur a terme aquest projecte vital.</p>
      <p>Banderas anava acompanyat de la seva parella actual, <b>Nicole Kimpel</b>, però a l’acte d’inauguració no hi van voler faltar ni el seu amic <b>Pedro Almodóvar</b>, ni el germà d’aquest, <b>Agustín Almodóvar</b>, ni les actrius <b>Rossy de Palma</b> i <b>Loles León</b>, ni el president de la Junta d’Andalusia, <b>Juan Manuel Moreno</b>, ni l’alcalde de la ciutat andalusa, <b>Francisco de la Torre</b>.</p>
      <p><b>Santiago Segura</b>, <b>Natalia de Molina</b>, <b>Adelfa Calvo</b>, <b>Fran Perea</b>, <b>Pepón Nieto</b>, <b>Carlos Álvarez</b>, <b>Zenet</b>, <b>Pasión Vega</b>, <b>Diana Navarro</b> i la presidenta de l’Acadèmia de la Televisió, <b>María Casado</b>, van ser altres noms del món de l’espectacle i la cultura que van voler acompanyar Banderas en la posada en marxa del seu teatre.</p>
      <p>Va ser una ocasió per fer alguns anuncis. El <i>cantaor</i><b> Miguel Poveda</b>, per exemple, va revelar que té previst actuar al Soho pròximament. I la premsa del cor va poder capturar, per primer cop de manera no furtiva, una imatge de <b>Paula Echevarría</b> i el seu company, el futbolista retirat <b>Miguel Torres</b>. La parella feia així oficial la seva relació davant els fotògrafs, després d’haver sigut molt reservats i d’haver compartit amb comptagotes imatges junts als seus perfils de xarxes socials. Van ser 300 els metres de catifa vermella que s’estenien des de l’Hotel Valeria fins al Teatre del Soho, situat al carrer Córdoba de Màlaga, el municipi on va néixer Banderas.</p>
      <p>L’actor assegura haver invertit una quantitat “ingent” en el teatre, però considera que està ben invertida, perquè l’edifici serà “un bressol” on es criarà “una criatura preciosa”.</p>
      <p>De moment el públic està responent. De les 41.500 entrades que s’han posat a la venda -des d’ara fins al 19 de gener del 2020-, 40.000 ja estan venudes. El muntatge <i>A chorus line</i> compta amb 26 actors i Banderas s’hi ha reservat el paper de Zach. La companyia ha rebut l’assessorament de la coreògrafa <b>Baayork Lee</b>, que interpretava un dels personatges del musical de Broadway. Després de Màlaga, el muntatge viatjarà fins a Barcelona, Madrid i Bilbao. I l’actor té la intenció de poder dur el muntatge fins a Nova York.</p>
      <p>Banderas vol tenir un paper en cada gran producció del seu teatre, però només durant l’estada a Màlaga, ja que els compromisos internacionals li impedirien seguir les gires.</p>
    </article>
  </body>
</html>