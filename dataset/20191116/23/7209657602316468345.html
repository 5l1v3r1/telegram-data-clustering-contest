<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/economia/fico-estero-1.4890337"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-16T23:57:38+00:00"/>
    <meta property="og:title" content="Fico Bologna punta sull'estero. &quot;Nel 2020 nuova offerta turistica&quot;"/>
    <meta property="og:description" content="Parla Alessandro Bonfiglioli, direttore generale del Caab"/>
  </head>
  <body>
    <article>
      <h1>Fico Bologna punta sull'estero. "Nel 2020 nuova offerta turistica"</h1>
      <h2>Parla Alessandro Bonfiglioli, direttore generale del Caab</h2>
      <address><time datetime="2019-11-16T23:57:38+00:00">16 Nov 2019, 23:57</time> by <a rel="author">GABRIELE TASSI</a></address>
      <figure>
        <video src="https://vr-media.storage.googleapis.com/video/cre_80/encoded/26393d2a-9ef6-4519-942d-fa50e9d9adfa.mp4"/>
        <figcaption>Luna Farm a Fico Bologna, il video del nuovo parco dei divertimenti&amp;pub_custom_params=department=bologna</figcaption>
      </figure>
      <p>Bologna, 17 novembre 2019 - L’accento spiccatamente yankee di <b>un gruppo di americani</b>, meravigliati davanti alle forme di <b>Parmigiano</b>. Dopo <b>due anni</b> dall’apertura e <a href="https://www.ilrestodelcarlino.it/bologna/fico-eataly-world/visitatori-1.4889515"><b>5 milioni di visitatori</b></a> complessivi, <b>Fico Eataly World</b>, il grande <b>parco alimentare</b> di <b>Bologna</b>, parla sempre di più tutte le lingue del mondo. Circa il <b>20%</b> di visitatori viene infatti dall’estero. "Un bilancio positivo – commenta l’ad <b>Tiziana Primori</b> – soprattutto per la grande presenza di giovanissimi". Tornando ai numeri (presentati ieri) si scopre che <b>250mila visitatori</b> sono passati da Fico per <b>Business</b> e circa <b>300mila</b> hanno partecipato alle iniziative. Un dato che diventa un’ulteriore chiave di lettura per il <b>futuro</b> della struttura, alla vigilia delle ultime novità. Verrà inaugurato infatti <b>sabato 7 dicembre</b> il <b>’Luna Farm’</b>, <a href="https://www.ilrestodelcarlino.it/bologna/fico-eataly-world/luna-farm-parco-divertimenti-1.4778998">il parco divertimenti a tema contadino</a> progettato dal gruppo <b>Zamperla</b>, lo stesso che gestisce il lunapark di <b>Coney Island</b> a <b>New York</b>.<br/><br/><a href="https://www.ilrestodelcarlino.it/bologna/fico-eataly-world/video/luna-farm-1.4889298">A Fico arriva il 'Luna Farm' <b>(Guarda il video)</b></a><br/><br/>La prossima – e più grande – voce in agenda per incrementare il fatturato da <b>90 milioni di euro</b> sarà "completare l’offerta business con l’albergo all’interno del parco – sottolinea <b>Alessandro Bonfiglioli</b>, direttore generale del Caab, il centro agroalimentare che ospita Fico –. L’obiettivo è fare del<b> 2020</b> l’anno dell’<b>internazionalizzazione</b>. Il turismo è una risorsa importante, che sposta valori considerevoli. Gli stranieri hanno uno scontrino più lungo, e acquistano tante specialità, che poi spediscono nel loro paese grazie all’hub creato all’interno del parco con <b>Poste</b>". <br/><br/>Importantissimo anche il ruolo di <b>Fondazione Fico</b>: "In due anni abbiamo realizzato <b>448 eventi</b> per promuovere la sostenibilità", spiega il presidente<b> Andrea Segrè</b>. Il tema centrale è quello dell’educazione alimentare: "Grazie all’<b>Osservatorio Waste Watcher</b> abbiamo stimato che nel 2019 solo <b>1 italiano su 3</b> dichiara di praticare nel quotidiano la <b>dieta mediterranea</b>. Anche per questo la Fondazione ha stretto un Protocollo d’intesa con la <b>Fao</b>, e ha messo in rete le più importanti istituzioni nazionali, dal <b>ministero dell’Ambiente</b> al <b>ministero per le Politiche Agricole</b>, in occasione di una molteplicità di iniziative".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/fico-eataly-world/video/luna-farm-1.4889298"/>
        <a href="https://www.ilrestodelcarlino.it/bologna/fico-eataly-world/luna-farm-parco-divertimenti-1.4778998"/>
        <a href="https://www.ilrestodelcarlino.it/bologna/fico-eataly-world/visitatori-1.4889515"/>
      </related>
    </article>
  </body>
</html>