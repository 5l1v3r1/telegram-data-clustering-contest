<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/giannis-rotas-sygklonistiki-kraygi-apelpisias-toy-xechasmenoy-adelfoy-toy-stathi-psalti-mesa-apo-to-girokomeio/"/>
    <meta property="og:site_name" content="europost.gr"/>
    <meta property="article:published_time" content="2019-11-16T23:45:06+00:00"/>
    <meta property="og:title" content="Γιάννης Ρώτας: Συγκλονιστική κραυγή απελπισίας, του «ξεχασμένου» αδελφού του Στάθη Ψάλτη μέσα από το γηροκομείο!"/>
    <meta property="og:description" content="Ξεχασμένος από όλους, άρρωστος και εγκαταλελειμμένος στο Γηροκομείο Αθηνών, ο αδελφός του Στάθη Ψάλτη, ο γνωστός ηθοποιός Γιάννης Ρώτας ανεβαίνει τον δικό του Γολγοθά. Η απώλεια του λατρεμένου του αδελφού είναι κάτι που δεν μπορεί"/>
  </head>
  <body>
    <article>
      <h1>Γιάννης Ρώτας: Συγκλονιστική κραυγή απελπισίας, του «ξεχασμένου» αδελφού του Στάθη Ψάλτη μέσα από το γηροκομείο!</h1>
      <address>
        <time datetime="2019-11-16T23:45:06+00:00">16 Nov 2019, 23:45</time>
      </address>
      <p>Ξεχασμένος από όλους, άρρωστος και εγκαταλελειμμένος στο Γηροκομείο Αθηνών, ο αδελφός του Στάθη Ψάλτη, ο γνωστός ηθοποιός Γιάννης Ρώτας ανεβαίνει τον δικό του Γολγοθά. Η απώλεια του λατρεμένου του αδελφού είναι κάτι που δεν μπορεί να ξεπεράσει αφού, όπως λέει συγκινημένος, μαζί του πέθανε κι αυτός.</p>
      <p>Επικοινωνήσαμε μαζί του για δούμε πως είναι και τι κάνει:»Καλά είμαι, όσο μπορώ. Με προσέχουν εδώ, με αγαπάνε, δεν μπορώ να πω αλλά…». Η φωνή του σπάει. Τον ρωτήσαμε αν τον επισκέπτονται συγγενείς, φίλοι: «Κανένας παιδί μου. Με ξέχασαν όλοι. Δεν πατάει κανείς εδώ. Και είμαι σαν φυλακισμένος γιατί δεν μπορώ ούτε έξω να βγω. Δεν έχω την πολυτέλεια της ελευθερίας. Πρέπει να έχω συνοδό και δεν έρχεται κανείς. Μόνο δυο παιδιά, δυο ηθοποιοί που ούτε καλά-καλά τους γνώριζα, μόνο αυτοί ήρθαν να με δουν και με βοήθησαν και οικονομικά. Να είναι καλά!».</p>
      <p>Ο άνθρωπος αυτός δεν έχει το παραμικρό εισόδημα. Ούτε καν της απορίας. Δεν έχει μπορέσει να βγάλει ούτε μια σύνταξη: «Υπάρχουν κάποιοι άνθρωποι που προσπαθούν να μου βγάλουν μια συνταξούλα, αλλά είναι δύσκολο πολύ. Δεν έχω πόρους από πουθενά. Τα έχασα όλα. Κάθομαι εδώ στο δωμάτιό μου και ακολουθώ σιωπηλά το πρόγραμμα που μου έχουν βάλει για να ζω αξιοπρεπώς».</p>
      <p>Ο μόνος συγγενής που του έχει απομείνει είναι η κόρη του Στάθη, η ανιψιά του η Μαρία Ψάλτη η οποία επειδή εργάζεται και έχει δυο μικρά παιδιά δεν μπορεί να τον επισκέπτεται συχνά, ενώ άνθρωποι που δήλωναν φίλοι και είχαν ευεργετηθεί από τον ίδιο αλλά κυρίως από τον αδικοχαμένο αδελφό του, δεν τον παίρνουν ούτε ένα τηλέφωνο να δουν να ζει ή εάν πέθανε. Έτσι, ο Γιάννης Ρώτας, άπορος πια με όλη τη σημασία της λέξεως και υλικά και συναισθηματικά, έχει εναποθέσει τη ζωή του στη φροντίδα του Γηροκομείου Αθηνών…</p>
    </article>
  </body>
</html>