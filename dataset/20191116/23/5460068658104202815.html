<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/innovacio/Catifes-gramofons-aspiradores-avis-Thermomix_0_2345765413.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:00:00+00:00"/>
    <meta property="og:title" content="Catifes, gramòfons i aspiradores, els avis de la Thermomix"/>
    <meta property="og:description" content="La companyia alemanya Vorwerk, fundada el 1883, va passar d’empresa tèxtil a distribuir el popular robot de cuina que triomfa a Espanya"/>
  </head>
  <body>
    <article>
      <h1>Catifes, gramòfons i aspiradores, els avis de la Thermomix</h1>
      <h2>La companyia alemanya Vorwerk, fundada el 1883, va passar d’empresa tèxtil a distribuir el popular robot de cuina que triomfa a Espanya</h2>
      <address><time datetime="2019-11-16T23:00:00+00:00">16 Nov 2019, 23:00</time> by <a rel="author">IRENE RIART</a></address>
      <p><b>L’any 1979 és recordat per l’aparició de molts productes icònics al mercat</b>: des del primer <i>walkman</i> de Sony fins a la llibreria Billy d’Ikea. El mateix any també va arribar a Espanya la Thermomix, el robot de cuina alemany més popular. Thermomix celebra aquest 2019 el seu 40è aniversari a l’Estat, on ha venut gairebé tres milions d’unitats i s’ha convertit en un producte de referència per a moltes famílies.</p>
      <p>L’empresa que s’amaga darrere de Thermomix és Vorwerk, un fabricant europeu d’electrodomèstics d’alta qualitat. La companyia Vorwerk, però, va ser fundada el 1883 a la ciutat de Wuppertal (Alemanya) pels germans Carl i Adolf Vorwerk com una empresa familiar dedicada a la fabricació de catifes. Els dos germans es van separar només un any després de la creació de la companyia, i Carl Vorwerk es va quedar al capdavant de la fàbrica familiar.</p>
      <p>El canvi de rumb a la companyia es va produir amb l’esclat de la Primera Guerra Mundial. Vorwerk es va centrar en la producció de gramòfons durant els anys 1920 i, en la dècada següent, la companyia alemanya va patentar una de les primeres aspiradores elèctriques, anomenada Kobold, fabricada amb el motor reaprofitat d’un aparell.</p>
      <blockquote>Vorwerk té fins a 27 empreses, però Thermomix representa un 39% de les vendes del grup</blockquote>
      <p>Aquesta primera aspiradora de Vorwerk va suposar un punt d’inflexió en la companyia, que va decidir apostar per la fabricació d’electrodomèstics. El 1937, Vorwerk ja havia venut mig milió d’aspiradores Kobold i, un any després, va obrir la seva primera delegació a Itàlia.</p>
      <p>Després de la Segona Guerra Mundial, Vorwerk va anar ampliant la seva aposta pels electrodomèstics, fins que, el 1971, va treure al mercat la Thermomix. El robot de cuina va ser concebut inicialment com una ajuda perquè les famílies de classe mitjana poguessin cuinar els menús del seu dia a dia.</p>
      <p>Aquesta primera versió de la Thermomix, que va arribar a Espanya el 1979, oferia la possibilitat de triturar i escalfar el menjar. Vorwerk ha seguit desenvolupant el robot, incorporant funcions com una bàscula o la possibilitat de cuinar a diversos nivells. El 2014, la companyia alemanya va treure al mercat la primera Thermomix amb connexió a internet, que a través d’una plataforma permetia accedir a diverses receptes en línia i classes de cuina.</p>
      <p><b>Durant quatre dècades, Vorwerk ha venut fins a 2,6 milions de Thermomix a Espanya</b>, guanyant-se la condició de ser el nom propi amb què ens referim als robots de cuina. L’Estat s’ha convertit en el tercer mercat més important per la companyia, només per sota d’Alemanya i França, amb unes vendes de 168 milions d’euros. Alberto Arranz, director de màrqueting de Thermomix a Espanya, atribueix aquests bons resultats a “l’adaptació contínua cap als clients”, amb fins a sis actualitzacions de la Thermomix en quaranta anys.</p>
      <p>L’empresa és regentada per la mateixa família des de la seva fundació i, en xifres globals, afirma haver venut més de set milions de Thermomix arreu del món. L’aparell es comercialitza actualment a 60 països diferents i Vorwerk en fabrica entre 1.500 i 2.100 unitats cada dia. Thermomix, doncs, representa un 39% de les vendes de la companyia a tot el món, amb 1.1947 milions.</p>
      <p>Més enllà de la Thermomix, l’empresa alemanya també disposa d’altres productes i línies de negoci. Les aspiradores Kobold segueixen sent, des dels anys vint, un dels ítems icònics de la marca, i van registrar fins a 756,5 milions d’euros de vendes el 2018. Kobold, de fet, suposa un 27% de la facturació del grup -només superat per Thermomix- i la companyia ha anat ampliant la seva aposta pels productes de neteja amb la compra, fa dos anys, de Neato, un dels principals fabricants d’aspiradores robòtiques dels Estats Units.</p>
      <p>El grup de Vorwerk va més enllà dels electrodomèstics. El hòlding familiar té fins a 27 empreses en diversos sectors, des de les finances fins a la cosmètica. A més, Vorwerk ha mantingut la seva línia original d’elaboració de catifes, tot i que només suposa un 2% de la facturació del grup.</p>
      <p>Ja als anys seixanta, Vorwerk va diversificar el seu negoci amb la creació d’una divisió de serveis financers sota el nom d’AKF Group. Vorwerk ha anat adquirint companyies de diferents sectors, com l’empresa de cosmètics Jafra als Estats Units el 2004, o l’asiàtica Lux Asia Pacific el 2001.</p>
      <p>Amb aquestes adquisicions, el grup alemany ha entrat en mercats com els Estats Units o la Xina, on busca consolidar-se en els pròxims anys i que, actualment, ja li suposen una facturació de 122 milions d’euros a l’any.</p>
      <p>Tot i això, Vorwerk sap que el seu futur depèn encara dels seus productes clàssics, com la Thermomix i Kobold, que suposen un 66% de les seves vendes. Per això, el grup alemany dedica un 70% dels seus recursos de R+D a seguir desenvolupant la Thermomix i consolidar-la en nous mercats.</p>
    </article>
  </body>
</html>