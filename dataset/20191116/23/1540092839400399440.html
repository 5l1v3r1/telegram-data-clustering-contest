<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197581/asfalistiko-ti-allages-fernei-to-neo-etos-gia-1-5-ekatommyrio-epaggelmaties"/>
    <meta property="og:site_name" content="CNN.gr"/>
    <meta property="article:published_time" content="2019-11-16T23:00:00+00:00"/>
    <meta property="og:title" content="Ασφαλιστικό: Τι αλλαγές φέρνει το νέο έτος για 1,5 εκατομμύριο επαγγελματίες"/>
    <meta property="og:description" content="Προκαθορισμένες κατηγορίες ασφαλιστικών εισφορών, ανεξάρτητες από το εισόδημα και τα έτη ασφάλισης, θα προβλέπει το νέο σύστημα ασφαλιστικών εισφορών που θα..."/>
  </head>
  <body>
    <article>
      <h1>Ασφαλιστικό: Τι αλλαγές φέρνει το νέο έτος για 1,5 εκατομμύριο επαγγελματίες</h1>
      <h2>Προκαθορισμένες κατηγορίες ασφαλιστικών εισφορών, ανεξάρτητες από το εισόδημα και τα έτη ασφάλισης, θα προβλέπει το νέο σύστημα ασφαλιστικών εισφορών που θα τεθεί σε ισχύ το 2020 για 1,5 εκατ. ελεύθερους επαγγελματίες, αυτοαπασχολουμένους και αγρότες. Στόχος του νέου συστήματος είναι ο ασφαλισμένος να επιλέγει το ύψος των εισφορών που θα καταβάλλει, με βάση τις οποίες θα προσδιορίζεται η σύνταξη που θα λαμβάνει. Έτσι, όσο υψηλότερες θα είναι οι εισφορές τόσο μεγαλύτερη θα είναι και η σύνταξη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 01:00 , 17 November 2019</p>
      <p>Σύμφωνα με στελέχη του <a href="https://www.cnn.gr/eidhseis/tag/1058/ypoyrgeio-ergasias"><b>υπουργείου Εργασίας</b></a>, βασικό χαρακτηριστικό των αλλαγών που θα ισχύσουν από το επόμενο έτος θα είναι η <b>αποσύνδεση των ασφαλιστικών κρατήσεων</b> (υπέρ κύριας ασφάλισης - υγείας) των μη μισθωτών <b>από το φορολογητέο εισόδημά τους</b> και η <b>θέσπιση ασφαλιστικών κατηγοριών</b>.</p>
      <p>Μέσα από αυτή την ανατροπή, το υπουργείο Εργασίας στοχεύει σε αύξηση της εισπραξιμότητας των εισφορών, μείωση της φοροαποφυγής, κατάργηση των επιστροφών εισφορών, μείωση των χρεών, αλλά και περιορισμό του φαινομένου της καταβολής κρατήσεων την «τελευταία στιγμή».</p>
      <p>Σύμφωνα με τον υπουργό Εργασίας και Κοινωνικών Υποθέσεων,<a href="https://www.cnn.gr/eidhseis/tag/27056/giannhs-vroytshs"><b> Γιάννη Βρούτση</b></a>, οι αλλαγές στις εισφορές μαζί με τη φορολογική επίδραση της μείωσης του φόρου της πρώτης κλίμακας των 10.000 ευρώ στο 9% από 22% από το 2020 θα έχουν ιδιαίτερα θετικό αποτέλεσμα στο εισόδημα των ελεύθερων επαγγελματιών, αυτοαπασχολουμένων και αγροτών.</p>
      <p>Όπως τόνιζαν κύκλοι του υπουργείου Εργασίας στα Νέα, με το νέο σύστημα θα σταματήσει ο υφιστάμενος υπολογισμός των εισφορών με βάση το πιο πρόσφατα εκκαθαρισμένο φορολογητέο εισόδημα από την άσκηση επαγγελματικής δραστηριότητας, το οποίο ισχύει από 1/1/2017.</p>
      <p>Με το νέο σύστημα οι νέες ασφαλιστικές κατηγορίες δεν θα συνδέονται με το εισόδημα, ούτε η μετάβαση από την πρώτη στην επόμενη θα είναι υποχρεωτική. Στην πράξη, αυτό σημαίνει ότι <b>οι ασφαλισμένοι θα επιλέγουν όχι μόνο τις εισφορές τους αλλά και το ύψος των μελλοντικών συντάξεών τους.</b></p>
      <p>Να σημειωθεί ότι το ΣτΕ έκρινε πως το ύψος των εισφορών που χρεώνονται σε 1,5 εκατ. αγρότες, ελεύθερους επαγγελματίες και αυτοαπασχολουμένους είναι αντισυνταγματικό καθώς υπολογίζεται στο 20% – δεν έχει ενσωματωθεί στο σκεπτικό του Ανώτατου Δικαστηρίου η τελευταία αλλαγή του 2019, με την οποία η εισφορά έπεσε από το 20% στο 13,33% – του εισοδήματός τους. Στο σκεπτικό της απόφασης συμπεριλαμβάνεται ότι το ύψος των εισφορών πρέπει μεν να διασφαλίζει την επάρκεια των παροχών - συντάξεων, χωρίς όμως να πλήττει υπέρμετρα και δυσανάλογα το εισόδημα κατά τη διάρκεια του εργασιακού βίου.</p>
      <p>Παράλληλα, <b>αλλαγές έρχονται και στο καθεστώς των αμειβομένων με απόδειξη δαπάνης</b> («τίτλος κτήσης»). Στόχος είναι να διαμορφωθεί ένα «ενιαίο θεσμικό πλαίσιο» τόσο για τους αμειβομένους με απόδειξη δαπάνης όσο και για τους αμειβομένους με εργόσημο.</p>
      <p>Η εξομοίωση όμως αυτή, όπως αναφέρουν κύκλοι του υπουργείου Εργασίας, θα γίνει, πιθανότατα, προς την κατεύθυνση του καθεστώτος που ισχύει για το εργόσημο, τουλάχιστον για τους περιστασιακά απασχολουμένους (δηλαδή εκείνους που πληρώνονται για απασχόληση για λιγότερο από 12 μήνες τον χρόνο ή για κάποιες ημέρες της εβδομάδας κ.λπ.), οι οποίοι σήμερα αμείβονται με <b>απόδειξη δαπάνης</b>. Μια τέτοια αλλαγή φαίνεται πως θα ωφελήσει τους περιστασιακά αμειβομένους με απόδειξη δαπάνης, καθώς θα μειώσει το ασφαλιστικό - φορολογικό βάρος τους από το 36% στο 27,1%.</p>
      <p>Όσον αφορά τους αμειβομένους με απόδειξη δαπάνης, οι οποίοι είναι τακτικά απασχολούμενοι (δηλαδή πληρώνονται κάθε μήνα όλο τον χρόνο με ένα συγκεκριμένο ποσό), θα ωθηθούν προς το «<b>μπλοκάκι</b>».</p>
      <p>Οι αλλαγές αυτές (μαζί με τις μειώσεις των εργοδοτικών εισφορών, τις αυξήσεις σε κύριες - επικουρικές συντάξεις κ.λπ.), που απορρέουν από τις πρόσφατες αποφάσεις του Συμβουλίου της Επικρατείας, με τις οποίες κρίθηκε αντισυνταγματικός ο<a href="https://www.cnn.gr/eidhseis/tag/28204/nomos-katroygkaloy"><b> νόμος Κατρούγκαλου</b></a>, θα συμπεριληφθούν στο νέο ασφαλιστικό νομοσχέδιο, το οποίο θα κατατεθεί στη Βουλή στις αρχές του 2020.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197593/oi-kerdismenoi-kai-oi-xamenoi-apo-to-neo-forologiko">Οι κερδισμένοι και οι χαμένοι από το νέο φορολογικό</a>
        </li>
        <li>
          <a href="https://www.cnn.gr/oikonomia/story/197492/asfalistiko-ti-tha-allaxei-gia-1-5-ekatommyrio-epaggelmaties-apo-to-2020">Ασφαλιστικό: Τι θα αλλάξει για 1,5 εκατομμύριο επαγγελματίες από το 2020</a>
        </li>
        <li>
          <a href="https://www.cnn.gr/oikonomia/story/197468/to-dnt-vlepei-proodo-stin-ellada-alla-zita-taxyteres-metarrythmiseis">Το ΔΝΤ βλέπει πρόοδο στην Ελλάδα, αλλά ζητά ταχύτερες μεταρρυθμίσεις</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/332/asfalistiko">ΑΣΦΑΛΙΣΤΙΚΟ</a>
        </li>
        <li>
          <a href="https://www.cnn.gr/eidhseis/tag/31756/efka">ΕΦΚΑ</a>
        </li>
        <li>
          <a href="https://www.cnn.gr/eidhseis/tag/7496/asfalistiki-metarrythmisi">ΑΣΦΑΛΙΣΤΙΚΗ ΜΕΤΑΡΡΥΘΜΙΣΗ</a>
        </li>
        <li>
          <a href="https://www.cnn.gr/eidhseis/tag/950/syntaxeis">ΣΥΝΤΑΞΕΙΣ</a>
        </li>
        <li>
          <a href="https://www.cnn.gr/eidhseis/tag/28204/nomos-katroygkaloy">ΝΟΜΟΣ ΚΑΤΡΟΥΓΚΑΛΟΥ</a>
        </li>
        <li>
          <a href="https://www.cnn.gr/eidhseis/tag/1354/eleytheroi-epaggelmaties">ΕΛΕΥΘΕΡΟΙ ΕΠΑΓΓΕΛΜΑΤΙΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/16/197593/snapshot/2397867.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197605/snapshot/2758684.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197606/snapshot/AP_19320597925555.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197565/snapshot/2756305.jpg"/>
      </figure>
    </article>
  </body>
</html>