<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/slovenci-so-se-z-zmago-poslovili-od-stozic"/>
    <meta property="og:site_name" content="Primorske novice"/>
    <meta property="article:published_time" content="2019-11-16T23:57:12+00:00"/>
    <meta property="og:title" content="Slovenci so se z zmago poslovili od Stožic"/>
    <meta property="og:description" content="Slovenska nogometna reprezentanca je v Stožicah odigrala predzadnjo tekmo kvalifikacij za evropsko prvenstvo 2020. V 9. krogu je premagala Latvijo z 1:0 (0:0). Izbranci Matjaža Keka bodo zadnjo preizkušnjo igrali v torek v Varšavi proti Poljski."/>
  </head>
  <body>
    <article>
      <h1>Slovenci so se z zmago poslovili od Stožic</h1>
      <address><time datetime="2019-11-16T23:57:12+00:00">16 Nov 2019, 23:57</time> by <a rel="author">STA</a></address>
      <p>
        <b>Slovenska nogometna reprezentanca je v Stožicah odigrala predzadnjo tekmo kvalifikacij za evropsko prvenstvo 2020. V 9. krogu je premagala Latvijo z 1:0 (0:0). Izbranci Matjaža Keka bodo zadnjo preizkušnjo igrali v torek v Varšavi proti Poljski.</b>
      </p>
      <figure>
        <img src="https://static.primorske.si/foto/highres/gnweb/720026_rep2.jpg"/>
        <figcaption>Slovenski nogometaši so na zadnji tekmi kvalifikacij pred domačimi gledalci premagali Latvijo z 1:0. Foto: STA</figcaption>
      </figure>
      <p><b>LJUBLJANA</b> &gt; Slovenski nogometaši so zadnjo tekmo kvalifikacij pred domačimi gledalci končali s pričakovano zmago proti Latviji. Če so jo na prvi tekmi popolnoma nadigrali in ji nasuli pet zadetkov, so bili tokrat strelsko skromnejši, a vendarle vpisali nove tri točke.</p>
      <p>Te sicer ne pomenijo veliko v boju za preboj na EP, saj so si že pred tem izbranci <b>Matjaža Keka</b> praktično zaprli vrata, a bodo na zadnjo tekmo, ki bo v Varšavi proti prvouvrščeni Poljski v torek, le šli v vsaj malce pozitivnejšem vzdušju ter poskušali še drugič ugnati favorite skupine G.</p>
      <blockquote><b>Stadion Stožice, gledalcev 11.224</b>, sodniki: Petrescu, Ghinguleac in Grigoriu (vsi Romunija).<br/>Strelec: 1:0 Tarasovs (53./avtogol).<br/><b>Slovenija</b>: Oblak, Jokić, Mevlja, Struna, Stojanović, Verbič (od 90. Bezjak), Kurtić, Krhin (od 74. Bijol), Iličić, Vučkić (od 62. Zajc), Šporar.<br/><b>Latvija</b>: Šteinbors, Jurkovskis, Maksimenko, Ošs, Dubra, Savalnieks, Kamešs (od 88. Punculs), Tarasovs, Ikaunieks (od 72. Uldrikis), Fjodorovs, Gutkovskis (od 85. Laizans).<br/>Rumeni kartoni: Struna, Verbič; Gutkovskis, Fjodorovs, Ošs, Savalnieks.</blockquote>
      <p>Kek je v začetno postavo uvrstil kapetana <b>Bojana Jokića</b>, ki je tako vpisal svoj stoti nastop za izbrano vrsto in zdaj le še za nastop zaostaja za nekdanjim kapetanom <b>Boštjanom Cesarjem</b>.</p>
      <p>Selektor je v začetno enajsterico uvrstil tudi povratnika po letu 2012 <b>Harisa Vučkića</b>, ki je v nizozemskem prvenstvu v dobri strelski formi v dresu Twenteja.</p>
      <p>Prav slednji je imel v prvem polčasu lepo priložnost, in sicer je v 20. minuti imel dvoboj ena na ena z latvijskim vratarjem <b>Pasvelsom Šteinborsom</b>, ta pa je bil uspešnejši.</p>
      <p>Vučkić je ob terenski pobudi Slovenije tudi v 33. minuti opozoril nase, a bil za korak prepočasen pred vrati gostov.</p>
      <p>Slovenija, ki je prevladovala, a nikakor ni znala streti zgoščene obrambne linije Latvije, je prvič zagrozila v šesti minuti, ko je poskusil <b>Andraž Šporar</b> iz bližine, Šteinbors pa je strel obranil.</p>
      <p>V 17. minuti je<b> Jasmin Kurtić</b> z 18 metrov oplazil prečko, v 45. pa je <b>Mihi Mevlji</b> eden gostujočih igralcev toliko blokiral strel iz bližine, da je žoga končala v kotu.</p>
      <p>Latvijci, ki jih vodi <b>Slaviša Stojanović</b>, so se večinoma le branili (in nekaznovano zavlačevali že v tem delu igre), kljub temu pa je v 11. minuti poskusil <b>Vladislavs Fjodorovs</b>, v 30. pa še <b>Kaspars Dubra</b>, obakrat <b>Jan Oblak</b> ni imel težkega dela.</p>
      <p>V drugem polčasu je najprej Šporar v 52. minuti sprožil z desne v zunanji del mreže, minuto pozneje pa vendarle vodstvo za domače, po podaji <b>Josipa Iličića </b>z desne strani je lastno mrežo zatresel<b> Igors Tarasovs</b>.</p>
      <p>V 66. minuti so imeli Slovenci novo priložnost, ko je iz bližine iz prve poskusil Zajc po Iličićevi podaji, latvijski čuvaj mreže pa je bil na mestu, tako kot po novem Zajčevem poskusu, in sicer z glavo v 78. minuti.</p>
      <p>V 80. minuti pa se je prvič na tekmi moral resno izkazati tudi Oblak, z roba kazenskega prostora je sprožil Fjodorovs, slovenski vratar pa je dobro reagiral.</p>
      <p>V 81. minuti pa je Iličić preigraval v latvijskem kazenskem prostoru in prišel do strela, Kaspars Dubra pa je žogo izbil z golove črte.</p>
      <p>Iličić je poskusil tudi v 87. minuti, Šteinbors pa je poskus obranil. Že v sodniškem dodatku je iz ugodnega položaja z roba kazenskega prostora slabo streljal <b>Benjamin Verbič</b>, ki je žogo poslal visoko čez gol.</p>
      <slideshow>
        <figure>
          <img src="https://static.primorske.si/foto/highres/gnweb/720026_rep1.jpg"/>
          <figcaption>Foto: Jure Makovec</figcaption>
        </figure>
        <figure>
          <img src="https://static.primorske.si/foto/highres/gnweb/720026_rep3.jpg"/>
          <figcaption>Foto: Jure Makovec</figcaption>
        </figure>
      </slideshow>
    </article>
  </body>
</html>