<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/gymzaal-in-lichterlaaie-aan-molukkenstraat/"/>
    <meta property="og:site_name" content="OOG"/>
    <meta property="article:published_time" content="2019-11-16T23:07:00+00:00"/>
    <meta property="og:title" content="Uitslaande brand in gymzaal Molukkenstraat onder controle"/>
    <meta property="og:description" content="Een grote uitslaande brand heeft zaterdagavond een gymzaal aan de Molukkenstraat volledig verwoest. De Stadse brandweer kreeg bij de bestrijding van het vuur hulp van collega's uit Bedum en Zuidhorn."/>
  </head>
  <body>
    <article>
      <h1>Uitslaande brand in gymzaal Molukkenstraat onder controle</h1>
      <address><time datetime="2019-11-16T23:07:00+00:00">16 Nov 2019, 23:07</time> by <a rel="author">Sebastiaan Scheffer</a></address>
      <p>
        <b>Een grote uitslaande brand heeft zaterdagavond een gymzaal aan de Molukkenstraat volledig verwoest. De Stadse brandweer kreeg bij de bestrijding van het vuur hulp van collega’s uit Bedum en Zuidhorn.</b>
      </p>
      <p>De melding van de brand kwam rond 22.55 uur binnen. In eerste instantie werden alleen een bluswagen en een hoogwerker gealarmeerd maar omdat er in de 112-meldingen gesproken werd over een grote vuurgloed werd al snel een tweede bluswagen ter assistentie gevraagd. “Het gaat om een uitslaande brand”, laat een woordvoerder van de brandweer weten. “De gymzaal staat naast een schoolgebouw.” Omdat het om een grote brand ging werd ook burgemeester Koen Schuiling (VVD) over de situatie geïnformeerd.</p>
      <p>
        <i>Tekst gaat verder onder de video</i>
      </p>
      <figure>
        <iframe src="https://www.youtube.com/embed/yI7N6eUeu34" width="560" height="315" data-service="Youtube" scrolling="no"/>
      </figure>
      <p><b>Veel rook</b><br/>Op het terrein waar de gymzaal staat staan meer gebouwen. Onder andere basisschool Het Karrepad en kinderopvang SKSG werkt er vanuit een gebouw. De brandweer heeft alles op alles gezet om te voorkomen dat de brand oversloeg naar deze gebouwen. Het Stadse brandweerkorps kreeg bij de bestrijding van het vuur hulp van collega’s uit Zuidhorn en Bedum. Ook werd een tweede hoogwerker ingezet. Daarnaast werden de meetploegen van Haren en Ten Boer opgetrommeld. Deze meetploegen gingen in de omgeving van de brand met specialistische apparatuur meten of er ook schadelijke stoffen vrij kwamen. Voor zover bekend zijn er geen verontruste waarden gemeten.</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-23.45.17.jpeg"/>
        <figcaption>De brandende gymzaal staat dicht in de buurt van basisschool Het Karrepad. Foto: Martin Nuver – 112groningen.nl</figcaption>
      </figure>
      <p><b>“Vuur onder controle”</b><br/>Rond middernacht liet de brandweer weten dat het vuur onder controle is. “We zullen de komende tijd nog wel druk bezig zijn met bluswerkzaamheden”, zegt een brandweerwoordvoerder. “Omdat er nog steeds rook vrij komt blijft het advies dat als je hier last van hebt het verstandig is om ramen en deuren te sluiten en eventueel om de mechanische ventilatie uit te schakelen.”</p>
      <p><b>Gymzaal verloren</b><br/>De gymzaal is bij de brand verloren gegaan. De brandweer heeft kunnen voorkomen dat het vuur oversloeg naar andere gebouwen. Of de andere gebouwen ook schade hebben opgelopen is onbekend. Het is eveneens onbekend of de kinderen van Het Karrepad maandag naar school kunnen.</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-23.28.28.jpeg"/>
        <figcaption>De vlammen slaan hoog boven het dak van de gymzaal uit. Foto: Martin Nuver – 112groningen.nl</figcaption>
      </figure>
      <p><b>Oorzaak nog onbekend</b><br/>Over de oorzaak van de brand is nog niets bekend. “Ik hoor van omstanders dat er hier in de buurt vanavond al vier kleine brandjes geweest zijn waarbij vuurwerk een rol speelde”, vertelt Martin Nuver van <i>112groningen.nl</i>. Volgens de brandweer moest men zaterdagavond inderdaad in actie komen op onder andere het Floresplein en in de Semarangstraat. Naar de precieze oorzaak van de brand wordt onderzoek gedaan.</p>
      <figure>
        <video src="https://www.oogtv.nl/wp-content/uploads/2019/11/WhatsApp-Video-2019-11-16-at-23.24.34.mp4?_=1"/>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-23.20.45.jpeg"/>
        <figcaption>Foto: Rick ten Cate – tencatefotografie.nl</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-23.16.20.jpeg"/>
        <figcaption>Foto: Martijn Rotgers</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-23.13.37-1.jpeg"/>
        <figcaption>Foto: Rick ten Cate – tencatefotografie.nl</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-23.13.37.jpeg"/>
        <figcaption>Foto: Rick ten Cate – tencatefotografie.nl</figcaption>
      </figure>
      <related>
        <a href="https://www.oogtv.nl/2019/11/basisschool-het-karrepad-na-grote-brand-maandag-en-dinsdag-gesloten/"/>
        <a href="https://www.oogtv.nl/2019/11/schade-na-brand-gymzaal-groot-politie-start-onderzoek-naar-brandstichting/"/>
      </related>
    </article>
  </body>
</html>