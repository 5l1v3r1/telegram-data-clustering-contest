<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/accident-bretea-strei-hunedoara-325843.html"/>
    <meta property="og:site_name" content="Observator"/>
    <meta property="article:published_time" content="2019-11-16T23:45:00+00:00"/>
    <meta property="og:title" content="Un șofer băut a provocat un dezastru cu o depășire neregulamentară, în Hunedoara"/>
    <meta property="og:description" content="Un accident grav a avut loc sâmbătă seară la Bretea Streiului, în Hunedoara, și a avut protagonist un șofer băut. Tânărul a făcut o depășire neregulamentară și a lovit o altă mașină. 5 oameni au ajuns la spital."/>
  </head>
  <body>
    <article>
      <h1>Un șofer băut a provocat un dezastru cu o depășire neregulamentară, în Hunedoara</h1>
      <address><time datetime="2019-11-16T23:45:00+00:00">16 Nov 2019, 23:45</time> by <a rel="author">Cristian Totestean</a></address>
      <p>
        <b>
          <b>Un accident grav s-a produs sâmbătă seară la Bretea Streiului, în Hunedoara, și a avut protagonist un șofer băut. Tânărul a făcut o depășire neregulamentară și a lovit o altă mașină. 5 oameni au ajuns la spital.</b>
        </b>
      </p>
      <p>Potrivit polițiștilor de la IPJ Hunedoara, accidentul a avut loc în jurul orei 21.00, pe DN66, pe raza localității Bretea Streiului.</p>
      <h3>Cum s-a produs accidentul</h3>
      <p>Tânărul de 31 de ani s-a angajat într-o depășire riscantă, neregulamentară, și a ajuns pe sensul celălalt, unde a lovit o altă mașină. Atât el, cât și celălalt șofer, dar și trei pasageri au ajuns la spital.</p>
      <p><i>”Un bărbat de 31 de ani, din judeţul Sibiu, care conducea un autoturism pe DN66, pe raza localităţii Bretea Strei, din direcţia Calan-Hateg, a efectuat o depăşire neregulamentară şi a intrat în coliziune cu autoturismul condus regulamentar din sens opus de un bărbat in vârstă de 38 de ani, din Uricani. In urma impactului a rezultat rănirea celor doi conducători auto si a trei pasageri”</i>, a precizat IPJ Hunedoara.</p>
      <h3>Victimă resuscitată de salvatori</h3>
      <p>Șoferul vinovat a fost supus și alcooltestului. Polițiștii au descoperit astfel că tânărul a condus băut, cu o alcoolemie de 0,75 miligrame pe litru, alcool în aerul expirat. El s-a ales cu un dosar penal.</p>
      <p>Răniții accidentului au fost transportați cu ambulanțe SMURD și SAJ la spitale din Deva și din orașul Hunedoara. Potrivit salvatorilor, a fost nevoie ca una dintre victime să fie resuscitată chiar la locul impactului, înainte de a fi dusă la spital.</p>
      <p>Din cauza accidentului, traficul pe DN 66 Deva - Hațeg a fost întrerupt temporar pe ambele sensuri.</p>
      <p>Sursa: News.ro</p>
    </article>
  </body>
</html>