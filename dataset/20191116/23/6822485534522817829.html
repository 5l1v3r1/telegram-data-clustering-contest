<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825201.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T23:47:00+00:00"/>
    <meta property="og:title" content="رحمانی فضلی: ادامه اقدامات غیرقانونی به نفع هیچ کس نیست"/>
    <meta property="og:description" content="به گزارش فارس عبدالرضا رحمانی فضلی وزیر کشور با بیان اینکه نیروهای امنیتی و انتظامی خویشتن‌داری کرده‌اند، گفت: متأسفانه عده‌ای با اعلام اینکه نسبت به این موضوع اعتراضاتی دارند، در برخی از شهر‌ها با اقداماتی که انجام دادند مشکلات زیادی را برای مردم ایجاد کردند. دیروز نیرو‌های نظامی، امنیتی و استانداری‌ها خویشتن‌داری و هدایت کردند تا به نحو احسن و با شرایط مناسبی اگر تجمعی است، پایان پذیرد"/>
  </head>
  <body>
    <article>
      <h1>رحمانی فضلی: ادامه اقدامات غیرقانونی به نفع هیچ کس نیست</h1>
      <address>
        <time datetime="2019-11-16T23:47:00+00:00">16 Nov 2019, 23:47</time>
      </address>
      <p>وزیر کشور با بیان اینکه ادامه اقدامات غیرقانونی به نفع هیچ کس نیست، گفت: در شرایطی که کشور ما در آن واقع است باید تلاش کنیم همه ما ولو اگر اعتراضی هست در یک بستر قانونی انجام گیرد.</p>
      <p>به گزارش فارس عبدالرضا رحمانی فضلی وزیر کشور با بیان اینکه نیروهای امنیتی و انتظامی خویشتن‌داری کرده‌اند، گفت: متأسفانه عده‌ای با اعلام اینکه نسبت به این موضوع اعتراضاتی دارند، در برخی از شهر‌ها با اقداماتی که انجام دادند مشکلات زیادی را برای مردم ایجاد کردند. دیروز نیرو‌های نظامی، امنیتی و استانداری‌ها خویشتن‌داری و هدایت کردند تا به نحو احسن و با شرایط مناسبی اگر تجمعی است، پایان پذیرد</p>
      <p>رحمانی فضلی افزود: از امروز صبح در برخی از شهرها با انجام برخی اقدامات کاملاً غیرقانونی و قانون‌شکنانه به مراکز عمومی مثل بیمارستان‌ها و برخی از جاهایی که مردم در آنجا بودند، به اموال عمومی، به ماشین و اتومبیل های مردم خسارت وارد کردند و به شکستن شیشه ها و بستن جاده ها در برخی از شهرها و  ایجاد بی انضباطی و ترافیک در داخل شهر اقدام کردند.</p>
      <p>وی با اشاره به اینکه برخی از مردم با ما تماس گرفته‌اند که ۸ ساعت در ترافیک مانده‌اند، ادامه داد: تذکرات لازم داده شد، انتظار ما این بود که این موضوع با اعلام نظرات به عنوان اعتراض پایان پذیرد، اما عده قلیلی از این فضای عمومی سوءاستفاده کردند و موجب ارعاب و وحشت شدند. وقتی به بیمارستان ها و مراکز حساس و امنیتی تعرض کردند همه موجب ناراحتی و رنجش مردم عزیزمان می‌شود.</p>
      <p>وزیر کشور خاطر نشان کرد: نیرو‌های انتظامی، امنیتی و نیرو‌های نظامی ما در هر شرایطی، امنیت و اقتدار کشور و منافع، آرامش و امنیت مردم برای آنها، اصل است. تاکنون مدارا و به گونه‌ای رفتار شد که منجر به ناراحتی مردم نشود، اما با اقداماتی که غروب امروز برخی در بعضی مناطق انجام دادند تصمیم بر این است در صورتی که ادامه یابد، با توجه به درخواست مردم و اینکه پیگیر هستند و گلایه دارند که چرا عده‌ای زحمت و مشکل برای آن‌ها درست کردند، نیروی انتظامی و امنیتی ناگزیر هستند وظیفه خود را انجام دهد.</p>
      <p>رحمانی فضلی گفت:  دادستان کل کشور هم اشاره کرد که دادستانی در این گونه مواقع حتماً وارد خواهد شد. بسیاری از افراد شناسایی شدند و حتماً اقدام لازم انجام خواهد شد. خیلی از افراد شناسایی شده و اقدام لازم انجام خواهد شد. در شرایطی که کشور ما در آن واقع است باید تلاش کنیم همه ما ولو  اگر اعتراضی هست در یک بستر قانونی انجام گیرد. ادامه اقدامات غیرقانونی به نفع هیچ کس نیست.</p>
      <p>وی بیان داشت: ما حتماً نظر دادستانی را از طریق نیروی انتظامی و نیروهای امنیتی پیگیری می‌کنیم، مواردی که منجر به خسارت اموال عمومی و هم به اموال اشخاص با توجه به تمام مستندات و مدارک در این ایام تهیه شده و با شناسایی دقیق آنها در مورد خود حتما با آنها برخورد خواهد شد.</p>
      <p>وزیر کشور گفت: امیدوارم همه ما با وحدت، انسجام، آرامش به امنیت و تعالی کشور فکر کنیم و هرگونه اعتراضی هم در بستر قانونی خودش امکان پذیر است.</p>
    </article>
  </body>
</html>