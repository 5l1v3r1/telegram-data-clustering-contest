<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/busca-sindicalista-jove-ugt-ccoo_0_2345765470.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:55:03+00:00"/>
    <meta property="og:title" content="Es busca sindicalista jove"/>
    <meta property="og:description" content="La UGT intenta captar nous afiliats a través d’Instagram, mentre que CCOO opta pel WhatsApp"/>
  </head>
  <body>
    <article>
      <h1>Es busca sindicalista jove</h1>
      <h2>La UGT intenta captar nous afiliats a través d’Instagram, mentre que CCOO opta pel WhatsApp</h2>
      <address>
        <time datetime="2019-11-16T23:55:03+00:00">16 Nov 2019, 23:55</time>
      </address>
      <p>Home, d’una cinquantena d’anys i que fa dècades que està a l’organització. Aquest és, a grans trets, el perfil d’afiliat dels dos grans sindicats, la UGT i CCOO. Conscients que els seus representants s’han fet grans, les dues organitzacions estan movent fitxa per captar un perfil més jove. Les estratègies que utilitzen, però, són diferents.</p>
      <p>Les xifres són rotundes: a la UGT, només un de cada deu afiliats a Catalunya té menys de 35 anys; a CCOO, dos de cada deu no superen els 40 anys. Els trams amb menys afiliats són precisament els de menys edat. En el cas de la UGT, només un de cada cent afiliats té menys de 25 anys, i en el de Comissions Obreres, quatre de cada cent són menors de 30.</p>
      <p>“Els joves no comparteixen les mateixes problemàtiques que nosaltres”, diu Omar Minguillón, de 52 anys. En fa 27 que es va afiliar a la UGT, quan feia pocs anys que s’havia incorporat a treballar a Iberia. “Sempre havia estat vinculat al moviment polític i em va moure la militància, en part, conscient de la dura situació que va patir la meva família en el franquisme”, explica.</p>
      <p>Minguillón és clar: els sindicalistes no han sabut “tocar la fibra” per aconseguir cridar l’atenció dels joves. Ho exemplifica amb diferents contraposicions: “Quan nosaltres parlem de salaris mínims, ells només veuen sous precaris; quan defensem l’estabilitat laboral, ells viuen contractes temporals encadenats; i quan insistim en el dret a un habitatge digne, ells només aconsegueixen, i amb sort, pagar el lloguer d’una habitació”. “Amb el discurs que hem estat utilitzant fins ara és evident que no hem sabut arribar a aquest col·lectiu”, insisteix el portaveu de la UGT d’Iberia a Barcelona.</p>
      <p>L’estratègia del sindicat per capgirar aquesta situació és anar als canals que utilitzen els joves, com Instagram, i parlar-los amb el seu llenguatge. “«Et pago demà...» Això no és legal ni es pot tolerar. El sou ha de ser pagat puntualment” o “Si treballes de nit, no fas hores extres” són només un tast del gir que està fent la UGT, que també l’ha acompanyat amb una canvi d’imatge (vegeu la imatge).</p>
      <h3>Adeu a ‘companys i companyes’</h3>
      <p>“Volem dir als joves que existim i que deixin de pensar que el sindicalisme està obsolet. Hem de fugir del clàssic <i>companys i companyes</i> ”, explica David Papiol, secretari d’agitació i mobilització de la UGT a Catalunya. “La realitat dels joves -afegeix-és complicada, per això hem de buscar una via més atractiva per atreure la seva atenció”. El sindicat ha centrat el missatge en la lluita contra la precarietat laboral. “Això fa que els que s’incorporen al món laboral optin per marxar a l’estranger, perquè tenen salaris millors”, lamenta.</p>
      <p>El recurs d’Instagram ja ha cridat l’atenció d’<i> influencers</i> com Luc Loren, amb més de 244.000 seguidors a la xarxa, que s’ha mostrat interessat en la campanya de la UGT.</p>
      <p>L’estratègia del sindicat CCOO també recorre, en part, a les xarxes socials. En el seu cas, han activitat un número de WhatsApp perquè els joves afectats per la precarietat laboral puguin comunicar-ho. “Hi ha una responsable que està treballant sobretot en els sectors més precaris i en els de l’economia de plataforma, com Glovo”, explica Andrés Querol, secretari d’organització de CCOO de Catalunya.</p>
      <p>El sindicat també du a terme dues accions més. La primera, fer plans específics de formació per a delegats menors de 35 anys a les grans companyies en què CCOO ja té representació perquè assumeixin més responsabilitat. I la segona, una ofensiva per desenvolupar la presència sindical en empreses on no n’hi havia, com els centres d’investigació biomèdica, plantes d’Amazon o les mateixes botigues Apple.</p>
      <p>Ara bé, el portaveu de Comissions Obreres deixa clar que és difícil aconseguir delegats joves quan el col·lectiu té molts problemes per entrar al mercat laboral. “Venim d’uns anys en què l’empresa no contracta prou i, per tant, no entra gent jove. I, quan ho fa, és encadenant contractes temporals”, explica Querol. Això, sumat al fet que quan s’incorpora a la companyia l’empleat no s’afilia de mitjana fins que no porta entre tres i cinc anys, dificulta el relleu generacional. De fet, la normativa ja recull que, per ser delegat, a part de ser major d’edat ha de fer com a mínim sis mesos que el treballador és a l’empresa.</p>
      <p>Les dades, de nou, donen la raó als sindicats. Segons les dades de l’Enquesta de Població Activa (EPA) del tercer trimestre, un 25% dels joves menors de 25 anys estan a l’atur. En el cas dels que tenen menys de 20 anys, el percentatge creix fins al 28%.</p>
    </article>
  </body>
</html>