<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621877/%D8%A2%D8%B1%D8%A7%DB%8C%D8%B4%DA%AF%D8%B1%D8%A7%D9%86-%D8%A7%D8%AC%D8%A7%D8%B2%D9%87-%D9%88%D8%B1%D9%88%D8%AF-%D8%A8%D9%87-%D8%AD%D9%88%D8%B2%D9%87-%D9%BE%D8%B2%D8%B4%DA%A9%DB%8C-%D8%B1%D8%A7-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T23:30:00+00:00"/>
    <meta property="og:title" content="آرایشگران اجازه ورود به حوزه پزشکی را ندارند"/>
    <meta property="og:description" content="مدیر نظارت بر درمان دانشگاه علوم پزشکی مشهد با اشاره به استقبال بانوان از حوزه خدمات زیبایی و رشد مراکز غیرمجاز در این زمینه گفت: کلینیک‌های زیرزمینی زیبایی که به‌صورت غیرمجاز و بدون حضور پزشک یا در قالب یک مکان آرایشگاهی فعالیت می‌کنند، مداخله‌گر پزشکی به‌شمار می‌روند."/>
  </head>
  <body>
    <article>
      <h1>آرایشگران اجازه ورود به حوزه پزشکی را ندارند</h1>
      <address>
        <time datetime="2019-11-16T23:30:00+00:00">16 Nov 2019, 23:30</time>
      </address>
      <p>
        <i>مدیر نظارت بر درمان دانشگاه علوم پزشکی مشهد با اشاره به استقبال بانوان از حوزه خدمات زیبایی و رشد مراکز غیرمجاز در این زمینه گفت: کلینیک‌های زیرزمینی زیبایی که به‌صورت غیرمجاز و بدون حضور پزشک یا در قالب یک مکان آرایشگاهی فعالیت می‌کنند، مداخله‌گر پزشکی به‌شمار می‌روند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی اصغر انجیدنی با اشاره به استقبال بانوان از حوزه خدمات زیبایی و رشد مراکز غیرمجاز در این زمینه گفت: کلینیک‌های زیرزمینی زیبایی که به‌صورت غیرمجاز و بدون حضور پزشک یا در قالب یک مکان آرایشگاهی فعالیت می‌کنند، مداخله‌گر پزشکی به‌شمار می‌روند.</p>
      <p>مدیر نظارت بر درمان دانشگاه علوم پزشکی مشهد افزود: دانشگاه علوم پزشکی مشهد با همکاری ارگان‌های ذیربط در قالب نظارت‌های مشترک از طریق گزارش‌ها و شکایات مردمی یا گزارش‌های سازمان‌های نظارتی مانند اداره تعزیرات حکومتی وارد عمل شده و با فعالیت این مراکز برخورد قانونی می‌کند.</p>
      <figure>
        <img src="https://aftabnews.ir/files/fa/news/1398/8/25/360046_696.jpg"/>
      </figure>
      <p>وی اظهار کرد: هم اکنون ۲۲ مرکز و کلینیک زیبایی دارای مجوز در محدوده زیرپوشش دانشگاه علوم پزشکی مشهد در حوزه خدمات پوست و زیبایی مشغول فعالیت هستند.</p>
      <p>انجیدنی گفت: حیطه فعالیت این کلینیک‌ها مشخص است و در صورت مشاهده تخلف و انجام فعالیت‌های غیرمجاز با آن‌ها برخورد قانونی می‌شود.</p>
      <p>مدیر نظارت بر درمان دانشگاه علوم پزشکی مشهد از متقاضیان امور زیبایی که بیشتر آن‌ها بانوان هستند خواست برای پیشگیری از خطراتی که سلامتی آن‌ها را تهدید می‌کند فقط به‌کلینیک‌های دارای مجوز از دانشگاه علوم پزشکی مراجعه کنند.</p>
      <p>وی با اشاره به‌برخورد با کلینیک‌های غیرمجاز زیبایی یا آرایشگاه‌های مداخله‌گر افزود: نظارت و بازرسی اینگونه مراکز با همکاری دادگستری و اداره اماکن نیروی انتظامی به‌طور مستمر انجام می‌شود به‌طوری که هر ماه ۱۰ تا ۱۵ مورد از این بازرسی‌ها صورت می‌گیرد و در صورت مشاهده تخلف این مراکز پلمب می‌شود.</p>
      <p>انجیدنی اظهار کرد: آرایشگران فقط ملزم به پیرایش و ارایه خدمات تاتو در صورت داشتن مدارک لازم و امکانات با رعایت ملاحظات بهداشتی هستند.</p>
      <p>مدیر نظارت بر درمان دانشگاه علوم پزشکی مشهد گفت: شهروندان می‌توانند برای طرح شکایت‌ یا ارائه گزارش در زمینه مراکز غیرمجاز زیبایی یا آرایشگاه‌های مداخله‌گر با شماره ۱۹۰ تماس بگیرند که حداکثر طی یک هفته موارد مطرح شده پیگیری و رسیدگی می‌شود.</p>
    </article>
  </body>
</html>