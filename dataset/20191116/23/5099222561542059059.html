<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23495522-video-cehia-manifestatie-amploare-praga-impotriva-premierului-babis-ajunul-implinirii-30-ani-revolutia-catifea.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T23:49:00+00:00"/>
    <meta property="og:title" content="VIDEO Cehia: Manifestaţie de amploare la Praga împotriva premierului Babis, în ajunul împlinirii a 30 de ani de la Revoluţia de catifea"/>
    <meta property="og:description" content="Aproximativ 250.000 de cehi s-au adunat sâmbătă la Praga pentru a cere plecarea premierului miliardar Andrej Babis, pe care îl acuză de corupţie. Protestul are loc în ajunul"/>
  </head>
  <body>
    <article>
      <h1>VIDEO Cehia: Manifestaţie de amploare la Praga împotriva premierului Babis, în ajunul împlinirii a 30 de ani de la Revoluţia de catifea</h1>
      <address><time datetime="2019-11-16T23:49:00+00:00">16 Nov 2019, 23:49</time> by <a rel="author">V.M.</a></address>
      <p><b>Aproximativ 250.000 de cehi s-au adunat sâmbătă la Praga pentru a cere plecarea premierului miliardar Andrej Babis, pe care îl acuză de corupţie. Protestul are loc în ajunul împlinirii a 30 de ani de la Revoluţia de catifea care a dus la căderea comunismului în fosta Cehoslovacie, relatează Reuters şi AFP, citate de <a href="https://www.agerpres.ro/politica-externa/2019/11/16/republica-ceha-ampla-manifestatie-la-praga-impotriva-premierului-babis-in-ajunul-implinirii-a-30-de-ani-de-la-revolutia-de-catifea--404304">Agerpres</a>.</b><br/><br/>Manifestanţii veniţi din întreaga Republică Cehă s-au strâns în parcul Letna, arborând steaguri ale ţării şi ale Uniunii Europene. Poliţia a precizat pe Twitter că numărul participanţilor este în creştere.<br/><br/>Mişcarea „Milioane de momente pentru democraţie”, organizatoarea manifestaţiei, l-a îndemnat pe premierul Babis să-şi reglementeze conflictul de interese de care este acuzat sau să se retragă.<br/><br/>Populistul Babis se confruntă şi cu o anchetă a Comisiei Europene în legătură cu un conflict de interese în care ar fi implicat în legătură cu holdingul său, Agrofert, cu afaceri în agricultură, industria chimică şi media. Premierul respinge aceste acuzaţii şi dezminte de asemenea că ar fi colaborat cu securitatea în anii 80.<br/><br/>Sâmbătă, în mulţimea adunată la Praga s-a scandat între altele „Suntem aici”, slogan auzit şi la protestele de acum trei decenii.<br/><br/>Cei care au luat cuvântul în cadrul manifestaţiei - inclusiv foşti disidenţi participanţi şi la protestele din 1989 - l-au pus sub semnul întrebării şi pe preşedintele Milos Zeman, favorabil apropierii de Rusia şi China. Într-un interviu acordat portalului ParlamentniListy.cz, Zeman a insistat că premierul „Andrej Babis a primit 1,5 milioane de voturi la alegeri”, iar el însuşi „2,85 milioane de voturi”, în timp ce participanţii la protestul de sâmbătă reprezintă comparativ „doar o mică fracţiune”.<br/><br/>„Unii dintre politicienii noştri nu înţeleg de ce suntem aici. Alţii nu vor să-şi strice vacanţa”, a acuzat Benjamin Roll, vicepreşedintele mişcării Milioane de momente pentru democraţie. „Lupta pentru libertate şi democraţie nu se termină niciodată”, a subliniat el.</p>
      <figure>
        <iframe src="https://www.youtube.com/embed/wO35tIdkLHc" width="490" height="276" data-service="Youtube" scrolling="no"/>
      </figure>
      <related>
        <h4>REFERINTE</h4>
        <a href="https://www.hotnews.ro/stiri-international-23354602-premierul-ceh-obligat-justitie-prezinte-scuze-dupa-spus-protestatarii-impotriva-lui-sunt-platiti.htm"/>
        <a href="https://www.hotnews.ro/stiri-international-23366328-procuratura-ceha-renuntat-acuzatiile-frauda-impotriva-premierului-andrej-babis.htm"/>
        <a href="https://www.hotnews.ro/stiri-international-23344187-procuratura-ceha-oprit-ancheta-contra-premierului-babis.htm"/>
        <a href="https://www.hotnews.ro/stiri-international-23219016-video-sute-mii-cehi-cer-demisia-premierului-andrej-babis-cele-mai-mari-demonstratii-antiguvernamentale-caderea-comunismului.htm"/>
        <a href="https://www.hotnews.ro/stiri-international-23186316-foto-cehii-cerut-demisia-premierului-andrej-babis-cele-mai-mare-demonstratii-strada-caderea-comunismului.htm"/>
      </related>
    </article>
  </body>
</html>