<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/marinakis-na-paremvei-tora-i-kyvernisi-allios-o-olympiakos-apochorei-tora-apo-to-protathlima/"/>
    <meta property="og:site_name" content="europost.gr"/>
    <meta property="article:published_time" content="2019-11-16T23:30:27+00:00"/>
    <meta property="og:title" content="Μαρινάκης: Να παρέμβει τώρα η κυβέρνηση, αλλιώς ο Ολυμπιακός αποχωρεί τώρα από το πρωτάθλημα!"/>
    <meta property="og:description" content="Την απειλή αποχώρησης του Ολυμπιακού από το πρωτάθλημα επισείει ο πρόεδρος της ΠΑΕ Βαγγέλης Μαρινάκης, σε επιστολή προς τον υφυπουργό Αθλητισμού, Λευτέρη Αυγενάκη, αν η κυβέρνηση δεν λάβει μέτρα για την αλλαγή της κατάστασης, που"/>
  </head>
  <body>
    <article>
      <h1>Μαρινάκης: Να παρέμβει τώρα η κυβέρνηση, αλλιώς ο Ολυμπιακός αποχωρεί τώρα από το πρωτάθλημα!</h1>
      <address>
        <time datetime="2019-11-16T23:30:27+00:00">16 Nov 2019, 23:30</time>
      </address>
      <p>Την απειλή αποχώρησης του Ολυμπιακού από το πρωτάθλημα επισείει ο πρόεδρος της ΠΑΕ Βαγγέλης Μαρινάκης, σε επιστολή προς τον υφυπουργό Αθλητισμού, Λευτέρη Αυγενάκη, αν η κυβέρνηση δεν λάβει μέτρα για την αλλαγή της κατάστασης, που έχει διαμορφωθεί την τελευταία τριετία στο ελληνικό ποδόσφαιρο.</p>
      <p>Συγκεκριμένα, ο Ολυμπιακός απαιτεί δραστικά μέτρα από την κυβέρνηση, απειλώντας πως «δεν θα συνεχίσει να παίρνει μέρος σε ένα πρωτάθλημα χωρίς το ελάχιστο της ισονομίας και διοργανώσεις απολύτως απαξιωμένες και χειραγωγούμενες».</p>
      <p>Η «ερυθρόλευκη» ΠΑΕ στην επιστολή κάνει λόγο για «εγκαθίδρυση στη διαιτησία ενός συστήματος, που καταφανώς επιχειρεί να χειραγωγήσει αγώνες και αποτελέσματα, υπερασπίζεται με νύχια και με δόντια συγκεκριμένα επιχειρηματικά – ποδοσφαιρικά συμφέροντα, κινείται με δύο μέτρα και δυο σταθμά απέναντι σε σοβαρότατες περιπτώσεις παράβασης των Κανόνων του Παιχνιδιού και συντηρεί με κάθε τρόπο μια λογική διαχωρισμού των ομάδων που παίρνουν μέρος στο πρωτάθλημα «σε παιδιά και αποπαίδια».</p>
      <p>Στην επιστολή υπάρχει αναφορά σε «βιομηχανία πειθαρχικών διώξεων εναντίον αξιωματούχων της Π.Α.Ε. Ολυμπιακός για δήθεν δυσμενείς δηλώσεις, που έχει στηθεί στην ΕΠΟ, ενώ την ίδια ώρα ακραίες περιπτώσεις δυσμενών δηλώσεων, ανακοινώσεων, δημοσιεύσεων στα social media αξιωματούχων άλλων ομάδων ούτε καν συγκινούν τις υπηρεσίες της Ε.Π.Ο. και τους υπεύθυνους δίωξης ποδοσφαιρικών αδικημάτων, με αποτέλεσμα οι αξιωματούχοι αυτοί να καθυβρίζουν τους πάντες, ακόμη και τον υφυπουργό Αθλητισμού, παραμένοντας στο απυρόβλητο».</p>
      <p>Η ΠΑΕ Ολυμπιακός αναφέρεται στην ανάγκη «να παρέμβει η κυβέρνηση, δια του αρμόδιου Υφυπουργού, ώστε να αντιμετωπιστεί άμεσα η σημερινή κατάσταση και να διαμορφωθούν οι όροι για ένα νέο τοπίο στη διοίκηση και στη λειτουργία του ελληνικού ποδοσφαίρου».</p>
      <p>Σε διαφορετική περίπτωση, προειδοποιεί ότι δεν είναι διατεθειμένη να συνεχίσει να «παίρνει μέρος σε ένα πρωτάθλημα που δεν διασφαλίζει ούτε το ελάχιστο της ισονομίας των ομάδων και οι διοργανώσεις του οποίου είναι απολύτως απαξιωμένες και χειραγωγούμενες».</p>
    </article>
  </body>
</html>