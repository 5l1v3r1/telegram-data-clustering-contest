<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/petites-mitjanes/rei-del-pop-Michael-Jackson_0_2345765414.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:00:00+00:00"/>
    <meta property="og:title" content="El rei del pop que no és Michael Jackson"/>
    <meta property="og:description" content="Fermín Pérez va obrir el primer restaurant O’Retorno l’any 1992; ara ja en té set on serveix 126.000 quilos d’aquest cefalòpode"/>
  </head>
  <body>
    <article>
      <h1>El rei del pop que no és Michael Jackson</h1>
      <h2>Fermín Pérez va obrir el primer restaurant O’Retorno l’any 1992; ara ja en té set on serveix 126.000 quilos d’aquest cefalòpode</h2>
      <address><time datetime="2019-11-16T23:00:00+00:00">16 Nov 2019, 23:00</time> by <a rel="author">ELISABET ESCRICHE</a></address>
      <p><b>L’any passat va vendre 126.000 quilos de pop en els set restaurants que té a Barcelona</b>. Proporcionalment, però, aquest no és el seu rècord: “Vaig arribar als 66.000 quilos quan només tenia dos establiments, però ara el pop està més car”, explica Fermín Pérez, propietari de la cadena de restaurants O’Retorno. Abans d’erigir-se en rei del pop, Pérez, de 60 anys, va treballar de tot: en una fusteria, repartint fruita en una furgoneta, en una granja cuidant vaques, en un bar i, fins i tot, va tenir una petita botiga de queviures on per un engany va perdre molts diners.</p>
      <p>Va arribar a la capital catalana amb només 18 anys. Era l’any 1978 i venia a buscar-se la vida després d’una infància en un petit poble de Lugo marcada per la mort del seu pare quan només tenia 12 anys. “Ens vam quedar sols i en la misèria”. Sense voler-ho va haver d’assumir el paper de “segon pare” dels seus dos germans. “D’escola n’he vist poca, l’objectiu era que a casa entrés menjar”. Després d’encadenar una feina darrere de l’altra a Barcelona, fer la mili, portar tota la família a la ciutat i un intent fallit de tornar a viure a Galícia, l’any 1992 va decidir comprar un petit bar del carrer Urgell amb els seus germans. Tot i que reconeix que no cuina, aleshores ja tenia clar quin era l’objectiu: “Que les persones del meu entorn mengessin bé”. Per adquirir-lo va demanar un préstec al banc de 10 milions de les antigues pessetes (60.000 euros).</p>
      <p>El negoci va començar a servir “una mica de tot”, pop inclòs. “Va ser la clientela la que va anar demanant-ne més, fins a convertir-lo en el plat estrella”, assegura. Els primers anys van ser difícils. Es llevava de matinada per anar a Mercabarna a comprar el pop i treballava fins a la mitjanit. “Pràcticament tot el sou anava a pagar la quota mensual del préstec, que superava els 3.000 euros perquè tenia uns interessos molt alts”, recorda.</p>
      <figure>
        <img src="https://emprenem.ara.cat/2019/11/16/imatges/declaferminWEB_2345175707_67444037_532x400.jpg"/>
      </figure>
      <p>El boca-orella va ser la seva millor publicitat, i quan el negoci ja començava a acumular llargues cues per aconseguir una taula, el 2004 va decidir obrir un segon restaurant, el Maxi, i, dos anys més tard, el tercer: el Porvenir. Els altres quatre els va obrir de cop, amb l’ajuda d’altres empresaris, el 2017.</p>
      <p>Tots els establiments els té concentrats a la zona del Clínic excepte un que és a la Zona Franca. “Per tenir-los controlats”. “La clau? Oferir quantitat, qualitat i preu”, explica.</p>
      <p>El seu imperi del pop ja té 103 treballadors i alimenta un miler de persones al dia. “Que si obriré nous locals? Mai se sap, a mi només em passen pel cap coses dolentes”, diu amb to irònic. De Galícia en conserva l’escapada que fa cada estiu per carregar piles al seu poble i part del peix i el marisc que serveix diàriament als locals, perquè la majoria del pop ve del Marroc.</p>
      <p>Els seus dos fills, que treballen en el negoci, ja estan preparats per agafar el relleu quan decideixi desenganxar-se del dia a dia. El moment no el té clar. El que no dubta és que de Barcelona no es mourà i a què deu el seu èxit: “Si algun dia falta pa en algun dels meus restaurants no passa res, però si no tenim pop, ja podem tancar”.</p>
    </article>
  </body>
</html>