<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/abd-den-guney-kore-ye-cagri-1207684.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-16T23:10:00+00:00"/>
    <meta property="og:title" content="ABD'den Güney Kore'ye çağrı"/>
    <meta property="og:description" content="ABD Savunma Bakanı Esper, Güney Kore'nin ülkede konuşlu 28 bin ABD askerinin masraflarına daha fazla katkıda bulunması için bu ülkeye çağrı yaptı."/>
  </head>
  <body>
    <article>
      <h1>ABD'den Güney Kore'ye çağrı</h1>
      <h2>ABD Savunma Bakanı Esper, Güney Kore'nin ülkede konuşlu 28 bin ABD askerinin masraflarına daha fazla katkıda bulunması için bu ülkeye çağrı yaptı.</h2>
      <address>
        <time datetime="2019-11-16T23:10:00+00:00">16 Nov 2019, 23:10</time>
      </address>
      <p><b>ABD Savunma Bakanı Mark Esper</b>,<b> Güney Kore Savunma Bakanı Jeong Kyeong-doo</b> ile yıllık <b>Güvenlik Danışma Toplantısı</b>'ndan önce düzenlediği basın toplantısında, Seul ve Japonya yönetimine süresi 23 Kasım'da dolacak askeri istihbarat bilgisi paylaşımına yönelik anlaşmayı yenilemelerini istedi.</p>
      <p>
        <b>"İSTİHBARAT ANLAŞMASINI SONLANDIRIRSAK BU KUZEY KORE ve ÇİN'İN İŞİNE YARAR"</b>
      </p>
      <p>İki ülkenin, Ekim 2016'da imzaladığı ve istihbarat bilgilerini birbirleriyle ve üçüncü taraf olarak <b>ABD </b>ile paylaşmalarına olanak sağlayan istihbarat anlaşmasının sonlandırılmasının sadece <b>Kuzey Kore </b>ve <b>Çin</b>'in işine yarayacağını savunan <b>Esper</b>, "Sadece bu bile, oturup ittifakımızı ortak tehdit ve zorluklara birlikte cevap verebilecek şekilde yeniden sağaltmamız için güçlü bir neden" ifadesini kullandı.</p>
      <p>
        <b>"GÜNEY KORE DAHA FAZLA KATKI SAĞLAYABİLİR"</b>
      </p>
      <p><b>ABD Savunma Bakanı Esper</b>, Güney Kore'de konuşlu 28 bin ABD askerinin masraflarını paylaşma konusunda da "Güney Kore zengin bir ülke, savunma maliyetinin karşılanmasına yardım için daha fazla ödeme yapabilir ve yapmalıdır" değerlendirmesinde bulundu.<br/><br/>Güney Kore'nin geçmişte masraflara makul bir katkıda bulunduğunu söyleyen Esper, tarafların yıl sonuna kadar bu konuda mutabakat sağlanmasının önemli olduğunu ifade etti.<br/><br/><b>WASHINGTON 5 MİLYAR DOLAR KATKI İSTİYOR</b></p>
      <p>Washington'un, Seul'ün Güney Kore'deki ABD askeri varlığının masraflarına yaklaşık 5 milyar dolar katkıda bulunmasını istediği belirtiliyor.</p>
      <p>ABD Başkanı Donald Trump'ın Seul'ün masraflara daha fazla katkıda bulunmasını istemesi üzerine, şubat ayında yapılan anlaşmada, Güney Kore, bu yıl için 880 milyon dolar katkıda bulunmayı kabul etmişti. Bu miktar geçen yıldan yüzde 8.2 daha yüksekti.</p>
    </article>
  </body>
</html>