<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koncert-v-rudolfinu-koncil-ovacemi-ve-stoje-pro-gaucka-a-pitharta/1821966?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T23:31:00+00:00"/>
    <meta property="og:title" content="Koncert v Rudolfinu končil ovacemi ve stoje pro Gaucka a Pitharta"/>
    <meta property="og:description" content="Praha - Několikaminutovým potleskem ve stoje skončil dnes večer koncert České studentské filharmonie ke Dni studentstva a 30. výročí listopadové revoluce v pražském Rudolfinu. Vedle filharmoniků si ovace vysloužili za svá slova o svobodě také bývalý německý prezident Joachim Gauck a někdejší český premiér a předseda Senátu Petr Pithart. Podle obou politiků je za demokracii potřeba dál bojovat a nepodléhat vábení populistů."/>
  </head>
  <body>
    <article>
      <h1>Koncert v Rudolfinu končil ovacemi ve stoje pro Gaucka a Pitharta</h1>
      <address><time datetime="2019-11-16T23:31:00+00:00">16 Nov 2019, 23:31</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Několikaminutovým potleskem ve stoje skončil dnes večer koncert České studentské filharmonie ke Dni studentstva a 30. výročí listopadové revoluce v pražském Rudolfinu. Vedle filharmoniků si ovace vysloužili za svá slova o svobodě také bývalý německý prezident Joachim Gauck a někdejší český premiér a předseda Senátu Petr Pithart. Podle obou politiků je za demokracii potřeba dál bojovat a nepodléhat vábení populistů.</p>
      <p>Podle Gaucka listopadová revoluce roku 1989 dovedla značnou část střední a východní Evropy do období naděje a změn. Německý exprezident, který se před pádem železné opony zapojoval do opozičního hnutí ve východním Německu, několikrát ve svém projevu zmínil Václava Havla a jeho slova o "moci bezmocných". Uvedl, že Charta 77 se stala zdrojem inspirace i pro kritiky východoněmeckého režimu.</p>
      <figure>
        <img src="https://i3.cn.cz/3/1573944143_P201911160770501.jpg"/>
      </figure>
      <p>"K zásadním poselstvím pokojné či sametové revoluce patří, že my sami se můžeme zplnomocnit k jednání. Náš osud záleží na nás. Vydobyli jsme si to, po čem dodnes touží lidé v mnoha zemích světa: mír, svobodu, lidská práva a také blahobyt," řekl německý exprezident. Podle něj je "tím otřesnější", že v mnoha středo a východoevropských zemích se politici snaží podkopávat základy svobody, demokracie a vlády práva. Liberální demokracii je proto potřeba bránit a "nechat naprázdno vyznít vábení populistů", řekl Gauck.</p>
      <p>Pithart ve svém projevu srovnával situaci a život východních Němců a Čechů za minulého režimu. Zavzpomínal na dobu před 30 lety, kdy přes Prahu a německé velvyslanectví prchali lidé z východního Německa do západního. "Byla to pro nás lekce. Pro svoji svobodu musíte něco udělat. Pro svobodu je třeba si fyzicky dojít, sejít z chodníku do vozovky," řekl Pithart. Hlavní překážky jsou podle něj v hlavách lidí a vybudování svobodné občanské společnosti zřejmě potrvá ještě dalších 30 let. Také český expremiér zmínil nebezpečí "přenosné nákazy populismu".</p>
      <p>V Rudolfinu nechyběl ministr zahraničí Tomáš Petříček (ČSSD), řada senátorů či někdejší studentský vůdce Šimon Pánek. Dámy a pánové v zaplněné Dvořákově síni měli na oblečení často připnuté trikolory. Filharmonie uspořádala dnešní koncert spolu s Ústavem pro studium totalitních režimů. Pod taktovkou dirigenta Roberta Kružíka zazněla Meditace na staročeský chorál Sv. Václave Josefa Suka, třetí a čtvrtá věta z Beethovenovy Osudové, předehra Můj Domov Antonína Dvořáka a Sinfonietta Leoše Janáčka. Publikum ocenilo výkony hudebníků dlouhým aplausem.</p>
      <p>První koncert ke Dni studentstva se v Rudolfinu konal 17. listopadu před deseti lety. Další se pak uskutečnily v roce 2014, 2015 a 2017. Publikum na nich slyšelo třeba pěvecké sbory či romskou hudbu.</p>
    </article>
  </body>
</html>