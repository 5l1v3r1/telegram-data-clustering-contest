<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621731/%D9%82%DB%8C%D9%85%D8%AA-%DA%AF%D8%B1%D8%A7%D9%86%E2%80%8C%D8%AA%D8%B1%DB%8C%D9%86-%D8%AE%D8%A7%D9%86%D9%87%E2%80%8C-%D9%81%D8%B1%D9%88%D8%AE%D8%AA%D9%87-%D8%B4%D8%AF%D9%87-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T08:55:00+00:00"/>
    <meta property="og:title" content="قیمت گران‌ترین خانه‌ فروخته شده در تهران"/>
    <meta property="og:description" content="خانه‌ای در محله درختی سعادت‌آباد با ۵۲۳ متر مربع متراژ لقب گران‌ترین خانه معامله شده‌ی بازار مسکن شهر تهران در مهرماه ۱۳۹۸ را به خود اختصاص داد."/>
  </head>
  <body>
    <article>
      <h1>قیمت گران‌ترین خانه‌ فروخته شده در تهران</h1>
      <address>
        <time datetime="2019-11-16T08:55:00+00:00">16 Nov 2019, 08:55</time>
      </address>
      <p>
        <i>خانه‌ای در محله درختی سعادت‌آباد با ۵۲۳ متر مربع متراژ لقب گران‌ترین خانه معامله شده‌ی بازار مسکن شهر تهران در مهرماه ۱۳۹۸ را به خود اختصاص داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهرماه امسال محله بلوار دریا در منطقه ۲ بیشترین ارزش معاملات، محله جنت‌آباد جنوبی در منطقه ۵ بیشترین تعداد قراردادهای خرید و فروش و محله سرتخت در منطقه ۲۰ بالاترین میزان رشد سالیانه قیمت مسکن شهر تهران را به خود اختصاص دادند. اما از نظر قیمت کل، خانه‌ای در محله درختی واقع در سعادت‌آباد با ۵۲۳ متر مربع متراژ و ارزشی بالغ بر ۳۳ میلیارد و ۲۰۰ میلیون تومان، لقب گران‌ترین خانه را به خود اختصاص داده است. از سوی دیگر خانه‌ای ۳۴۷ متری در محله امام‌زاده قاسم با قیمت متری ۷۱ میلیون و ۹۵۰ هزار تومان رکورد گرانترین خانه را از نظر قیمت هر متر مربع کسب کرد.</p>
      <p>منطقه ۲ کانون ارزش معاملات در بازار مسکن</p>
      <p>آمار به دست آمده از سامانه آماری کیلید نشان می‌دهد پنج محله‌ای که بیشترین ارزش معاملات را به خود اختصاص داده‌اند، به ترتیب بلوار دریا با ۱۵۰ میلیارد و ۳۵۷ میلیون تومان طی ۳۶ معامله، سعادت آباد با ۱۳۱ میلیارد و ۳۶۱ میلیون تومان طی ۳۱ خرید و فروش، کاشانک با ۷۹ میلیارد و۶۸۰ میلیون تومان در۱۷ معامله و امامزاده قاسم و امانیه به ترتیب با ۷۶ میلیارد و ۴۱۷ میلیون و ۷۲ میلیارد و ۴۳۵ میلیون تومان با ۱۰ و ۱۷ مورد خرید و فروش ملکی، بالاترین میزان ارزش قیمت را از آن خود کردند.</p>
      <figure>
        <img src="https://aftabnews.ir/files/fa/news/1398/8/25/359737_642.jpg"/>
      </figure>
      <p>اما اگر بخواهیم میزان تورم به وجود آمده در بازار مسکن را به درستی درک کنیم، کافی است ارزش و تعداد معاملات رخ داده را با همین بازه زمانی در سال گذشته مقایسه کنیم. گزارش بانک مرکزی، خبر از نصف شدن تعداد معاملات می‌دهد اما این کاهش‌کمی، ارزش معاملات را کاهش نداده؛ حتی در برخی مناطق افزایش هم داشته است.</p>
      <p>سال گذشته بلوار دریا ۶۸ مورد معاملاتی را با ارزش ۱۵۱ میلیارد و ۵۰۷ میلیون تومان ثبت کرد و محله سعادت‌آباد نیز طی ۷۳ مورد خرید و فروش ۲۴۹ میلیارد و ۹۲۱ میلیون تومان در ارزش معاملات را رقم زده بود. کاشانک نیز به همین نسبت ۵۰ درصد کاهش را تجربه کرده و با ۳۶ مورد خرید و فروش به ارزش ۱۲۹ میلیارد و ۶۰۳ میلیون تومان، مهرماه سال گذشته را پشت سرگذاشت. درهمین راستا محله امامزاده قاسم ۱۰۷ میلیارد و ۸۲۰ میلیون تومان طی ۲۷ مورد معاملاتی و امانیه با ۱۳۲ میلیارد و ۶۱۴ میلیون تومان در ۵۴ مورد خرید وفروش که تفاوت قیمتی بیش از سه برابر نسبت به مهرماه امسال داشته، هفتمین ماه سال پیش را پشت سر گذاشتند.</p>
      <p>این آمار به صراحت افزایش قیمت مسکن و کاهش تعداد معاملات را نشان می‌دهد که راهنمای خوبی برای اعمال سیاست‌گذاری‌های منطقه‌ای محسوب می‌شود. از طرفی متقاضیان خرید در این مناطق نیزمی‌توانند با بررسی این آمار، روند نوسانات روی داده را مشاهده و برای ورود به آن محلات تصمیم‌گیری کنند.</p>
      <p>شروع روند افزایش معاملات از مهرماه</p>
      <p>اما باید مدنظر داشته باشیم مهرماه آغاز سال تحصیلی است و خانواده‌های کمتری در این بازه زمانی نقل و انتقال ملکی انجام می‌دهند. با این حال مهر امسال نسبت به شهریورماه، روند افزایشی در تعداد معاملات داشته و با ۶۵۷ مورد افزایش در معاملات عدد ۳هزار و۵۱۲ مورد معاملاتی را ثبت کرده است. این درحالی است که ابتدای سال تحصیلی در سال ۹۷، ۹ هزار و۵۷۵ عدد خرید و فروش ثبت شده بود.</p>
      <p>آماری که شاید برای سرمایه‌گذاران از اهمیت بیشتری برخوردار باشد، روند طی شده در محلاتی است که بیشترین رشد قیمت را تجربه کرده‌اند. نکته قابل توجه استقبالی است که در محله‌های ارزان‌تر روی داده و به همین نسبت بیشترین افزایش قیمت را به خود اختصاص داده‌اند. منطقه ۲۰ با رشد ۹ درصدی قیمت و محله سرتخت در همین منطقه، با رشد ۱۲ درصدی بیشترین‌ افزایش قیمت را در مهرماه تجربه کرده‌اند.</p>
      <p>یکی از مناطقی که همیشه برای متقاضیان سکونت در غرب تهران و مشاورین املاک جذاب بوده منطقه ۵ تهران است. این منطقه به دلایل مختلف همیشه متقاضی زیادی برای خرید یا اجاره داشته و هنوز همان جذابیت‌ها را به همراه دارد. به طوری که مهرماه امسال نیز رکورد بیشترین تعداد معاملات را منطقه ۵ به خود اختصاص داده و مشاورین املاک در این منطقه ۵۰۳ معامله مسکنی داشتند. در این راستا محله‌ای که بیشترین آمار معاملات را به خود اختصاص داده، جنت آباد جنوبی با ۵۴ معامله به ارزش ۵۸ میلیارد تومان بوده است.</p>
      <p>بالاترین میزان کاهش قیمت ماهیانه در منطقه ۲۲</p>
      <p>در این میان باید به مناطقی که روند کاهشی در قیمت معاملات داشته‌اند و می‌توان به عنوان مناطق هدف برای خرید و سرمایه‌گذاری به این مناطق نگاه کرد نیز توجه خاصی داشت. منطقه ۲۲ با کاهش ۱۴.۵ درصدی در قیمت فرصت خوبی برای ورود سرمایه‌گذاران به شمارمی‌رود. همچنین محله گلستان که یکی از محله‌های خوب این منطقه محسوب می‌شود، کاهش ۱۸.۷ درصدی را در قیمت تجربه کرده است.</p>
      <p>مهرماه سال گذشته گرانترین منطقه‌ در تهران منطقه یک بود و شاخص قیمتی آن متری ۱۸ میلیون و ۲۰۰ هزار تومان ثبت شد. اما امسال همین منطقه با نزدیک به ۱۰ میلیون تومان افزایش، متری ۲۸ میلیون و ۸۶۰ هزار تومان قیمت گذاری شده است.</p>
      <p>کدام مناطق بیشترین افت قیمت ماهیانه را داشتند؟</p>
      <p>مهرماه ۱۳۹۸ مناطقی از تهران که بیشترین روند کاهشی را در شاخص قیمت نسبت به ماه قبل تجربه کرده‌اند، به ترتیب منطقه ۲۲ با ۱۴.۵ درصد نزول قیمت، ۲۱ با ۱۴.۲ درصد، منطقه ۱۸ با ۱۲ درصد، تهرانپارس و منطقه ۷ با ۸.۸ درصد، ۱۱ با۷.۹ درصد، ۱۵ با ۷.۶ درصد، منطقه ۵ با ۵ درصد، ۱۴ با ۴.۹ درصد، ۶ با ۴.۳، منطقه ۳ با ۳ و ۳ دهم درصد، ۱۰ با ۲.۲، ۱۲ با ۱.۸ درصد، منطقه ۴ با ۱.۶، منطقه ۹ و ۱۶ با ۰.۴ درصد و منطقه ۲ با ۰.۳ درصد بوده‌اند.</p>
    </article>
  </body>
</html>