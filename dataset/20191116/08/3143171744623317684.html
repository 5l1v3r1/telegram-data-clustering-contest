<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/studenti-disabili-la-regione-taglia-fondi-a-rischio-130-posti-di-lavoro.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T08:52:36+00:00"/>
    <meta property="og:title" content="Studenti disabili: la Regione taglia fondi. A rischio 130 posti di lavoro"/>
    <meta property="og:description" content="Protesta la Fiadel: la Regione da gennaio non pagherà più l'assistenza agli studenti disabili. Le scuole dovranno provvedere con proprio personale."/>
  </head>
  <body>
    <article>
      <h1>Studenti disabili: la Regione taglia fondi. A rischio 130 posti di lavoro</h1>
      <address><time datetime="2019-11-16T08:52:36+00:00">16 Nov 2019, 08:52</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Protesta la Fiadel: la Regione da gennaio non pagherà più l'assistenza agli studenti disabili. Le scuole dovranno provvedere con proprio personale.</i>
      </p>
      <p>Da gennaio 2010 l’assistenza igienico-personale degli studenti disabili sarà di competenza del personale scolastico ATA. A deciderlo la <b>Regione Siciliana, che con un colpo di penna ha cancellato 130 posti di lavoro</b> nelle scuole di competenza della Città Metropolitana di Messina.</p>
      <h3>La Regione non paga più</h3>
      <p>Immediata la reazione del sindacato autonomo <b>FIADEL, </b>che dopo avere letto la nota del Dipartimento Servizi sociali ha scritto al presidente della V Commissione dell’ARS, al presidente della Regione Sicilia Nello Musumeci e all’assessore alla Famiglia e alle Politiche sociali, per chiedere un’audizione. La <b>Regione</b> ha quindi deciso di <b>non pagare più per il servizio di assistenza</b> di base destinato agli <b><a href="https://www.tempostretto.it/news/assistenza-studenti-disabili-la-fiadel-il-bando-ce-26-progetti-presentati.html">studenti disabili</a></b>, che da gennaio sarà “di <b>esclusiva pertinenza delle scuole</b>, che devono provvedervi con proprio personale adeguatamente formato”.</p>
      <h3>Disagi anche a Barcellona</h3>
      <p>Problemi anche a <b>Barcellona Pozzo di Gotto</b>. Il nucleo di valutazione del Dipartimento Regionale della Famiglia e delle politiche Sociali ha espresso il parere di non congruità relativamente al Piano di Zona 2018-2019 relativo all’ Assistenza di base specialistica nelle scuole per gli alunni disabili: pure in questo caso le spese per l’assistenza degli studenti disabili saranno di competenza dell’istituto scolastico.</p>
      <h3>Cancellati 130 posti di lavoro</h3>
      <p>“Come FIADEL esprimiamo esprime forte preoccupazione in merito al mantenimento dei livelli occupazionali del personale che da anni è impegnato ad assicurare il servizio per la Città Metropolitana e il Comune di Barcellona -scrivono i dirigenti sindacali C<b>lara Crocè e Gianluca Gangemi</b> e <b>Giuseppe Badagliacca</b>, segretario regionale FIADEL- Questi provvedimenti comporteranno l<b>’improvvisa disoccupazione di 130 operatori c</b>he saranno privati di ogni forma di sostentamento per loro e per le proprie <b><a href="https://www.tempostretto.it/news/servizio-asacom-assistenza-studenti-disabili-gravi-operatori-ennesima-beffa.html">famiglie</a></b>. Tutto ciò sta provocando g<b>rave clima di tensione sociale</b> che non può essere sottovalutato dal governo regionale e dalla deputazione”.</p>
      <h3>Protesta la Fiadel</h3>
      <p>In attesa della risposta dell’amministrazione regionale, la FIADEL ha incontrato il parlamentare ARS Danilo Lo Giudice e ha illustrato i dettagli della vertenza. Al termine dell’incontro con il sindacato anche il deputato ha inviato una richiesta di audizione alla V Commissione di Palazzo dei Normanni.</p>
      <h4>Articoli correlati</h4>
    </article>
  </body>
</html>