<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/desetki-gorski-pojari-bushuvat-v-avstraliia.429840"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T08:32:00+00:00"/>
    <meta property="og:title" content="Десетки горски пожари бушуват в Австралия"/>
    <meta property="og:description" content="Очаква се температурите да се повишат още | Dnes.bg"/>
  </head>
  <body>
    <article>
      <h1>Десетки горски пожари бушуват в Австралия</h1>
      <h2>Очаква се температурите да се повишат още</h2>
      <address><time datetime="2019-11-16T08:32:00+00:00">16 Nov 2019, 08:32</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Десетки горски пожари горяха днес по източното крайбрежие на Австралия. Пожарникарите се опитаха да засилят мерките срещу разпространението на огъня поради очакваното горещо време през новата седмица, предаде Ройтерс.</p>
      <p>Към тази сутрин на територията на щата Нов Южен Уелс е имало 59 пожара, като 13 все още не са овладени, заяви щатската пожарна.</p>
      <p>През нощта пожарникарите предприеха допълнителни мерки, за да предотвратят разпространението на пожар, горящ на площ от над 400 000 декара близо до северозападните покрайнини на Сидни. Те започнаха да палят така наречените насрещни огньове, тактика, целяща да обезсили пламъците на пожара, като предварително се изгори сухата растителност на пътя му.</p>
      <p>От пожарната посочиха, че това е важна работа, която е свършена с оглед на предстоящото влошаване на условията през новата седмица.</p>
      <p>Тогава се очаква температурите да се повишат и няма изгледи да завали дъжд.</p>
      <p>През последната седмица горски пожари в Австралия отнеха живота на няколко души, а близо 300 домове бяха унищожени, припомня БТА. <br/> </p>
    </article>
  </body>
</html>