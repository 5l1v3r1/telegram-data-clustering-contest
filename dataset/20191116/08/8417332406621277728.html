<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/16/Frode-Berg-et-steg-n%C3%A6rmere-hjemreise-20407757.ece"/>
    <meta property="og:site_name" content="adressa.no"/>
    <meta property="article:published_time" content="2019-11-16T08:38:08+00:00"/>
    <meta property="og:title" content="Frode Berg et steg nærmere hjemreise"/>
    <meta property="og:description" content="Fredag ble spiondømte Frode Berg (64) overlevert til den norske ambassaden i Litauen, og han kan snart gjenforenes med sin familie etter nesten to år i fengsel."/>
  </head>
  <body>
    <article>
      <h1>Frode Berg et steg nærmere hjemreise</h1>
      <address><time datetime="2019-11-16T08:38:08+00:00">16 Nov 2019, 08:38</time> by <a rel="author"> NTB</a></address>
      <p>Fredag ble spiondømte Frode Berg (64) overlevert til den norske ambassaden i Litauen, og han kan snart gjenforenes med sin familie etter nesten to år i fengsel.</p>
      <aside><a href="https://www.adressa.no/nyheter/innenriks/2019/11/16/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/16/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/16/javascript:void(0);">Del denne artikkelen på e-post</a></aside>
      <p>– Tiden i fengsel har vært en stor belastning for Frode Berg og hans nærmeste. Vi er glade for at han nå kan gjenforenes med sin familie. Vi har arbeidet systematisk for å få Frode Berg hjem helt fra han ble arrestert, sa utenriksminister Ine Eriksen Søreide (H) fredag.</p>
      <p>Overleveringen skjedde etter at de siste bitene i en spionutvekslingsavtale mellom Russland og Litauen falt på plass.</p>
      <p>– Da er jeg endelig ute av Russland etter to år i Lefortovo-fengselet. Dette var jeg ikke forberedt på. Det har vært tøft, og ventetida lang. To år i et russisk varetektsfengsel er en tøff påkjenning, både for meg selv og for min familie, sa Berg i et videoopptak som var lagt ut på Facebook-siden til hans norske advokat, Brynjulf Risnes, først omtalt av <a href="https://www.aftenposten.no/norge/i/kJxkR6/frode-bergs-foerste-kommentar-som-fri-mann-det-her-var-jeg-ikke-forberedt-paa">Aftenposten.</a></p>
      <p>Den pensjonerte grenseinspektøren er sliten, men ved godt mot etter at utleveringen i Litauen er overstått. Det er uvisst når han drar hjem til Norge.</p>
      <h3>Fri etter to år i fengsel</h3>
      <p>Klokken 11 fredag ble den spiondømte nordmannen ført over grensa ved Kaliningrad. Nesten to år etter at han ble pågrepet i Russland, var han fri.</p>
      <p>Hans kone Anita og datter Christina befant seg i Oslo da nyheten ble kjent.</p>
      <p>– Vi er glade og lettet, sier Anita Berg til NTB. Hun har ikke snakket med ektemannen på én måned før utvekslingen.</p>
      <p>Berg ble møtt av sin norske advokat Brynjulf Risnes og den norske diplomaten Karsten Klepsvik da han krysset grensen mellom Kaliningrad og Litauen fredag formiddag. I løpet av ettermiddagen fikk han tilsyn av lege, og det ble utstedt nytt pass til ham. Norske myndigheter har understreket at de ønsker å bistå Berg med det han måtte trenge, inkludert transport hjem.</p>
      <h3>Litauen eneste mulighet</h3>
      <p>Overleveringen skjedde etter at de siste bitene i en spionutvekslingsavtale mellom Russland og Litauen falt på plass. De to spionasjedømte russerne Nikolaj Filiptsjenko og Sergej Moisejenko ble benådet, og deretter utvekslet med Berg og to spionasjedømte litauere i russisk fangenskap.</p>
      <p>Etter å ha forsøkt flere ulike spor, ble det klart for norske myndigheter at en utveksling i Litauen var eneste mulighet for å få Berg hjem til Norge.</p>
      <p>16. april i år ble Berg funnet skyldig i spionasje og dømt til 14 års fengsel i byretten i Moskva. Han ble benådet som en del av en utvekslingsavtale mellom Russland og Litauen fredag denne uken.</p>
    </article>
  </body>
</html>