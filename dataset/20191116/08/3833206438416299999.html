<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Arestuvan-bez-prichina-muzh-se-depresira-osudi-policiyata-914235"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T08:35:00+00:00"/>
    <meta property="og:title" content="Арестуван без причина мъж се депресира, осъди полицията"/>
    <meta property="og:description" content="Аграр от град Хисаря се депресира, след като прекара едно денонощие без причина в ареста и осъди обл..."/>
  </head>
  <body>
    <article>
      <h1>Арестуван без причина мъж се депресира, осъди полицията</h1>
      <address>
        <time datetime="2019-11-16T08:35:00+00:00">16 Nov 2019, 08:35</time>
      </address>
      <p>Аграр от град Хисаря се депресира, след като прекара едно денонощие без причина в ареста и осъди областната дирекция на МВР за причинените му неимуществени вреди, предаде репортер на <b>Plovdiv24.bg</b>. Според решението на административния съд, пловдивската полиция ще трябва да плати 800 лева обезщетение за престоя в килията.</p>
      <p>Мъжът попаднал зад решетките на 15 февруари - по подозрение за откраднати плугове за оране, но бил освободен на следващия ден. По-късно подал жалба в Пловдив срещу заповедта за арест, която била отменена от районните магистрати. След това внесъл искова молба в административния съд, в която твърдял, че въпросната заповед уронила доброто му име и човешкото му достойнство, създала у него психически дискомфорт и чувство на унижение и срам пред близки и познати в град Хисаря.</p>
      <p>Пред магистратите бил разпитан синът на ищеца. Той разказал, че на 15 февруари униформени от РУ Хисаря дошли в дома им да търсят баща му, който веднага трябвало да се яви в полицията.</p>
      <p>В този момент бащата не бил вкъщи, но като се върнал му казали и той веднага отишъл. След това се обадил на жена си и казал, че ще го задържат за 24 часа, а тя отишла да му занесе ядене. Всички много се уплашили, защото изобщо не знаели за какво става въпрос. Впоследствие разбрали, че повод за задържането са били едни плугове за оране, които те имали от много време, тъй като се занимавали със земеделие, а полицаите мислели, че тези плугове са откраднати.</p>
      <p>Младежът разказал, че баща му излязъл от ареста много уплашен – чувствал се много гадно, тъй като целият град Хисаря говорел, че са го задържали. Няколко дни след като го освободили, бащата започнал да пие някакви хапчета, видимо отслабнал много на килограми, защото тези притеснения и това му състояние продължило два-три месеца. Той не бил същия. Спрял да работи, а те се занимавали със земеделие. Не излизал от вкъщи, тъй като се срамувал от хората и не бил същия човек, както преди.</p>
      <p>Друг свидетел, който познавал ищеца от дете, разказал, че арестантът бил притеснен, разочарован, не бил този човек, който познавал преди. Ищецът му споделил: "Неудобно ми е да виждам децата, срам ме е от хората, срам ме е да излизам в града, не мога да спя“.</p>
      <p>След като разгледали казуса от правна страна, магистратите преценили, че най-справедливото обезщетение, което мъжът трябва да получи е 800 лева.</p>
      <p>Решението подлежи на обжалване с касационна жалба пред Върховния административен съд.</p>
    </article>
  </body>
</html>