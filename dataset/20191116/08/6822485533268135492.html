<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825018.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T08:56:00+00:00"/>
    <meta property="og:title" content="بنزین سفر داده میشود؟"/>
    <meta property="og:description" content="مهر نوشت: سهمیه بندی بنزین در کشور یک شوک به همه افرادی بود که در جریان آن قرار نداشتند، برخی به این فکر هستند که غیر از مصرف روزانه و ماهانه حالا دیگر نمی توانند سفری به شهرهای مختلف کشور داشته باشند. اما سهمیه بندی بنزین در سالهای گذشته نشان داده که برخی اوقات سهمیه ای جداگانه برای انجام سفر اختصاص داده می شد، سهمیه ای که ممکن است در دولت دوازدهم نیز تکرار شود.  "/>
  </head>
  <body>
    <article>
      <h1>بنزین سفر داده میشود؟</h1>
      <address>
        <time datetime="2019-11-16T08:56:00+00:00">16 Nov 2019, 08:56</time>
      </address>
      <p>سهمیه بندی بنزین در دولت نهم و دهم نیز اجرا شده بود اما در کنارش سهمیه ای هم برای بنزین سفر اختصاص می دادند حالا باید دید آیا با طرح جدید سهمیه بندی، توجهی به سفرهای بین شهری خواهد شد یا نه.</p>
      <p>مهر نوشت: سهمیه بندی بنزین در کشور یک شوک به همه افرادی بود که در جریان آن قرار نداشتند، برخی به این فکر هستند که غیر از مصرف روزانه و ماهانه حالا دیگر نمی توانند سفری به شهرهای مختلف کشور داشته باشند. اما سهمیه بندی بنزین در سالهای گذشته نشان داده که برخی اوقات سهمیه ای جداگانه برای انجام سفر اختصاص داده می شد، سهمیه ای که ممکن است در دولت دوازدهم نیز تکرار شود.  </p>
      <p> واریز بنزین سفر از تابستان سال ۸۶ ودر زمان تصدی اسفندیار رحیم مشایی در سازمان پیشین میراث فرهنگی و گردشگری و همزمان با سهمیه بندی بنزین انجام می شد. هر سال ودر زمانهای همچون ابتدای تابستان و روزهای پایانی سال این سهمیه در نظر گرفته شد. </p>
      <p>دولت محمود احمدی نژاد از پنجم تیرماه  سال ۸۶ طرح سهمیه بندی بنزین را به اجرا گذاشت که با اعتراض های زیادی روبر شده ومسئولان ستاد بررسی نحوه اجرای سهمیه بندی بنزین مجبور شدند در مواردی سهمیه بنزین خوردوها را افزایش دهند. همچنین  مسئولان وزارت نفت ایران در روزهای اخیر بارها گفته بودند که به هیچ وجه قصد ندارند سهمیه ویژه ای را برای مسافرت های تابستانی اختصاص دهند؛ اما ستاد اجرای سهمیه بندی بنزین در ایران اعلام کرد که به خودروهای شخصی تا سقف ۱۰۰ لیتر برای انجام مسافرت های تابستانی سهمیه بنزین اضافی داده می شود. حمیدرضا اکبری مقدم از مسئولان این ستاد به مهر گفته بود که این تصمیم به دلیل ضرورت توسعه صنعت گردشگری و نقش سفر در بهداشت روانی مردم گرفته شده است.</p>
      <p> آن زمان هم بسیاری از افراد دولت مخالف آن بودند ولی سازمان میراث فرهنگی وقت از آن دفاع می کرد با این دفاعیه حمید بقایی قائم مقام وقت سازمان که به مردم توصیه کرده بود، سفری انتخاب کنند که کاملا معقول و معمولی باشد. از نظر او سفر معقول یعنی سفری که طولانی نباشد تا بنزین هم زیاد مصرف نکند!</p>
      <p>در تکمیل صحبت های او رحیم مشایی هم که آن موقع رئیس سازمان میراث فرهنگی بود گفته بود حداقل سفر باید ۱۰۰ کیلومتر باشد که برای آن ۱۰ لیتر بنزین در نظر گرفته شده است. این اظهار نظرها پس از کش و قوس های فراوان و تایید و تکذیب های مختلف بلاخره منجر به واریز مقداری بنزین به عنوان سهمیه سفر شد. </p>
      <p>در روزهای آخر سال ۹۱ نیز محمدشریف ملک زاده که آن زمان معاون رئیس جمهور وقت و رئیس سازمان میراث فرهنگی پیشین بود، گفت که با موافقت رئیس جمهور ۵۰ لیتر بنزین سفر در کارت‌های سوخت شارژ می‌شود.  این میزان سوخت به منظور رفاه مردم و انجام سفرهای نوروزی در کارت های سوخت به صورت فوق العاده اضافه شد.</p>
      <p>پس از لغو سهمیه بندی بنزین، کارت سوخت ها به فراموشی سپرده شد و دیگر کسی دغدغه بنزین سفر نداشت تا چهارشنبه شب که یکباره اعلام شد بنزین سهمیه بندی شده است. در دولت دوازدهم طرح سهمیه بندی بنزین بازهم اجرا شد با این تفاوت که بی اطلاع از آن مردم را شوکه کردند. ولی از مدتها قبل برخی از مردان دولت دوازدهم پیش بینی کرده بودند که قرار است  این طرح اجرا شود.  وزارت میراث فرهنگی در نامه ای به وزارت نفت نوشت که اگر قصد اجرایی شدن آن وجود دارد، به فکر سفرهای مردم هم باشید. </p>
      <p>حالا باید دید آیا دولت تدبیر و امید فکری به حال سفرهای مردم خواهد کرد یا نه. ضمن اینکه در روزهای آینده تعطیلات بهمن ماه و سپس تعطیلات نوروز ۹۹ فرصتی برای انجام سفرهای داخلی خواهد بود به خصوص به شهرهای جنوبی . همان شهرهایی که قرار بود در فصل زمستان برای دیدن شان تعطیلات یک هفته ای و زمستانی در نظر گرفته شود. اما با این اوصاف به نظر می رسد در سفرهای داخل شهری نیز مردم با مشکل رو به رو شوند چه برسد به سفرهای بین شهری.</p>
    </article>
  </body>
</html>