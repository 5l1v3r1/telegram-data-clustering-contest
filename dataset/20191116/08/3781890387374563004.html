<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741968"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T08:13:00+00:00"/>
    <meta property="og:title" content="ส.ต.ท.ร่ำไห้'พ่อแม่'ถูกโจรใต้ยิงดับ ภาวนา'จบเสียทีเถอะ'"/>
    <meta property="og:description" content="ส.ต.ท.ประจำ จ.ยะลา ร่ำไห้ตั้งสวดศพ 'พ่อแม่' ที่ถูกคนร้ายขี่ประกบจ่อยิงดับ รับเสียใจเหลือเกินแต่ต้องสู้ต่อไป ภาวนาให้ความรุนแรงนี้จบเสียที"/>
  </head>
  <body>
    <article>
      <h1>ส.ต.ท.ร่ำไห้'พ่อแม่'ถูกโจรใต้ยิงดับ ภาวนา'จบเสียทีเถอะ'</h1>
      <address>
        <time datetime="2019-11-16T08:13:00+00:00">16 Nov 2019, 08:13</time>
      </address>
      <p>
        <b>ส.ต.ท.ประจำ จ.ยะลา ร่ำไห้ตั้งสวดศพ "พ่อแม่" ที่ถูกคนร้ายขี่ประกบจ่อยิงดับ รับเสียใจเหลือเกินแต่ต้องสู้ต่อไป ภาวนาให้ความรุนแรงนี้จบเสียที</b>
      </p>
      <p>กรณี ช่วงเย็นวานนี้ (15 พ.ย.) ขณะที่ นายอนุกูล ขุนแก้ว อายุ 60 ปี ชาว อ.แม่ลาน จ.ปัตตานี ขี่จยย.ฮอนด้า เวฟ 100 ไอ สีดำ–เทา ทะเบียน 1 กฎ 4678 ยะลา ไปตามถนนสายชลประทาน-แม่ลาน ม.5 ต.ควนโนรี อ.โคกโพธิ์ จ.ปัตตานี  โดยมี นางยุพิน ขุนแก้ว อายุ 55 ปี ภรรยา และหลานสาวคือ ด.ญ.จันทราการต์ อินทพรหม อายุ 2 ขวบ นั่งซ้อนท้าย จู่ๆคนร้าย 2 ราย ได้ขี่จยย.มาประกบยิงสองสามีภรรยาเสียชีวิต ส่วนหลานสาวรอดตายหวุดหวิด</p>
      <figure>
        <img src="https://www.dailynews.co.th/admin/upload/20191116/news_ydIArLtiMV151401_533.jpg?v=201911171211?v=2566"/>
      </figure>
      <p>ความคืบหน้าเมื่อวันที่ 16 พ.ย. ร.ต.อ.ณัฐนนท์ อินทองมาก รอง สว.(สอบสวน) สภ.นาประดู่ จ.ปัตตานี พร้อมชุดเก็บกู้วัตถุระเบิด และพฐ. เข้าตรวจสอบที่เกิดเหตุอีกครั้ง แต่ไม่พบปลอกกระสุนหรือหลักฐานใดๆ มีเพียง จยย.ฮอนด้า เวฟ ของผู้ตายที่ล้มคว่ำแน่นอ่งอยู่เท่านั้น คาดว่าคนร้ายใช้ปืน .38 เพื่อหวังสร้างสถานการณ์ยิงผู้บริสุทธิ์ตอบโต้เจ้าหน้าที่รัฐ<br/><br/>สำหรับ สามีภรรยาที่ถูกยิงเสียชีวิตจากเหตุการณ์เมื่อวาน ในวันนี้มีพิธีรดน้ำศพที่วัดโพธาราม บ้านละโพะ หมู่ 3 ต.ป่าไร่ อ.แม่ลาน และทั้งคู่ยังเป็นบิดามารดาของ ส.ต.อ.สุรกานต์ ขุนแก้ว ผบ.หมู่ (ป.) ภ.จว.ยะลา ช่วยราชการ ฝอ.4 ภ.จว.ยะลา โดยบรรยายากาศงานศพที่วัดโพธาราม มีลูก 2 คน และญาติพี่น้องมาร่วมงานท่ามกลางความเศร้าสลด</p>
      <figure>
        <img src="https://www.dailynews.co.th/admin/upload/20191116/news_tFYbwwZYzd151402_533.jpg?v=201911171211?v=3320"/>
      </figure>
      <p>ส.ต.อ.สุรกานต์ เปิดเผยทั้งน้ำตาว่า ตนเป็นตำรวจอยู่ที่ จ.ยะลา กลับมาเยี่ยมบ้านบ่อยๆเพราะอยู่ไม่ไกลนัก พ่อแม่ทำอาชีพตัดยางอาศัยอยู่กับพี่สาว เมื่อทราบข่าวพ่อแม่ถูกยิงเสียชีวิตก็เสียใจมาก ร่ำไห้ไม่หยุดและรีบกลับบ้านมาทำศพ ส่วนเด็กหญิงที่บาดเจ็บเป็นลูกของพี่สาว มีอาการบวมที่หน้าผากจาก จยย.ล้ม<br/><br/><b><i>"ผมเสียใจมาก ทำใจไม่ได้เลย ไม่คิดว่าเรื่องเลวร้ายจะเกิดกับครอบครัวผม แต่สุดท้ายแล้วเมื่อเรื่องเกิดขึ้นแล้วเราทุกคนก็ต้องอยู่กันต่อไป ต้องอยู่ให้ได้ ก็ไม่รู้จะแก้ไขอย่างไร ได้แต่ภาวนาให้มันจบลงเสียทีเถอะ การแก้ปัญหาทุกๆฝ่าย หลายๆด้านจะต้องระดมช่วยกันแก้ปัญหา ให้สถานการณที่เกิดขึ้นจบสิ้นเสียที"</i></b>.</p>
      <figure>
        <img src="https://www.dailynews.co.th/admin/upload/20191116/news_UbPXJRZYqH151400_533.jpg?v=201911171211?v=8094"/>
      </figure>
    </article>
  </body>
</html>