<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/robota-v-ukrajini-skilki-godin-vitrachayut-na-robotu-novini-ukrajini-50053482.html"/>
    <meta property="og:site_name" content="НВ"/>
    <meta property="article:published_time" content="2019-11-16T08:32:00+00:00"/>
    <meta property="og:title" content="Будь-який бізнесмен приречений на важку працю. Відомі українці розповіли, скільки годин на день вони працюють"/>
    <meta property="og:description" content="Журнал НВ розпитав співвітчизників про те, скільки годин на день вони присвячують роботі, після виступу в Києві засновника інтернет-гіганта Alibaba Джека Ма."/>
  </head>
  <body>
    <article>
      <h1>Будь-який бізнесмен приречений на важку працю. Відомі українці розповіли, скільки годин на день вони працюють</h1>
      <h2>Журнал НВ розпитав співвітчизників про те, скільки годин на день вони присвячують роботі, після виступу в Києві засновника інтернет-гіганта Alibaba Джека Ма.</h2>
      <address>
        <time datetime="2019-11-16T08:32:00+00:00">16 Nov 2019, 08:32</time>
      </address>
      <p>Під час цього виступу Джек Ма, який є одним з найуспішніших людей у світі, у своїй київській лекції заявив про те, що успіху в житті доб'ється лише той, хто працює <a href="https://nv.ua/ukr/biz/economics/dzhek-ma-rozpoviv-yak-stati-uspishnim-ya-nikoli-ne-perestayu-pracyuvati-novini-ukrajini-50052352.html">по 12 годин на день і шість днів на тиждень</a>.</p>
      <p>
        <b>Савва Лібкін, власник корпорації Ресторани Савви Лібкіна (Дача, Компот, Стейкхаус, Фарширована риба)</b>
      </p>
      <p>Я працюю без замірів часу і не уявляю, як виміряти власний робочий час. Навіть якщо я вдома з дітьми, то телефон завжди увімкнений і, відповідно, на зв’язку. На круїзному лайнері в районі Антарктики 20 хвилин розмовляв з директором про бізнес. Бізнес не передбачає свободи від бізнесу.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/014/268/original/a42a49a572156e519a1b0f225aa00724.jpeg?stamp=1&amp;q=85"/>
      </figure>
      <p>Шайназ Фірфірай<br/>Довгий день. Скільки можна працювати і як це позначається на здоров'ї?</p>
      <p>Найпродуктивніший час — з 6 до 7 ранку. В цей час я читаю пошту і відповідаю на неї. Ввечері часто затримуюся до 20:00. В офісі не сиджу більше двох годин на день. Моє робоче місце — в ресторанах. Зараз поєдную роль власника з роллю СEO, так що зайнятий весь день.</p>
      <p>Відпочиваю у спортивному залі і в басейні. Іноді ще без телефону гуляю біля моря.</p>
      <p>
        <b>Влад Троїцький, театральний режисер, засновник фестивалю ГогольFest</b>
      </p>
      <p>Як говорив Конфуцій, знайди справу, яку ти любиш, і тобі не доведеться працювати жодного дня у своєму житті. Так ось, я знайшов.</p>
      <p>
        <b>Андрій Федорів, засновник і власник брендингового агентства Fedoriv</b>
      </p>
      <p>Я точно не працюю по вісім годин. Якщо вже працюю, то мій робочий день в середньому триває годин 12−14. У подорожах я не працюю, максимум годину на день по гарячих питаннях.</p>
      <p>І намагаюся більш радикально ділити своє життя. Якщо я вже на роботі, то мені не шкода працювати, але у вихідні - соррі, я не працюю. У вихідні я думаю і читаю книжки. Це час, який у мене для коханої, для дітей і для друзів. А взагалі моя мета — майже не працювати в січні та в липні. Але при цьому під час бізнес-сезону я, напевне, працюю ще більше, ніж Джек Ма.</p>
      <p>Я сприймаю своє життя не як битву за бабло, а як гру, в рамках якої у мене є шанс і щастя створювати нове разом з людьми, від спілкування з якими я отримую кайф. А якщо ще завдяки цьому у мене є гроші на подорожі, картини і хорошу освіту своїх дітей, то я дуже щасливий.</p>
      <p>
        <b>Андрій Бондар, письменник, перекладач</b>
      </p>
      <p>У мене немає такого поняття, як робочий чи неробочий день, тому що я на вільних хлібах і роблю свою роботу, коли захочу. Можу працювати вранці або цілий день не працювати, а працювати вночі. А іноді робота так захоплює, що не можна зупинитися.</p>
      <p>
        <b>Артур Міхно, співзасновник сайту пошуку роботи Work.ua</b>
      </p>
      <p>Мені б хотілося, щоб кількість робочого часу була меншою, але на керівній посаді цього досягти досить складно. При цьому я поділяю думку, що перш за все потрібно працювати головою. Дуже часто буває так, що можна працювати і не десять годин, а подумати і все зробити за годину-дві, або знайти більш короткий шлях вирішення завдання і замість тижня розробки витратити день. Але оскільки світ конкурентний, то потрібно працювати головою, а потім ще й багато.</p>
      <p>Зараз у мене в середньому це годин 10−11 на день. Вісім-дев'ять на роботі і потім ще годину-дві - вдома. У більш ранні часи стартапу бували періоди, коли це було і 13−14 годин на день. У такому режимі зазвичай це не більше кількох місяців за умови натхнення або необхідності ривка.</p>
      <p>Що стосується історії про те, що Microsoft скоротила робочий тиждень і в них підскочила ефективність, то я в це не вірю. Це швидше історії для того, щоб створювати красиві заголовки і піднімати навколо себе хайп. Тобто або маніпуляція статистикою або ж просто банальні помилки й аналіз на коротких дистанціях, що теж часто буває.</p>
      <p>Якщо у тебе є команда, якій цікаво щось робити, і вони натхненні, то вони навпаки будуть горіти і хотіти працювати. А їм скажуть, що ви будете чотири дні працювати? І в них підніметься продуктивність? Не працює це так.</p>
      <p>А якщо всі і так нічого не робили, а їм сказали, що можна день не ходити, а потім розділили той самий обсяг роботи на меншу кількість днів… Ну так, тут можуть бути зони для зростання фейкових показників.</p>
      <p>Всі успішні історії стартапів і великих компаній — там завжди багато і старанно працюють люди.</p>
      <p>Якщо ж ми говоримо не про компанії, а про країни і тренди до зменшення трудового часу, як наприклад у Швейцарії або Німеччині, тут вже можуть бути зовсім інші цілі. Тут людей можуть поступово ментально готувати до того, що роботи буде менше і спостерігати, як це далі буде відображатися на їхньому житті.</p>
      <p>До речі трохи про світи без необхідності роботи писав Олдос Хакслі у прекрасному романі <i>Цей чудовий світ</i>, рекомендую прочитати.</p>
      <p>Коротке резюме: я б не розраховував, що найближчим часом ті, хто будуть мало працювати зможуть добре жити. А ось працювати спочатку головою — це правильна думка.</p>
      <p>
        <b>Олександр Сидоренко (Фоззі), музикант, соліст гурту ТНМК</b>
      </p>
      <p>Працюють на заводі. Ми граємо.</p>
      <p>
        <b>Владислав Чечоткін, творець і власник інтернет-магазину Rozetka.ua</b>
      </p>
      <p>Бізнес — це наймасовіший спорт у світі. І вважаю, що імовірність домогтися успіху без наполегливої, послідовної, кропіткої роботи — дуже низька.</p>
      <p>Я не вірю в казки про те, що хтось може створити бізнес без фанатичної відданості своїй ідеї і без роботи до знесилля. Тому будь-який бізнесмен приречений на важку працю щонайменше перші кілька років його бізнесу.</p>
      <p>У моєму житті баланс — це те, на скільки я рухаю повзунок між бажанням досягти більшого в бізнесі і бажанням бути із сім'єю або хобі. І, на жаль, якщо повзунок зміщується в бік сім'ї/хобі, бізнес починає гальмувати.</p>
      <p>
        <b>Павло Шеремета, економіст, екс-міністр економічного розвитку і торгівлі України</b>
      </p>
      <p>Якщо вважати роботою всі ділові зустрічі з партнерами або читання Financial Times або НВ, то я працюю з дев’яти до дев’яти сім днів на тиждень.</p>
      <p>Я знаю про популярний зараз німецький підхід працювати по чотири години на день, чотири дні на тиждень. Але хочу порадити дорогим українцям, щоб вони згадали, який ВВП на душу населення в Німеччині, Китаї та Україні. І, на жаль, наш ВВП на душу населення ближче до китайського, ніж до німецького.</p>
      <p>Звісно, я чув про експеримент Microsoft зі скорочення робочого тижня до чотирьох днів, який призвів до підвищення продуктивності на 40%. Думаю, таке може бути, тому що там є більш просунуті інформаційні технології, і, що більш важливо, більш просунуті управлінські технології. А це вміння провести нараду і вміння перевести процесну роботу у проектну.</p>
      <p>А українці дивляться і думають: давайте працювати менше, ніби це приведе нас до підвищення продуктивності. Ні, не приведе. Тому що в нас не вистачає капіталу фінансового, інформаційного та управлінського. І якщо ми будемо менше працювати, у нас буде менший результат і менший ВВП.</p>
      <p>
        <b>Мирослав Слабошпицький, кінорежисер</b>
      </p>
      <p>Оскільки моя робота не обмежується графіком з дев’яти до п’яти, я працюю весь час, крім того часу, коли сплю. Хоча, думаю, що й уві сні я іноді теж працюю. І більше втомлююся, коли в мене трапляється якась пауза, тому що я — класичний трудоголік.</p>
      <p>За всієї моєї поваги до Джека Ма, Ілона Маска та іже з ними, до всіх їхніх порад ставлюся з обережністю. Оскільки вся їхня філософія заснована на похибці, яку прийнято називати «помилка того, хто вижив» [різновид систематичної помилки відбору, коли про групу бомбардувальників, які повернулися на базу, «тих, які вижили», є багато даних, а про загиблих — практично немає]. І виходить, що люди, які досягли успіху, просто намагаються його якось пояснити. Тому для мене всі ці історії як білий шум.</p>
      <p>
        <b>Роман Бондар, заступник генерального директора Укроборонпрому</b>
      </p>
      <p>Нещодавно проаналізували статистику — нова команда Укроборонпрому проводить в офісі по 13−14 годин на добу. Це ненормальна ситуація, але інакше не можна. Невідоме потрібно зробити відомим. Максимально швидко взяти під контроль те, що відбувається.</p>
      <p>У мене теж інтенсивний графік — з 7:30 і до 20:30. Тому з Джеком Ма повністю згоден.</p>
      <p>В епоху ледачих пестунів працьовиті люди отримують екстраординарну перевагу. Можна зробити більше і пройти набагато далі, ніж інші, особливо якщо робота приносить задоволення. Головне знайти ритм і забезпечити ін'єкції енергії в організм: привчити себе до постійного рівня навантажень, домовитися зі сном, налаштувати регулярне харчування, виділити достатній час для сну, проводити час із сім'єю та друзями. Тоді замість виснаження можна отримати процвітання і підйом.</p>
      <p>
        <b>Тетяна Абрамова, засновниця і CEO бренду RITO</b>
      </p>
      <p>Моя улюблена справа завжди зі мною, мене це не навантажує. Але неділя — це день, коли я повністю відволікаюся від думок про улюблену справу і переключаюся на себе і близьких.</p>
      <p>В цілому мені ближче підхід працювати не 12 годин на добу, а працювати головою. Зрештою, коли ти залучений, ти не дивишся на кількість відпрацьованих годин, важливий результат.</p>
      <p>
        <i>
          <b>Більше читайте у свіжому номері <a href="https://magazine.nv.ua/">журналу НВ</a> — № 42 від 14 листопада 2019 року</b>
        </i>
      </p>
    </article>
  </body>
</html>