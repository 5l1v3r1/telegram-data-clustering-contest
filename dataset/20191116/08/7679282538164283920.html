<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-jharkhand-assembly-elections-2019-people-of-capital-ranchi-are-back-most-in-voting-2852006.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T08:03:53+00:00"/>
    <meta property="og:title" content="झारखंड विधानसभा चुनाव 2019: मतदान करने में राजधानी के लोग सबसे फिसड्डी"/>
    <meta property="og:description" content="राजधानी रांची के लोग मतदान करने में राज्य के दूसरे शहरों और क्षेत्रों में रहने वालों की तुलना में बहुत कम रुचि लेते हैं। मतदान के आंकड़ों के अध्ययन से यह साबित होता है कि अब तक हुए विधानसभा चुनावों..."/>
  </head>
  <body>
    <article>
      <h1>झारखंड विधानसभा चुनाव 2019: मतदान करने में राजधानी के लोग सबसे फिसड्डी</h1>
      <address><time datetime="2019-11-16T08:03:53+00:00">16 Nov 2019, 08:03</time> by <a rel="author">रांची, सत्यदेव यादव</a></address>
      <p>राजधानी रांची के लोग मतदान करने में राज्य के दूसरे शहरों और क्षेत्रों में रहने वालों की तुलना में बहुत कम रुचि लेते हैं। मतदान के आंकड़ों के अध्ययन से यह साबित होता है कि अब तक हुए विधानसभा चुनावों में रांची में सबसे कम मतदान हुआ है। दिलचस्प यह भी है कि मतदान करने के मामले में झारखंड के अपेक्षाकृत कम विकसित क्षेत्रों के लोग कहीं आगे हैं।</p>
      <p>विधानसभा चुनाव 2014 में रांची विधानसभा क्षेत्र में केवल 48.63 प्रतिशत मतदान हुआ, जबकि सबसे अधिक मतदान पाकुड़ में 80.76 प्रतिशत दर्ज हुआ था। कम मतदान वाले विधानसभा क्षेत्रों में झरिया, धनबाद, बोकारो, जमुआ शामिल हैं। दूसरी ओर सूबे के महेशपुर, जामताड़ा, इचागढ़, खरसावां आदि विधानसभा क्षेत्र मतदान करने में अग्रणी रहे हैं। 2014 के चुनाव में राज्य का औसत मतदान 66.42 प्रतिशत रहा।</p>
      <p>2009 के विधानसभा चुनाव में भी रांची, हटिया, कांके, छतरपुर का मतदान प्रतिशत सबसे कम की श्रेणी में दर्ज हुआ। राजधानी रांची के लोगों ने केवल 32.91 प्रतिशत मतदान किया तो कांके के 43.60 प्रतिशत मतदाता ही वोट देने निकले जबकि हटिया के 39.43 प्रतिशत वोटरों ने ही अपने मताधिकार का उपयोग किया।</p>
      <p>सबसे अधिक मतदान का श्रेय बहरागोड़ा को जाता है यहां के 76.03 प्रतिशत मतदाताओं ने वोट डाला। इसी प्रकार ईचागढ़, पाकुड़ और खरसावां ने पूरी उमंग के साथ लोकतंत्र का पर्व मनाया। इन विधानसभाओं में मतदान का प्रतिशत 73 से 76 प्रतिशत के बीच दर्ज  हुआ। उस चुनाव में झारखंड में औसत मतदान 56.96 प्रतिशत रिकॉर्ड किया गया।<br/> </p>
    </article>
  </body>
</html>