<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-light-metro-will-run-in-6-cities-of-uttar-pradesh-work-started-in-kanpur-2852020.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T08:12:04+00:00"/>
    <meta property="og:title" content="उत्तर प्रदेश के 6 शहरों में दौड़ेगी लाइट मेट्रो, कानपुर में शुरू हुआ काम"/>
    <meta property="og:description" content="प्रदेश के छह शहरों में लाइट मेट्रो चलाई जाएगी। इनके डीपीआर बनाने का काम शुरू हो गया है। कानपुर मेट्रो का शुभारम्भ कर दिया गया है, जबकि सुप्रीम कोर्ट की मंजूरी लेकर आगरा मेट्रो का काम भी शुरू कराया..."/>
  </head>
  <body>
    <article>
      <h1>उत्तर प्रदेश के 6 शहरों में दौड़ेगी लाइट मेट्रो, कानपुर में शुरू हुआ काम</h1>
      <address><time datetime="2019-11-16T08:12:04+00:00">16 Nov 2019, 08:12</time> by <a rel="author">प्रमुख संवाददाता।,लखनऊ।</a></address>
      <p>प्रदेश के छह शहरों में लाइट मेट्रो चलाई जाएगी। इनके डीपीआर बनाने का काम शुरू हो गया है। कानपुर मेट्रो का शुभारम्भ कर दिया गया है, जबकि सुप्रीम कोर्ट की मंजूरी लेकर आगरा मेट्रो का काम भी शुरू कराया जाएगा। यह बात मुख्यमंत्री योगी आदित्यनाथ ने शुक्रवार को इंदिरा गांधी प्रतिष्ठान में आयोजित 12 वें अर्बन मोबिलिटी इण्डिया कान्फ्रेंस में कही। उन्होंने कहा कि कान्फ्रेंस में होने वाली चर्चा से शहरों में रहने वाले नागरिकों के जीवन को और बेहतर बनाने के रास्ते निकालेंगे।</p>
      <p><b>गोरखपुर, वाराणसी, प्रयागराज, झांसी व मेरठ के डीपीआर बन रहे हैं</b><br/>मुख्यमंत्री ने कहा कि पूर्व प्रधानमंत्री स्वर्गीय अटल बिहारी बाजपेयी ने मेट्रो को एक नई दिशा दी। जबकि वर्तमान प्रधानमंत्री नरेन्द्र मोदी ने देश भर में मेट्रो के काम में तेजी दिलायी। उन्होंने कहा कि 2017 से पहले प्रदेश के किसी शहर में मेट्रो नहीं चल रही थी। लेकिन इसके बाद लखनऊ, गाजियाबाद, नोएडा व ग्रेटर नोएडा में मेट्रो को शुरू किया गया। लखनऊ मेट्रो को रिकार्ड समय में बनाया गया। सीएम ने कहा कि प्रदेश के छह और शहरों में लाइट मेट्रो चलाने की योजना है। गोरखपुर, वाराणसी,  प्रयागराज, झांसी तथा मेरठ में लाइट मेट्रो पर काम हो रहा है। इनमें से कुछ शहरों का डीपीआर तैयार हो गया है तो कुछ का हो रहा है।</p>
      <p><b>सात शहरों को स्मार्ट सिटी बनाने का काम प्रक्रिया में</b><br/>सीएम योगी ने कहा कि दिल्ली मेट्रो ने लोगों में काफी विश्वास पैदा किया है। यह दिल्ली की लाइफ लाइन बन गयी है। सीएम ने कहा कि अर्बन मोबिलिटी इंडिया सम्मेलन में पार्टनर स्टेट के रूप में उत्तर प्रदेश का शामिल होना हमारे लिए सौभाग्य की बात है। सम्मेलन में आने वाले सुझाव शहरी जिंदगी को बेहतर और मानव अनुकूल बनाने में सहायक होंगे। सीएम ने कहा कि पिछले एक महीने से दिल्ली और एनसीआर में स्मॉग का खतरा देखने को मिल रहा है। लोगों को सांस लेने में दिक्कत हो रही है। प्रदेश सरकार इस दिशा में लगातार प्रयासरत है कि शहरी क्षेत्र स्वास्थ्य की दृष्टि से अनुकूल हो।</p>
      <h3>Read Also: <a href="https://www.livehindustan.com/uttar-pradesh/lucknow/story-international-bus-hub-will-soon-be-ready-in-ayodhya-buses-will-be-run-for-many-states-2851956.html">अयोध्या में जल्द तैयार हो जाएगा अंतरराष्ट्रीय स्तर का बस अड्डा, कई राज्यों के लिए चलाई जाएंगी बसें </a></h3>
      <p><b>मेट्रो लाइट पुस्तिका का विमोचन</b><br/>सीएम ने कहा कि केन्द्र ने जिन 100 शहरों का चयन स्मार्ट सिटी के रूप में किया है उसमें से 10 शहर उत्तर प्रदेश के हैं। इनके विकास का काम चल रहा है। इसके अलावा सात नगर निगम स्मार्ट सिटी बनने की प्रक्रिया से बाहर थे। राज्य सरकार इन्हें अपने बजट से स्मार्ट सिटी के तौर पर विकसित कर रही है। इससे पहले मुख्यमंत्री ने मेट्रो लाइट पुस्तिका का विमोचन भी किया। इस दौरान मुख्यमंत्री के साथ शहरी एवं ग्रामीण आवास मामले के केंद्रीय मंत्री हरदीप सिंह पुरी, भारत में जर्मनी के राजदूत वाल्टर जे लिंडर, मुख्य सचिव आरके तिवारी सहित कई अधिकारी मौजूद थे।</p>
      <p><b>किराया सस्ता होना चाहिए, मुफ्त नहीं: हरदीप सिंह पुरी</b><br/>केन्द्रीय शहरी एवं ग्रामीण आवास मंत्री हरदीप सिंह पुरी ने अर्बन मोबिलिटी कान्फ्रेंस में दिल्ली के मुख्यमंत्री अरविन्द केजरीवाल पर निशाना साधा। बिना नाम लिये उन्होंने कहा कि मेट्रो को फ्री करना नुकसानदायक होता है। उन्होंने कहा कि मेट्रो का किराया सस्ता होना चाहिए लेकिन मुफ्त नहीं।  उन्होंने कहा कि मेट्रो का किराया तय करने का अधिकार हम जैसे राजनेताओं के पास नहीं होना चाहिए वरना कुछ लोग इसे फ्री कर देंगे। फिर मेट्रो का संचालन कैसे हो पाएगा। </p>
      <p>उन्होंने कहा कि यूपी में यह कांन्फ्रेंस होने से मैं काफी खुश हूं। क्योंकि यूपी से ही मैं राज्यसभा सदस्य चुना गया हूं।  उन्होंने कहा कि लखनऊ मेट्रो का काम तीन साल में पूरा कराया गया। लेकिन कानपुर मेट्रो का निर्माण कार्य दो वर्ष दो महीने में पूरा कराया जाएगा। उन्होंने कहा कि लाइट मेट्रो पर कम खर्च आएगा। इससे ज्यादा से ज्यादा शहरों को मेट्रो से जोड़ने का काम किया जा सकेगा।</p>
      <p>प्रदेश के छह शहरों में लाइट मेट्रो चलाई जाएगी। इनके डीपीआर बनाने का काम शुरू हो गया है। कानपुर मेट्रो का शुभारम्भ कर दिया गया है, जबकि सुप्रीम कोर्ट की मंजूरी लेकर आगरा मेट्रो का काम भी शुरू कराया जाएगा। यह बात मुख्यमंत्री योगी आदित्यनाथ ने शुक्रवार को इंदिरा गांधी प्रतिष्ठान में आयोजित 12 वें अर्बन मोबिलिटी इण्डिया कान्फ्रेंस में कही। उन्होंने कहा कि कान्फ्रेंस में होने वाली चर्चा से शहरों में रहने वाले नागरिकों के जीवन को और बेहतर बनाने के रास्ते निकालेंगे।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>