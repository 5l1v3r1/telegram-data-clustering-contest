<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/chi-ha-imparato-mestiere-mario-giordano-travaglio-lerner-219187.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-16T08:23:00+00:00"/>
    <meta property="og:title" content="Da chi ha imparato il mestiere mario giordano? da travaglio e lerner - il suo racconto"/>
    <meta property="og:description" content="DA CHI HA IMPARATO IL MESTIERE MARIO GIORDANO? DA TRAVAGLIO E LERNER! - IL CONDUTTORE RACCONTA: “IO E MARCO CI SIAMO CONOSCIUTI A TORINO, ENTRAMBI LAVORAVAMO AL SETTIMANALE CATTOLICO ‘IL NOSTRO TEMPO’. MA ORA CI SENTIAMO OCCASIONALMENTE - GAD MI HA DATO UNA OPPORTUNITÀ STRAORDINARIA QUANDO, NEL 1997, MI PORTO’ A ‘PINOCCHIO’. DOVEVO SOLO FARE UN LAVORO DIETRO LE QUINTE MA DURANTE LE RIUNIONI…”"/>
  </head>
  <body>
    <article>
      <h1>Da chi ha imparato il mestiere mario giordano? da travaglio e lerner - il suo racconto</h1>
      <address>
        <time datetime="2019-11-16T08:23:00+00:00">16 Nov 2019, 08:23</time>
      </address>
      <p>
        <b>DA CHI HA IMPARATO IL MESTIERE MARIO GIORDANO? DA TRAVAGLIO E LERNER! - IL CONDUTTORE RACCONTA: “IO E MARCO CI SIAMO CONOSCIUTI A TORINO, ENTRAMBI LAVORAVAMO AL SETTIMANALE CATTOLICO ‘IL NOSTRO TEMPO’. MA ORA CI SENTIAMO OCCASIONALMENTE - GAD MI HA DATO UNA OPPORTUNITÀ STRAORDINARIA QUANDO, NEL 1997, MI PORTO’ A ‘PINOCCHIO’. DOVEVO SOLO FARE UN LAVORO DIETRO LE QUINTE MA DURANTE LE RIUNIONI…”</b>
      </p>
      <hr/>
      <figure>
        <a href="https://www.dagospia.com/mediagallery/Dago_fotogallery-255612/1227543.htm">
          <img src="https://cdn-static.dagospia.com/img/foto/10-2019/mario-giordano-1227543.png"/>
        </a>
        <figcaption>mario giordano</figcaption>
      </figure>
      <p>
        <b>Da <a href="http://www.liberoquotidiano.it/">www.liberoquotidiano.it</a></b>
      </p>
      <p>I due insospettabili maestri di Mario Giordano? Sono stati Marco Travaglio e Gad Lerner. Accanto a due direttori come Vittorio Feltri e Maurizio Belpietro, a cui lo legano stima e riconoscenza, il conduttore di Fuori dal Coro e autentico "volto" dell'informazione in tv su Rete4 insieme a Del Debbio, Palombelli e Porro in una intervista a Italia Oggi ricorda i suoi inizi lavorativi, prima della fama raggiunta soprattutto con la tv.</p>
      <figure>
        <a href="https://www.dagospia.com/mediagallery/Dago_fotogallery-255612/1224742.htm">
          <img src="https://cdn-static.dagospia.com/img/foto/10-2019/marco-travaglio-1224742.jpg"/>
        </a>
        <figcaption>MARCO TRAVAGLIO</figcaption>
      </figure>
      <p>Si parte dal direttore del Fatto Quotidiano: "Ci siamo conosciuti a Torino, entrambi lavoravamo al settimanale cattolico Il nostro tempo. Poi Travaglio è diventato il corrispondente da Torino per Il Giornale di Indro Montanelli. E allora mi chiamava per le partite della Juve e del Toro. Lui, tifoso della Juve, scriveva della partita, a me, tifoso del Toro, toccava il cosiddetto spogliatoio". Sui rapporti attuali, Giordano si mostra abbastanza gelido: "Mah, ci sentiamo occasionalmente".</p>
      <p>La svolta arrivò nel 1997, quando Gad Lerner lo chiamò a Pinocchio. Uno dei big dell'informazione di sinistra maestro di un sovranista Doc come Giordano? "Non voglio dargli questa responsabilità e questo dolore - ironizza l'ex direttore del Tg4 -. Però lui mi ha dato una opportunità straordinaria.</p>
      <figure>
        <a href="https://www.dagospia.com/mediagallery/Dago_fotogallery-255612/1211638.htm">
          <img src="https://cdn-static.dagospia.com/img/foto/09-2019/gad-lerner-1211638.png"/>
        </a>
        <figcaption>gad lerner</figcaption>
      </figure>
      <p>Ogni anno prendeva un giornalista del Giornale da mettere nella redazione della sua trasmissione televisiva, per avere un punto di vista particolare. E nel 1997, per Pinocchio, venni scelto io. Ma dovevo solo fare un lavoro dietro le quinte, compilare schede. Durante le riunioni di redazione, però, parlavo sempre, e questo non va e quello invece va, e alla fine Roberto Fontolan, il braccio destro di Lerner, disse: Per me tu funzioni bene in video. Non ci avrei mai pensato, con la mia voce e il mio fisico".</p>
    </article>
  </body>
</html>