<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/u-nimechchini-zaprovadili-shtraf-za-vidmovu-vid-vaktsinatsiji-ditej-640338.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T08:01:49+00:00"/>
    <meta property="og:title" content="У Німеччині запровадили штраф за відмову від вакцинації дітей"/>
    <meta property="og:description" content="Невакцинованим дітям можуть заборонити відвідувати заклади освіти"/>
  </head>
  <body>
    <article>
      <h1>У Німеччині запровадили штраф за відмову від вакцинації дітей</h1>
      <address>
        <time datetime="2019-11-16T08:01:49+00:00">16 Nov 2019, 08:01</time>
      </address>
      <h4>Невакцинованим дітям можуть заборонити відвідувати заклади освіти</h4>
      <p>Парламент Німеччини проголосував за обов’язкову вакцинацію дітей від кору – за відмову від щеплення батьки повинні будуть заплатити штраф.</p>
      <p>Закон набуде чинності у березні 2020 року, передає <a href="https://www.theguardian.com/world/2019/nov/14/german-parliament-approves-compulsory-measles-vaccinations">The Guardian.</a></p>
      <p>Так, батькам загрожує штраф до 2500 євро. У школах та дитсадках вимагатимуть довідку про щеплення, тому невакцинованим дітям можуть заборонити відвідувати заклади освіти.</p>
      <p>Відповідно до закону, щеплення від кору також обов’язкові для персоналу дитсадків, лікарень, притулків для бездомних та таборів для відпочинку.</p>
      <p>Кір – інфекційне захворювання, що передається від хворої людини до здорової повітряно-крапельним шляхом, під час чхання, кашлю або розмови хворого. Вірус кору може жити в повітрі та на поверхнях до двох годин після того, як хвора людина залишила приміщення. Захворювання на кір може мати тяжкий перебіг і призвести до серйозних ускладнень – пневмонії, вушної інфекції, запалення мозку, а також до інвалідності та смерті. Спосіб запобігти ускладненням та смерті від кору – вакцинація.</p>
      <p>Станом на 7 листопада 2019 року, в Україні з початку року на кір захворіли 58 276 тисяч людей.</p>
      <p>У МОЗ України повідомили, що вакцини є у всіх регіонах. Якщо в окремому медзакладі вакцина відсутня, потрібно звернутися до управління охорони здоров’я Облдержадміністрації.</p>
      <p>Нагадаємо, <a href="https://glavcom.ua/news/pravoslavna-cerkva-ukrajini-pidtrimuje-shcheplennya-sertifikovanimi-vakcinami-639356.html">православна церква України підтримує щеплення сертифікованими вакцинами</a>.</p>
      <related>
        <a href="https://glavcom.ua/country/health/ukrajina-otrimala-200-ampul-sirovatki-vid-difteriji--640192.html"/>
        <a href="https://glavcom.ua/odesa/news/v-odesi-zahvoryuvanist-na-grvi-ta-grip-ne-perevishchuje-epidporig-639824.html"/>
        <a href="https://glavcom.ua/news/pravoslavna-cerkva-ukrajini-pidtrimuje-shcheplennya-sertifikovanimi-vakcinami-639356.html"/>
      </related>
    </article>
  </body>
</html>