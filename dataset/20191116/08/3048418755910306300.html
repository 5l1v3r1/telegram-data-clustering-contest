<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/16/briefje-van-jan-aan-auke-kok/"/>
    <meta property="og:site_name" content="ThePostOnline"/>
    <meta property="article:published_time" content="2019-11-16T08:31:00+00:00"/>
    <meta property="og:title" content="BRIEFJE VAN JAN – Aan Auke Kok"/>
    <meta property="og:description" content="Jij bent een prutser, maar Johan Cruijff werd misschien toch wél betaald voor zijn inspanningen voor de Cruyff Foundation"/>
  </head>
  <body>
    <article>
      <h1>BRIEFJE VAN JAN – Aan Auke Kok</h1>
      <h2>Jij bent een prutser, maar Johan Cruijff werd misschien toch wél betaald voor zijn inspanningen voor de Cruyff Foundation</h2>
      <address><time datetime="2019-11-16T08:31:00+00:00">16 Nov 2019, 08:31</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <p>Beste Auke,</p>
      <p>Drie jaar lang werkte je, tussen de optredens bij ‘De Wereld Draait Door’ om het boek alvast te promoten, aan <a href="https://tinyurl.com/binnenlopenmetcruijff"><b>de biografie van Johan Cruijff</b></a>. Je sprak meer dan 170 mensen.</p>
      <p>En toch ging je nat.</p>
      <p>Woensdag zei je bij -uiteraard- ‘<a href="https://www.bnnvara.nl/dewerelddraaitdoor/videos/525099"><b>De Wereld Draait Door</b></a>’ dat Johan Cruijff zich jaarlijks een miljoen euro liet betalen door de Johan Cruyff Foundation.</p>
      <p>Toen Matthijs van Nieuwkerk zich verbaasd afvroeg waarom Cruijff dat deed, zei jij letterlijk: “Ik kan het hem ook niet vragen. Maar ik heb het van drie bronnen, onafhankelijk van elkaar, die er zeer dicht op zaten en die ook alle drie Cruijff een warm hart toedragen.”</p>
      <p>Van Nieuwkerk vroeg daarop of je dit bij de Cruyff Foundation had gecheckt, en je antwoordde: “Ik was hier zo zeker van dat het eh… (…) Kijk, als het diefstal geweest was had ik dat wel gedaan, maar het is niet strafbaar.”</p>
      <p>Kortom: geen enkele twijfel bij jou dat Johan Cruijff in ruil voor zijn naam, zijn beeldmerk en zijn inspanningen elk jaar een miljoen euro van het geld van de stichting in zijn eigen zakken stopte.</p>
      <p>Gisteren stond je voor de rechter. Gedaagd door de Cruyff Foundation, die alle 65.000 gedrukte boeken uit de handel wilde laten halen.</p>
      <p>Eerst stoer.</p>
      <p>Maar toen vroeg de rechter een beetje door.</p>
      <p>En dat ging zo:</p>
      <p>Jij: “Ik vind het naar en vervelend en dit was niet de bedoeling. Als ik aan de rechtzetting kan bijdragen zal ik dat zeker doen.”</p>
      <p>De rechter: “Dan valt er dus iets recht te zetten?”</p>
      <p>Jij: “Dat ik dat zo niet op had moeten schrijven.”</p>
      <p>De rechter: “Had u het zo niet op moeten schrijven of kunt u het niet bewijzen?”</p>
      <p>Jij: “Ik begon te twijfelen, heb anderen gebeld, en toen bleek het misschien toch iets anders te liggen.”</p>
      <p>LOL.</p>
      <p>Drie jaar lang werk je aan een boek.</p>
      <p>Geen roman.</p>
      <p>Een biografie.</p>
      <figure>
        <a href="https://shop.spreadshirt.nl/buttkicken/kozp-A5bbc53fc5fd3e4236c36b6cb?productType=31&amp;sellable=yrElGearxMt9vlrVEeaX-31-32&amp;appearance=1&amp;size=29">
          <img src="https://tpo.nl/wp-content/uploads/2019/11/Schermafbeelding-2019-11-16-om-07.25.59-750x642.png"/>
        </a>
      </figure>
      <p>Dat is een genre waarin iemands leven waarheidsgetrouw wordt beschreven.</p>
      <p>Over een held van een paar generaties Nederlandse voetballers en ook van jou.</p>
      <p>En met twee vragen sloopt een rechter de geloofwaardigheid van dat héle boek.</p>
      <p>Want als je zo onzorgvuldig omgaat met een belangrijk feit, waarom zouden we de rest van het boek dan wel geloven?</p>
      <p>Was Johan Cruijff bijvoorbeeld een notoire vreemdganger, zoals jij schrijft?</p>
      <p>Bestaat die ‘Carla uit Benidorm’, met wie hij volgens jou een affaire zou hebben gehad, wel echt?</p>
      <p>Snap je?</p>
      <p>Al die bezoeken aan Matthijs van Nieuwkerk, al die gesprekken met die 170 bronnen, al die dagen en avonden en nachten bloed zweet en tranen om nog <a href="https://tinyurl.com/demooistetijdvanhetjaar"><b>vóór de Sinterklaasverkoop van 2019</b></a> je boek in de winkel te krijgen…</p>
      <p>En dan is in één klap je hele reputatie als ‘biograaf’ onderuit geschoffeld omdat je zo dom was om niet tenminste een reáctie te vragen van die Foundation, de partij die wél ‘strafbaar’ zou zijn als het waar was dat Johan Cruyff jaarlijks een miljoen van die stichting kreeg toegeschoven.</p>
      <p>Weet je wat nou zo mooi is, Auke?</p>
      <p>Dat je drie bronnen misschien wel de klok hebben horen luiden, maar niet weten waar de klepel hing.</p>
      <p>Of: dat je misschien niet goed hebt opgeschreven wat je drie bronnen precíes vertelden.</p>
      <p>Want wat las ik zojuist?</p>
      <p>“De voornaamste geldschieter van de Cruyff Foundation is de Nationale Postcode Loterij, die sinds 2010 meer dan 16 miljoen euro overmaakte. <a href="https://www.ad.nl/amsterdam/boek-over-cruijff-moet-inlegvel-met-rectificatie-krijgen~a3b02b591/"><b>Een ingewijde vertelde Het Parool dat Cruijff daarnaast zelf een contract had met de Postcode Loterij waarin hij werd beloond voor het vergroten van de naamsbekendheid van de Foundation</b></a>. Een woordvoerder van de Postcode Loterij wilde niet ingaan op vragen hierover en verwees naar de reactie van de Cruyff Foundation over de strikte scheiding tussen de financiën van de organisatie en de privé activiteiten van Cruijff.”</p>
      <p>Ofwel: jij bent een prutser, maar Johan Cruijff werd misschien toch wél betaald voor zijn inspanningen voor de Cruyff Foundation.</p>
      <p>Maar dan indirect.</p>
      <p>Als “privé activiteit”, zoals de Cruyff Foundation en de Nationale Postcode Loterij het dan noemen.</p>
      <p>Zou mij niks verbazen.</p>
      <p>Al koop ik zelf je boek niet eerder dan nadat bij je volgende promo-bezoekje aan ‘De Wereld Draait Door’ opeens Carla uit Benidorm naast je zit.</p>
      <p>Want dat vergeet iedereen: die paar duizend euro proces- en inlegvelletjeskosten gaat je uitgever er in no time uithalen.</p>
      <p>Je boek wordt dankzij al deze gratis publiciteit een ongekende bestseller.</p>
      <p>Je bent even een paar dagen het lachertje onder de biografen, maar je pensioen is geregeld.</p>
      <p>Slim gedaan, pik.</p>
      <p>Groet,</p>
      <p>JanD</p>
      <p>PS. <a href="https://www.99woorden.nl/de-strijdende-partijen/"><b>Ondertussen in Ljouwert…</b></a></p>
      <p> </p>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>.</i>
        </b>
      </p>
      <figure>
        <video src="https://tpo.nl/wp-content/uploads/2019/11/backme.gif" autoplay="" loop=""/>
      </figure>
    </article>
  </body>
</html>