<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547531.html/%D8%A8%D8%A7%D8%B2%D8%B1%D8%B3%DB%8C-%D8%A7%D8%B2-%D8%A7%D8%B5%D9%86%D8%A7%D9%81-%D9%86%D9%87%D8%A7%D9%88%D9%86%D8%AF-%D8%AA%D8%B4%D8%AF%DB%8C%D8%AF-%D9%88-%D8%A8%D8%A7-%D9%85%D8%AA%D8%AE%D9%84%D9%81%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D9%85%DB%8C-%D8%B4%D9%88%D8%AF--%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7-%D8%A8%D9%87-%D8%A8%D9%87%D8%A7%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AE%D9%84%D8%A7%D9%81-%D9%82%D8%A7%D9%86%D9%88%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T08:46:00+00:00"/>
    <meta property="og:title" content="بازرسی از اصناف نهاوند تشدید و با متخلفان برخورد می‌شود/ افزایش قیمت‌ها به بهانه افزایش قیمت بنزین خلاف قانون است"/>
    <meta property="og:description" content="رئیس اداره صمت نهاوند گفت: هرگونه افزایش قیمت در اجناس به بهانه افزایش قیمت بنزین ممنوع است و با متخلفان به‌شدت برخورد می‌شود."/>
  </head>
  <body>
    <article>
      <h1>بازرسی از اصناف نهاوند تشدید و با متخلفان برخورد می‌شود/ افزایش قیمت‌ها به بهانه افزایش قیمت بنزین خلاف قانون است</h1>
      <h2>رئیس اداره صمت نهاوند:</h2>
      <address>
        <time datetime="2019-11-16T08:46:00+00:00">16 Nov 2019, 08:46</time>
      </address>
      <p>رئیس اداره صمت نهاوند گفت: هرگونه افزایش قیمت در اجناس به بهانه افزایش قیمت بنزین ممنوع است و با متخلفان به‌شدت برخورد می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بیژن ترابان در گفت‌وگو با خبرنگار <a href="http://asrehamedan.ir/32051">عصر همدان</a>؛ گفت: طرح تشدید بازرسی از اصناف نهاوند شروع‌شده است و با متخلفانی که به بهانه افزایش قیمت بنزین تخلف کنند به‌شدت برخورد می‌شود.</p>
      <p>وی اظهار داشت: افزایش هرگونه نرخ ممنوع است چون قیمت‌ها در ستاد تنظیم بازار شهرستان مشخص می‌شود و در کالاها افزایش قیمتی نداریم.</p>
      <p>رئیس اداره صمت نهاوند افزود: برای آژانس‌ها و حمل‌ونقل عمومی مطابق قانون سهمیه در نظر گرفته‌شده است و بابت این موضوع نباید نگرانی داشته باشند چون برای تاکسی‌های اینترنتی و آژانس‌ها سازوکار تعریف‌شده است.</p>
      <p>وی بیان داشت: بازرسان اصناف و اداره صمت به‌صورت روزانه از بازار بازدید دارند و قیمت کالاهای مختلف را رصد می‌کنند تا تخلفی رخ ندهد.</p>
      <p>ترابیان گفت: با توجه به اینکه سوخت گازوئیل برای حمل‌ونقل سنگین کالاها تغییر نداشته است بنابراین نباید به بهانه افزایش قیمت بنزین شاهد افزایش قیمت‌ها باشیم.</p>
      <p>وی بیان داشت: مایحتاج عمومی مردم افزایش قیمت ندارند و ستاد تنظیم بازار و کمیته نظارت بر بازار با هرگونه افزایش قیمت قاطعانه برخورد می‌کنند.</p>
      <p>رئیس اداره صمت نهاوند افزود: اصلاح قیمت بنزین باهدف عدالت اجتماعی و کمک به اقشار کم‌درآمد صورت گرفته است و نباید عده‌ای افراد سودجو با این بهانه دست به گران‌فروشی بزنند.</p>
      <p>وی به جرائم متخلفان اشاره کرد و گفت: اصناف به این نکته توجه داشته باشند که پس از دو بار تذکر به متخلفان برای سومین بار واحد صنفی با نصب تابلو پلمپ خواهد شد.</p>
      <p>ترابیان افزود: از همه همشهریان محترم نیز درخواست داریم تا هرگونه موارد گران‌فروشی و تخلف را به شماره‌های ۱۲۴ شماره‌های ۳۳۲۳۷۴۲۵ و همچنین ۳۳۲۴۲۰۸۰ اطلاع دهند تا توسط بازرسان رسیدگی شود.</p>
      <p>انتهای پیام/</p>
    </article>
  </body>
</html>