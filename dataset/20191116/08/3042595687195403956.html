<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/dette-har-de-ofret-for-skal-vi-danse/71818042"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T08:04:27+00:00"/>
    <meta property="og:title" content="Dette har de ofret for «Skal vi danse»"/>
    <meta property="og:description" content="- Har hatt dårlig samvittighet."/>
  </head>
  <body>
    <article>
      <h1>Dette har de ofret for «Skal vi danse»</h1>
      <h2>- Har hatt dårlig samvittighet.</h2>
      <address><time datetime="2019-11-16T08:04:27+00:00">16 Nov 2019, 08:04</time> by <a rel="author">Henriette Eilertsen</a></address>
      <p>- Denne uka her har jeg bodd på hotell. Vi har flytta fra hverandre, sa «Skal vi danse»-finalist <a href="https://www.dagbladet.no/kjendis/derfor-har-hun-flytta-ut/71815965">Jørgine Massa Vasstrand</a> (30) til Dagbladet denne uka.</p>
      <p>Hun har nemlig <a href="https://www.dagbladet.no/kjendis/derfor-har-hun-flytta-ut/71815965">valgt å flytte ut hjemmefra for å være best mulig forberedt</a> for den kommende finalen, og det er tydelig at prisen for å <a href="https://www.dagbladet.no/kjendis/einar-nilsson-gikk-helt-til-topps-i-skal-vi-danse/70469644">stå igjen som mulig «Skal vi danse»-vinner</a>, koster.</p>
      <p><a href="https://www.dagbladet.no/kjendis/derfor-er-eksmannen-med-pa-tv/71735442">Ektemannen Morten Sundli (29) har ansvar for de tre barna</a> Filippa (10), Sokrates (6) og Milano (1), men 30-åringen får full støtte på hjemmebane.</p>
      <h3>Dårlig samvittighet</h3>
      <p>- Han støtter det hundre prosent. Nå er det «all inn» for å prøve å vinne «Skal vi danse». Vi er her til ti-elleve på kvelden, og starter igjen klokka ni om morgenen. Da er det ingen vits i å dra hjem i mellomtida, forklarte Vasstrand.</p>
      <p>
        <b>Hun la imidlertid ikke skjul på at det har sin pris å være borte fra familien.</b>
      </p>
      <p>- Nå er det ei uke igjen med dårlig samvittighet for min del. De får savne mamma litt, så skal jeg ta igjen den tapte tida så snart alt dette er ferdig.</p>
      <p>Sammen med <a href="https://www.dagbladet.no/kjendis/slik-fridde-han---over-the-top/71801718">proffdanser Jørgen Nilsen (29)</a> møter hun den tidligere svømmeren<a href="https://www.dagbladet.no/kjendis/min-storste-skrekk/71800158"> Aleksander Hetland (36) og hans partner Nadya Khamitskaya (36)</a> i finalen. Også motstanderparet har valgt å vie sitt fulle fokus til konkurransen.</p>
      <figure>
        <img src="https://www.dagbladet.no/images/71818749.jpg?imageId=71818749&amp;x=12.166859791425&amp;y=16.383307573416&amp;cropw=74.507531865585&amp;croph=64.914992272025&amp;width=643&amp;height=420"/>
        <figcaption><b>FINALISTER:</b> Nadya og Aleksander møter Jørgine og Jørgen i lørdagens «Skal vi danse»-finale. Foto: Henriette Eilertsen Vis mer</figcaption>
      </figure>
      <p>- Dette er dødsfett - jeg mener det. Å være i finalen av «Skal vi danse» kan jeg ikke fatte, innrømmer Hetland overfor Dagbladet.</p>
      <p>Han har imidlertid ikke gjort noen like drastiske grep som Vasstrand.</p>
      <p>- Jeg har ikke lyst til å gjøre noen store forandringer nå, ettersom det har gått så bra tidligere. Vi har hatt mange sinnssykt bra dansenumre, som jeg er veldig stolt av, så mer av det. Og så stepper vi opp treninga med 10 til 20 prosent, forteller han.</p>
      <h3>Må skjemme bort kjæresten</h3>
      <p>Selv om han ikke flytter ut for å muligens gå seirende av parketten, innrømmer 36-åringen at privatlivet er så godt som ikke-eksisterende for tida.</p>
      <p>- Det er i alle fall ikke langt unna, innrømmer han, og legger til:</p>
      <p>- Jeg er nesten ikke på jobb heller, så jeg har en del å ta igjen der.</p>
      <p>Svømmeren forlovet seg på nyttårsaften i fjor, da han gikk ned på kne og <a href="https://www.dagbladet.no/kjendis/roper-detaljer-om-frieriet/71577583">fikk ja av sin utkårede, Kristina Eriksen</a>. Han innrømmer at hun fortjener mye oppmerksomhet når danseeventyret snart er over.</p>
      <p>- Jeg må dra på en tur med kjæresten min - sånn med en gang. Jeg skylder henne det. Det blir nok en raus Aleks i desember, sier han spøkefullt.</p>
      <p>
        <b>- Det fortjener hun, og det fortjener mannen min også, skyter Nadya Khamitskaya inn.</b>
      </p>
      <p>Danseduoen påpeker riktignok at den intense treninga bare er for en periode, og at de snart er i mål.</p>
      <p>- Idet vi er ferdig på trening så sover hele familien, og når vi drar på morgenen har de ikke våknet enda, men vi kommer tilbake, sier Khamitskaya.</p>
      <h3>Slik skal de vinne</h3>
      <p>Danseparet er nemlig på trening fra klokka sju om morgenen og helt fram til midnatt. Jørgine Massa Vasstrand og Jørgen Nilsen legger også ned enormt mange timer på dansestudio.</p>
      <p>- Det er nesten litt pinlig, men akkurat nå så betyr det alt å vinne. Det er så intenst, så altoppslukende, og nå kan det faktisk skje at vi vinner. Så jeg vil si at det hadde betydd absolutt alt, innrømmer Vasstrand, som er glad hun har Nilsen med på laget.</p>
      <p>- Han vet hva det kreves for å komme helt til topps, og han er villig til å legge ned alt det arbeidet som kreves.</p>
      <figure>
        <img src="https://www.dagbladet.no/images/71818765.jpg?imageId=71818765&amp;x=0&amp;y=0&amp;cropw=100&amp;croph=100&amp;width=613&amp;height=409"/>
        <figcaption><b>TILBAKE:</b> Aleksander og Nadya skal blant annet framføre «Baywatch»-dansen som de har vist tidligere. Foto: Espen Solli / TV 2 Vis mer</figcaption>
      </figure>
      <figure>
        <img src="https://www.dagbladet.no/images/71818779.jpg?imageId=71818779&amp;x=0&amp;y=0&amp;cropw=100&amp;croph=100&amp;width=613&amp;height=409"/>
        <figcaption><b>ØNSKEREPRISE:</b> Jørgine og Jørgen henter tilbake «Shallow»-dansen som de fikk mye skryt for. Foto: Espen Solli / TV 2 Vis mer</figcaption>
      </figure>
      <p>For å stå igjen øverst på pallen, skal paret ifølge 30-åringen vise hvor sinnssykt gøy det er å være med på programmet, og vise hvor hardt og intenst de har jobbet. Vasstrand lover også show, og forteller at lørdagen kommer til å bli heftig.</p>
      <p>Hvis Aleksander Hetland og Nadya Khamitskaya vinner, drar Vasstrand fram et solid pokerfjes, forteller hun.</p>
      <p>- Jeg har ikke øvd, men jeg har smilt falskt før, sier hun lattermildt, før hun skyter inn:</p>
      <p>- Faen, dere kan ikke ta med dette her i artikkelen.</p>
      <p>30-åringen forklarer at det ikke handler om at Hetland ikke er en verdig vinner, snarere tvert imot.</p>
      <p>- Jeg vet ikke helt hvordan jeg kommer til å reagere hvis jeg ikke vinner, men jeg kommer til å bli veldig skuffa. Og så skal jeg prøve å være likandes og sjarmerende på skjermen likevel. Jeg får heller slippe ut aggresjonen etterpå, he-he.</p>
      <h3>Lover nye triks</h3>
      <p>Hetland og Khamitskaya lover sterk konkurranse.</p>
      <p>- Vi vinner hvis folk stemmer på oss, og vi skal levere de beste dansene vi har hatt hittil, og vise hvor god jeg har blitt, sier Hetland, som påpeker at det eneste de kan gjøre, er å gjøre så godt de kan.</p>
      <p>I likhet med konkurrenten, har også den tidligere svømmeren noen triks på lur som han har tenkt til å dra fram på lørdag.</p>
      <p>
        <b>- Det blir noen nye greier, ja. Både overraskelser og nye løft som man aldri har sett noensinne i «Skal vi danse», sier han hemmelighetsfullt.</b>
      </p>
      <p>Også de har pokerfjeset på lur hvis Vasstrand stikker av med seieren. Men som Nadya Kahmitskaya påpeker:</p>
      <p>- Det finnes ikke noen tapere i en «Skal vi danse»-finale. Det er en seier i seg selv å komme hit.</p>
    </article>
  </body>
</html>