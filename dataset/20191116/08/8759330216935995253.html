<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903946/racing-genk-zit-in-zwaar-weer-croonen-moet-afgerekend-worden-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-16T08:45:00+00:00"/>
    <meta property="og:title" content="Racing Genk zit in zwaar weer: &quot;Croonen moet afgerekend worden&quot;"/>
    <meta property="og:description" content="Felice Mazzu verdween deze week van het toneel bij KRC Genk. De 0-2 tegen KAA Gent was de druppel. Hans Vandeweghe, columnist van"/>
  </head>
  <body>
    <article>
      <h1>Racing Genk zit in zwaar weer: "Croonen moet afgerekend worden"</h1>
      <address>
        <time datetime="2019-11-16T08:45:00+00:00">16 Nov 2019, 08:45</time>
      </address>
      <p>
        <b>Felice Mazzu verdween deze week van het toneel bij KRC Genk. De 0-2 tegen KAA Gent was de druppel. Hans Vandeweghe, columnist van <i>De Morgen</i>, zag dat Mazzu een miscast was. Hij legt de eindverantwoordelijkheid evenwel bij het bestuur.</b>
      </p>
      <p>'Tenzij zijn bestuur hem de arm heeft omgewrongen, is het een groot raadsel wat De Condé heeft bezield om met Mazzu in zee te gaan', aldus Vandeweghe. 'Mazzu heeft met Charleroi altijd reactievoetbal gespeeld. 'Ik heb best wel aangevallen met Charleroi', luidde zijn verdediging op de vragen over zijn speelstijl. Ja, als ze achter- of gelijkstonden, de laatste vijf minuten van de wedstrijd.'</p>
      <p>Volgens Vandeweghe is vooral voorzitter Peter Croonen schuldig. 'Als er nu één is in de Genkse slangenkuil die zou moeten worden afgerekend op deze belabberde resultaten, dan niet De Condé, niet Mazzu, maar wel executive voorzitter Croonen en eventueel zijn bestuur. Genk is de rijkste club van het land, maar staat ondertussen wel tiende en dreigt Play-Off 1 te missen als Anderlecht op dit elan doorgaat. Of hoe het businessmodel even niet thuis gaf.'</p>
      <p>Mogelijk haalt KRC Genk opnieuw een coach weg bij een andere club. 'Gevraagd naar wat of hoe hield Croonen tot voor kort de boot af. Om eraan toe te voegen dat hij er geen graten in ziet een trainer weg te halen bij een andere club. 'Ik ben in de eerste plaats voorzitter van mijn club, dan pas van de Profliga', was zijn reactie. Maar wie ook trainer van Genk wordt, het zou Croonen sieren als hij ontslag zou nemen als voorzitter van de Profliga.'</p>
      <aside>Lees meer<br/><a href="https://www.voetbalprimeur.be/nieuws/903940/-het-wordt-een-moeilijke-keuze-als-krc-genk-mij-wil-terughalen-.html?itm_source=www.voetbalprimeur.be&amp;itm_medium=highlighted-content">"Het wordt een moeilijke keuze als KRC Genk mij wil terughalen"</a></aside>
    </article>
  </body>
</html>