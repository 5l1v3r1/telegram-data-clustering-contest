<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232149/"/>
    <meta property="og:site_name" content="Українська правда"/>
    <meta property="article:published_time" content="2019-11-16T08:26:58+00:00"/>
    <meta property="og:title" content="200 га земель природного парку незаконно вивели з держвласності"/>
    <meta property="og:description" content="Прокуратура розпочала кримінальне провадження стосовно осіб, через дії яких з державної власності вибули землі Національного природного парку “Гомільшанські ліси”."/>
  </head>
  <body>
    <article>
      <h1>200 га земель природного парку незаконно вивели з держвласності</h1>
      <address>
        <time datetime="2019-11-16T08:26:58+00:00">16 Nov 2019, 08:26</time>
      </address>
      <p>Прокуратура розпочала кримінальне провадження стосовно осіб, через дії яких з державної власності вибули землі Національного природного парку "Гомільшанські ліси".</p>
      <p><b>Джерело</b>: <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261235">сайт Генпрокуратури</a></p>
      <p><b>Деталі</b>: Прокуратурою Харківської області розпочато кримінальне провадження за фактом зловживання службовим становищем службовими особами ГУ Держгеокадастру у Харківській області ( ч.2 ст. 364 КК України).</p>
      <p><b>Дослівно</b>: "За даними прокуратури, службові особи ГУ Держгеокадастру у Харківській області протягом 2015-2017 років під виглядом земель сільськогосподарського призначення незаконно безоплатно передали у власність громадян 406 земельних ділянок загальною площею близько 200 га та оціночною вартістю понад 200 млн грн.</p>
      <p>Зазначені земельні ділянки знаходяться у межах Національного природного парку "Гомільшанські ліси" та належать до категорії земель природно-заповідного фонду, зміна їхнього цільового призначення можлива лише у виключних випадках для суспільних потреб за погодженням з Кабінетом міністрів України".</p>
      <figure>
        <img src="https://img.pravda.com/images/doc/a/0/a01b1e4-gom-lis.jpg"/>
        <figcaption>
          <cite>Фото з сайту ГПУ</cite>
        </figcaption>
      </figure>
      <p><b>Деталі</b>: Наразі тривають першочергові слідчі дії з метою встановлення всіх винних осіб.</p>
      <p>Прокуратурою області також вирішується питання про пред’явлення позовних заяв в інтересах держави з метою скасування незаконних наказів ГУ Держгеокадастру у Харківській області, якими передано у власність громадян земельні вказані ділянки, та повернення особливо цінних земель до державної власності.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/16/7232142/"/>
        <a href="https://www.pravda.com.ua/news/2019/11/15/7232081/"/>
        <a href="https://www.pravda.com.ua/news/2019/11/15/7232055/"/>
      </related>
    </article>
  </body>
</html>