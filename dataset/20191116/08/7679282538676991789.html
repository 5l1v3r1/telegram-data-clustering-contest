<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-raje-rajwada-of-jharkhand-out-of-election-battle-2852026.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T08:31:04+00:00"/>
    <meta property="og:title" content="झारखंड विधानसभा चुनाव 2019: चुनाव संग्राम से बाहर हुए झारखंड के राजे-रजवाड़े"/>
    <meta property="og:description" content="चुनावी सियासत से झारखंड के राजे-रजवाड़े बाहर हो रहे हैं। राजपरिवारों के वारिसों को राजनीतिक दल तवज्जो नहीं दे रहे। यहां की सियासत में राजपरिवारों के लोग लगातार घटते जा रहे हैं। वर्तमान विधानसभा चुनाव..."/>
  </head>
  <body>
    <article>
      <h1>झारखंड विधानसभा चुनाव 2019: चुनाव संग्राम से बाहर हुए झारखंड के राजे-रजवाड़े</h1>
      <address><time datetime="2019-11-16T08:31:04+00:00">16 Nov 2019, 08:31</time> by <a rel="author">रांची, मुकेश बालयोगी</a></address>
      <p>चुनावी सियासत से झारखंड के राजे-रजवाड़े बाहर हो रहे हैं। राजपरिवारों के वारिसों को राजनीतिक दल तवज्जो नहीं दे रहे। यहां की सियासत में राजपरिवारों के लोग लगातार घटते जा रहे हैं। वर्तमान विधानसभा चुनाव  में प्रमुख पार्टियों ने केवल एक को चुनावी मैदान में उतारा है। यह उपलब्धि हंडवा राजघराने के देवेंद्र कुंवर को जरमुंडी विधानसभा क्षेत्र से भाजपा का टिकट हासिल कर हुई है।</p>
      <p>देवेंद्र कुंवर के अलावा बाकी शाही वंशज भाजपा, कांग्रेस या झामुमो जैसी पार्टियों से टिकट की दौड़ हार चुके हैं। नगरऊंटारी राजघराने के वंशज अनंत प्रताप देव भाजपा से टिकट नहीं मिलने पर निर्दलीय भवनाथपुर के अखाड़े में उतर पड़े हैं। रंका घराने के गिरिनाथ सिंह गढ़वा से भाजपा का टिकट नहीं मिलने के बाद शांत बैठ गए हैं। यही स्थिति झारखंड के बाकी राजपरिवारों की भी है।</p>
      <p><b>2009 में पांच, 2014 में तीन को टिकट</b><br/>2009 के विधानसभा चुनाव में शाही खानदान से पांच लोग प्रमुख दलों से चुनाव मैदान में कूदे थे। 2014 में इनकी संख्या तीन रह गई। 2009 में सभी को स्थापित दलों ने टिकट दिया था। 2014 में रंका राजपरिवार के गिरिनाथ सिंह को राजद ने गढ़वा से उतारा था। गिरिनाथ सिंह के पिता गोपीनाथ सिंह भी इस सीट से विधायक रहे हैं। 2014 में नगरऊंटारी राजपरिवार के वारिस अनंत प्रताप देव को भाजपा ने भवनाथपुर से प्रत्याशी बनाया। देवेंद्र कुंवर भी जरमुंडी से निर्दलीय मैदान में थे।</p>
      <p><b>नहीं दिख रहे ये घराने<br/>रातू परिवार: </b>रातू के महाराजा लाल चिंतामणि नाथ शाहदेव रांची के विधायक रहे हैं। उनके पुत्र लाल गोपाल शरण नाथ शाहदेव भी 2009 में हटिया से विधायक चुने गए। लेकिन दो साल बाद ही उनका देहांत हो गया। इस परिवार से चुनाव लड़ने के लिए इस बार कोई आगे नहीं आया।</p>
      <p><b>रामगढ़ घराना: </b>सौरभ नारायण सिंह 2009 में हजारीबाग से विधायक चुने गए। 2014 में वे लोकसभा चुनाव हार गए। 2014 में विधानसभा का चुनाव लड़ने से उन्होंने इनकार कर दिया था। सौरभ नारायण के पूर्वज कामाख्या नारायण सिंह ने छोटानागपुर-संथालपरगना जनता पार्टी बनाई थी। इस पार्टी से एक बार 15 विधायक और तीन सांसद जीते थे। परिवर से इस बार कोई उम्मीदवार नहीं है।</p>
      <p><b>रंका राजपरिवार:</b> रंका राजपरिवार के वारिस गिरिनाथ  सिंह भाजपा में हैं। लोकसभा चुनाव के समय चतरा से टिकट की चाह में राजद से भाजपा में गए। वे राजद के प्रदेश अध्यक्ष और गढ़वा से विधायक रह चुके हैं। बिहार सरकार में मंत्री भी रहे हैं। इनके पिता गोपीनाथ सिंह भी यहां से विधायक रहे हैं। गिरिनाथ  सिंह को इस बार टिकट नहीं मिल पाया।</p>
      <p><b>सरायकेला राजपरिवार:</b> इस राजपरिवार से 1957 में आदित्य सिंह देव स्वतंत्र पार्टी के टिकट पर खरसावां से विधायक रहे हैं। 1962 में नृपेंद्र्र सिंहदेव स्वतंत्र पार्टी से विधायक हुए। 1972 में सत्यभानु सिंहदेव कांग्रेस के विधायक हुए। फिलहाल इस परिवार से कोई भी राजनीति में नहीं है। एकसाथ चार सीटों से जीते थे कामाख्या नारायण सिंह<br/>रामगढ़ के राजा कामाख्या नारायण सिंह ने छोटानागपुर संथालपरगना जनता पार्टी बनाई थी। 1951 में वे खुद चार विधानसभा सीटों बगोदर, पेटरवार, गोमिया और बड़कागांलव से चुनाव लड़े और चारों पर विजयी हुए। 1957 में उनके परिवार की महिलाएं विजया राजे और ललिता राज्यलक्ष्मी भी विधायक बनीं।</p>
      <p><b>घराना विधायक सीट</b><br/>रामगढ़ कामाख्या नारायण सिंह गिरिडीह<br/>रामगढ़ विजया राजे बगोदर<br/>रामगढ़ शशांक मंजरी बड़कागांव<br/>रामगढ़ ललिता राज्यलक्ष्मी बगोदर<br/>रामगढ़ बसंत नारायर्ण ंसह बगोदर<br/>रामगढ़ सौरभ नारायर्ण ंसह हजारीबाग<br/>रातूर् ंचतामणि शरण नाथ शाहदेव रांची<br/>रातू गोपाल शरण नाथ शाहदेव हटिया<br/>पाकुड़ ज्योतिर्मयी देवी पाकुड़<br/>रंका गोपीनाथ सिंह गढ़वा<br/>रंका गिरिनाथ सिंह गढ़वा<br/>नगरऊंटारी शंकर प्रताप देव भवनाथपुर<br/>नगरऊंटारी राजेंद्र प्रताप देव भवनाथपुर<br/>नगरऊंटारी अनंत प्रताप देव भवनाथपुर<br/>सरायकेला आदित्य प्रताप सिंहदेव खरसावां<br/>सरायकेला नृपेंद्र प्रसाद सिंहदेव खरसावां<br/>सरायकेला सत्यभानू सिंहदेव खरसावां<br/> </p>
    </article>
  </body>
</html>