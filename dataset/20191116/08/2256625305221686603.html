<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158539_1020.html"/>
    <meta property="og:site_name" content="Novsport"/>
    <meta property="article:published_time" content="2019-11-16T08:48:00+00:00"/>
    <meta property="og:title" content="Треньор в ЦСКА: Не сме се отказали от нищо!"/>
    <meta property="og:description" content="„Не сме били зле физически в нито един мач, нужни са много работа и търпение“, посочи Кирил Динчев"/>
  </head>
  <body>
    <article>
      <h1>Треньор в ЦСКА: Не сме се отказали от нищо!</h1>
      <address>
        <time datetime="2019-11-16T08:48:00+00:00">16 Nov 2019, 08:48</time>
      </address>
      <p><i>Кондиционният треньор на ЦСКА Кирил Динчев даде интервю за "Тема Спорт", в което говори подробно за физическото състояние и представянето на отбора, както и за развитието си в професията. Динчев прекрати състезателната си кариера през 2016-а, след като вдигна Купата на България с армейците. Той беше титуляр отдясно в отбрана във финала с Монтана (1:0). Първоначално Динчев стана помощник на кондиционния треньор Томас Нойберт, а през февруари 2019-а вече пое самостоятелно физическата подготовка. 30-годишният наставник може и да изглежда добродушен, но в заниманията ясно показва кой е шефът. Малко преди да започнем интервюто, Динчев срязва Отабор, който си позволи да се оплаче от тежко упражнение.</i><br/><br/><b>Киро, да тръгнем от дипломата, която получи наскоро от школата на Барселона. Разкажи повече за това, което включваше курсът?<br/></b>- Материалите по курса бяха около 1000 страници. Всеки месец се провеждаше изпит и ако не го вземеш, няма как да минеш на следващото ниво. По този начин минах четири изпита, а след последния пети вече ти дават и дипломата. Това, което учихме, е тясно свързано с кондиционната подготовка и определянето на профила на футболистите – кой какви нужди има, кои са му плюсовете и минусите, и съответно корекцията, която трябва да направиш, за да достигне максимално добро състояние.<br/><br/><b>По всеобщо мнение ЦСКА стои много добре физически през този сезон. Какво е твоето мнение от гледната точка на човека, който се занимава с подготовката?<br/></b>- Аз също съм много доволен от представянето ни. Смятам, че през целия есенен дял играем добре, просто ни липсваха резултати в дадени мачове. Отборът стои доста добре физически, но и тактически - да не забравяме, че има и друга част, не съм само аз в щаба.<br/><br/><b>Какво се промени в последно време, за да се стигне до серията от три победи, която е най-дългата този сезон?<br/></b>- Може би сработката на отбора. Започнахме да играем и малко по-нападателен футбол. Момчетата се понапаснаха един с друг. Повечето от новите вече навлязоха във форма. Досега в тънките моменти не успявахме да решим мачовете. Срещу Лудогорец изпуснахме да победим в последната минута, срещу Заря Луганск също имахме възможности. Картинката можеше да е доста по-различна.<br/><br/><b>Вече си работил с доста треньори в ЦСКА, с какво се различава Милош Крушчич от тях?<br/></b>- Той изповядва по-нападателен стил и изисква по-висока преса което води и до повече атаки.<br/><br/><b>Прави впечатление, че след всеки мач пускаш статистика за футболистите, например пробяганите им метри. Защо реши да го правиш?<br/></b>- Системата, която използваме - STATSports, постоянно публикува информация в своите страници в социалните мрежи колко метра са пробягали определени футболисти или каква скорост са развили. Техните параметри не се различават много от нашите, а говорим за водещи отбори в света. Смятам, че е добре да се знае, че ЦСКА има състезатели, които могат да стигнат такива скорости или километражи.<br/><br/><b>Защо се получава така, че не е убедителен през първите полувремена и вкарва почти всичките си голове след почивката?<br/></b>- Може би през първото полувреме другите отбори все още са свежи и се защитават успешно срещу нас. Това по някакъв начин компенсира разликата и ни затруднява. През второто полувреме обаче ние продължаваме да поддържаме темпото, а те отиват надолу и нещата се променят. Чисто кондиционно явно има разлика.<br/><br/><b>Направи ли някакви съществени промени спрямо работата на Томас Нойберт с отбора?<br/></b>- Искам да подчертая, че Нойберт е моят ментор и от него съм взел страшно много. Той ми е помагал със знания, с примери... Отношенията ни са много добри и съм взел основата от него, но всеки треньор си има собствен стил и съм променил някои неща предвид и образованието ми в Барселона. Поддържаме контакт с него, добре е, работи здраво (б.р. - в Ал Уасл в ОАЕ).<br/><br/><b>Доколко е важно за твоята работа да имате фитнес и ресторант в Панчарево?<br/></b>- Важно е от гледна точка ще можем да контролираме храната и режима на състезателите, а преди и след тренировка да влизаме за допълнителна работа във фитнеса. В момента на по-голямата част от играчите съм им взел карти към фитнес, който не е в Панчарево. Там извършваме сериозна част от работата, но е най-добре залата да ти е в базата. Не се съмнявам, че скоро нещата около Панчарево, а и стадиона, ще се случат. Нямам колебания за това, защото познавам шефа ни и знам колко сериозни са намеренията му.<br/><br/><b>Защо избра да се занимаваш с кондиционната подготовка?<br/></b>- По-скоро да кажем, че ръководството ме насочи към това нещо, като спрях с футбола, за което не съжалявам. Винаги съм имал афинитет към тази област, още докато играех, и явно са го видели в мен.<br/><br/><b>На какво ниво е ЦСКА физически и игрово спрямо Лудогорец, Локо Пловдив и Левски?<br/></b>- На доста добро, да не кажа и на по-добро. Срещу Левски и Локо Пловдив изглеждахме по-добре през вторите полувремена. Сега предстоят още срещи с тях и ще видим докъде сме стигнали.<br/><br/><b>За какво може да се бори ЦСКА този сезон?<br/></b>- Първата цел беше да стабилизираме игрите и резултатите си, защото другите отбори напреднаха много. Но до края на сезона остава доста време, предстоят и много директни мачове през втория дял и нещата стават различни. ЦСКА не се е отказал от нищо.<br/>Това е доста общ въпрос, но от позицията на човек, който е отдавна в отбора - защо се получава така, че след като се завърна в елита,<br/><br/><b>ЦСКА три поредни сезона се разминава с титлата, а сега се очертава и четвърти?<br/></b>- Миналия сезон бяхме на една точка и не можахме да я спечелим. Това се дължи на много тънки моменти. Имаше особено два епизода... да не хвърлям вината конкретно върху някого, но бяхме много близо. Така се е случило. Сега дойде нов сезон и трябва да гледаме напред.<br/><br/><b>Има ли забранени храни и напитки за футболистите?<br/></b>- Като цяло играчите трябва да избягват най-вредните храни, но това се отнася за всеки човек. Това опира до самосъзнанието, ние не можем да сме по 24 часа с играчите.<br/><br/><b>А ти ли им изготвяш хранителен режим?<br/></b>- На тези, които трябва да свалят килограми - да.<br/><br/><b>Значи има такива?<br/></b>- Има, разбира се, но тази година са много малко.<br/><br/><b>Имаш ли личен контакт с всеки играч? Какъв ти е подходът към футболистите?<br/></b>- Аз съм най-младият треньор в щаба и може би заради това ме приемат като още по-близък - защото сме на един акъл и години. Понякога излизаме заедно, ходим на фитнес, имам много добри отношения с всички състезатели.<br/><br/><b>А поддържаш ли контакт с директора на школата Пауло Кардозо?<br/></b>- Да, още като беше назначен, коментирахме кондиционните въпроси. Той ми постави задача да му намеря треньор, който да се готви по моята схема. Намерихме такова момче - Костадин Джоргов, от когото сме много доволни. Той работи по същата методика като при мъжете. Нещата в школата също се получават добре.<br/><br/><b>Как се развиват по-младите играчи в тима - Антов, Турицов, Митков?<br/></b>- Доста добре. Не мога да се оплача от отношението на никой от тях. Те са големи професионалисти, независимо че са малки. Знаете ги какви са повечето от младите в сегашното поколение. Но те са различни и заради това и получават минути. Да, Митков играе по-малко, но предполагам, че и неговото време ще дойде.<br/><br/><b>Планираш ли да започнеш друг курс в чужбина в скоро време?<br/></b>- Сега мисля да спра за малко, защото в общи линии нонстоп съм учил в последните две-три години. Преди Барселона имах курсове и в САЩ. Искам да въведа новите знания в работата си и може би след 7-8 месеца - от лятото, пак ще започна нещо ново. Надявам се да намеря някакъв курс в Англия. Минах през Щатите и Испания, но искам да попия знания и от трета държава. Накрая от трите събираш най-доброто и сглобяваш концепция<br/><br/><b>Какво искаш да кажеш за финал?<br/></b>- Имам апел към всички млади треньори - нека да излизат да се обучават навън, защото трябва да се развиваме. В големите отбори има информация, която може да ни бъде полезна, за да не изоставаме от съвременния футбол. И другото важно нещо - трябва да се развиваме нонстоп. Ако стоиш само на своите си знания с години наред, просто затъваш. На феновете пък искам да им кажа все така да подкрепят отбора. Нужни са много работа и търпение, за да се получат нещата. Знаем, че искат, и ние искаме, разбира се.</p>
    </article>
  </body>
</html>