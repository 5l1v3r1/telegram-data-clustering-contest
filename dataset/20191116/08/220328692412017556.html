<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/oblachna-sbota-no-s-topl-vyatr-406850.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T08:24:33+00:00"/>
    <meta property="og:title" content="Облачна събота, но с топъл вятър"/>
    <meta property="og:description" content="Ще се задържи по-топло от обичайното за сезона,"/>
  </head>
  <body>
    <article>
      <h1>Облачна събота, но с топъл вятър</h1>
      <address>
        <time datetime="2019-11-16T08:24:33+00:00">16 Nov 2019, 08:24</time>
      </address>
      <p>Днес в повечето низини, равнини и котловини отново ще се образува ниска слоеста облачност или мъгла. Разкъсвания на облачността и подобрение на видимостта ще има в следобедните часове. Над планинските райони през нощта ще преобладава ясно, през деня - слънчево време, с увеличаваща се от запад висока облачност. Ще духа слаб южен, в Дунавската равнина – североизточен вятър.</p>
      <p>Минималните температури ще са от 2-3° на места из високите полета на Западна България, до 13-14° по морския бряг. Максималните ще са предимно между 13° и 18°, по-ниски в районите с целодневна мъгла. Атмосферното налягане още малко ще се повиши и ще е по-високо от средното за месеца.</p>
      <p>Над Черноморието ще преобладава слънчево време, в сутрешните часове и вечерта с ниска облачност или мъгла. Вятърът ще е слаб от изток-югоизток, който до вечерта ще се ориентира от изток. Максимални температури на въздуха 17-19°. Температурата на морската вода е 17-18°. Вълнението на морето ще е 1-2 бала.</p>
      <p>Над планините ще преобладава слънчево време с разкъсана висока облачност. В подножията до обяд ще бъде мъгливо. Ще духа слаб южен вятър. Максимална температура на 1200 метра – около 13°, на 2000 метра – около 8° .</p>
      <p>В неделя ще е без валежи. Над равнинната част от страната ще бъде облачно и мъгливо, като подобрение на видимостта и разкъсване на ниската облачност ще настъпва след обяд. Предимно слънчево ще бъде времето в планините и планинските райони, където и температурите ще се повишат. В по-голямата част от страната преобладаващите минимални температури ще бъдат между 5° и 10°, а максималните – между 15° и 20°, по-ниски – около 12° ще остават в районите с по-трайна мъгла.</p>
      <p>В началото на следващата седмица ще се усили вятърът от юг-югозапад. Ще се задържи по-топло от обичайното за сезона. Облачността над страната ще е значителна и в понеделник на места в западните и южните райони ще превали дъжд.</p>
    </article>
  </body>
</html>