<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/5-morts-pels-disturbis-mes-greus-a-bolivia-des-de-linici-de-les-protestes/noticia/2963795/"/>
    <meta property="og:site_name" content="CCMA"/>
    <meta property="article:published_time" content="2019-11-16T08:33:00+00:00"/>
    <meta property="og:title" content="5 morts pels disturbis més greus a Bolívia des de l'inici de les protestes"/>
    <meta property="og:description" content="Els enfrontaments entre defensors d'Evo Morales, exiliat a Mèxic, i les forces de seguretat s'han saldat amb cinc morts i una trentena de ferits"/>
  </head>
  <body>
    <article>
      <h1>5 morts pels disturbis més greus a Bolívia des de l'inici de les protestes</h1>
      <h2>Els enfrontaments entre defensors d'Evo Morales, exiliat a Mèxic, i les forces de seguretat s'han saldat amb cinc morts i una trentena de ferits</h2>
      <address><time datetime="2019-11-16T08:33:00+00:00">16 Nov 2019, 08:33</time> by <a rel="author">Redacció</a></address>
      <p>Els greus aldarulls entre partidaris de l'expresident <b>Evo Morales</b> i la policia han acabat amb la mort d'almenys cinc persones i gairebé una trentena de ferits aquest divendres a Bolívia. Els manifestants morts són <b>defensors de l'expresident</b>, fugit a Mèxic.</p>
      <p>Morales s'ha mostrat<b> disposat a tornar al país</b> per concórrer en unes noves eleccions, però la presidenta interina del país, <b>Jeanine Áñez</b>, l'ha advertit que, si torna, haurà d'afrontar càrrecs per<b> frau electoral</b>.</p>
      <figure>
        <img src="https://www.ccma.cat/multimedia/jpg/5/7/1573892659475.jpg"/>
      </figure>
      <p>
        <i>Han mort cinc persones per trets de bala i hi ha hagut una trentena de ferits (Reuters)</i>
      </p>
      <p>
        <b>Morales condemna la repressió des de Mèxic</b>
      </p>
      <p>Els greus disturbis han passat prop de la<b> ciutat de Cochabamba</b>, durant els xocs entre policia i exèrcit, i manifestants. El Defensor del Poble de Bolívia ha denunciat una <b>actuació desproporcionada</b> per part de les forces de seguretat i la mort de cinc manifestants per <b>ferida de bala</b>.</p>
      <p>La policia, per la seva banda, ha explicat que van ser atacats amb armes de foc per part de grups de "cocaleros" que intentaven entrar a la ciutat.</p>
      <figure>
        <img src="https://www.ccma.cat/multimedia/jpg/2/2/1573892692422.jpg"/>
      </figure>
      <p>
        <i>El Defensor del Poble titlla de desproporcionada l'actuació policial (Reuters)</i>
      </p>
      <p>Des de Mèxic, on està exiliat, l'expresident <b>ha condemnat la repressió contra els seus seguidors </b>i ha fet una crida a les forces de seguretat a "aturar la massacre".<br/> </p>
      <figure>
        <iframe data-src="https://twitter.com/evoespueblo/status/1195476171615612933?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/evoespueblo/status/1195499665904586752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Morales, disposat a tornar a Bolívia</b>
      </p>
      <p>Evo Morales s'ha mostrat disposat a tornar a Bolívia, fins i tot en el cas que <b>no se li permetés concórrer a les eleccions</b>. Tampoc no sap encara si el seu partit l'elegirà a ell com a candidat. Si no fos així, assegura que tornarà per ajudar com un ciutadà més:</p>
      <blockquote>"Per la democràcia, si ells no volen que participi en unes eleccions no tinc cap problema a no participar-hi. Només em pregunto per què tanta por. Si aproven la meva renúncia, soc ciutadà, torno com un militant més de base a aportar amb la meva experiència per organitzar-nos per la campanya i ja veurem qui pot ser el candidat."</blockquote>
      <p>Morales va defensar en una entrevista a la CNN la celebració d'<b>una reunió nacional </b>amb tots els actors polítics, amb o sense mediació internacional, per <b>pacificar el país</b>.</p>
      <p><b>Áñez</b>, per la seva banda, ha alertat l'expresident que, si torna a sòl bolivià, haurà d'afrontar <b>càrrecs per frau electoral </b>davant de la justícia i donar explicacions davant la justícia per <b>presumptes casos de corrupció </b>del seu govern.</p>
      <p>El nou govern bolivià també ha anunciat el <b>trencament de relacions </b>amb l'executiu del president veneçolà, Nicolás Maduro, i l'expulsió dels treballadors de l'ambaixada d'aquest país a La Paz. Maduro es va sumar a les crítiques contra els opositors de Morales i va condemnar un cop d'estat a Bolívia.</p>
      <figure>
        <img src="https://www.ccma.cat/multimedia/jpg/3/4/1573892678443.jpg"/>
      </figure>
      <p>
        <i>Morales, des de Mèxic, ha condemnat els disturbis (Reuters)</i>
      </p>
      <p>
        <b>Una crisi que fa gairebé un mes que dura</b>
      </p>
      <p>Aquests són els aldarulls més greus que ha viscut el país des que van començar les protestes arran de les <b>eleccions del 20 d'octubre</b>. Morales va guanyar els comicis, però dues setmanes després <a href="https://www.ccma.cat/324/evo-morales-renuncia-a-la-presidencia-de-bolivia-despres-de-les-acusacions-de-frau/noticia/2962375/">va renunciar a les presidència </a>per les acusacions de frau i les mobilitzacions dels seus opositors.</p>
      <p>L'expresident va assegurar que ho feia pel bé del país i <a href="https://www.ccma.cat/324/evo-morales-accepta-loferta-dasil-politic-de-mexic/noticia/2962610/">va acceptar l'oferta d'asil polític de Mèxic</a>. Va abandonar el país denunciant un "cop d'estat" que, segons Morales, es va consumar quan <b>Jeanine Áñez </b>va assumir la <b>presidència interina</b>.</p>
      <p>A les ciutats de <b>La Paz</b> i <b>El Alto </b>aquest divendres es van repetir les manifestacions de milers de persones procedents de diferents províncies. Un dia més, els defensors de Morales intentaven arribar a la plaça Murillo, on es troba el Palau Quemado, antiga seu del govern abans de Morales que la presidenta interina ha recuperat.</p>
      <p>Les protestes van acabar amb enfrontaments entre els manifestants i els cossos policials, que van utilitzar gasos lacrimògens.</p>
    </article>
  </body>
</html>