<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200458/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-16T08:36:00+00:00"/>
    <meta property="og:title" content="מקווים לשקט"/>
    <meta property="og:description" content="ב-2:22 בלילה שבין שישי לשבת נשמעו אזעקות בב&quot;ש וביישובים הבדואים בסביבה, בתגובה תקף צה&quot;ל מטרות חמאס בעזה | בלון תבערה אותר בשער הנגב | מאז הפסקת האש בחמישי בבוקר זוהו 10 שיגורי רקטות מרצועת עזה | ראשי הרשויות בעוטף החליטו על קיום לימודים כסדרם"/>
  </head>
  <body>
    <article>
      <h6 class="kicker">אחרי הלחימה</h6>
      <h1>מקווים לשקט</h1>
      <h2>למרות הירי לאזור באר שבע בשישי בלילה: הלימודים בדרום יתקיימו כסדרם. <br/>ב-2:22 בלילה שבין שישי לשבת נשמעו אזעקות בב"ש וביישובים הבדואים בסביבה, בתגובה תקף צה"ל מטרות חמאס בעזה | בלון תבערה אותר בשער הנגב | מאז הפסקת האש בחמישי בבוקר זוהו 10 שיגורי רקטות מרצועת עזה | ראשי הרשויות בעוטף החליטו על קיום לימודים כסדרם</h2>
      <address><time datetime="2019-11-16T08:36:00+00:00">16 Nov 2019, 08:36</time> by <a rel="author">דבר</a></address>
      <p>יומיים לאחר שהוכרזה הפסקת אש בין ישראל והג'יהאד האיסלמי בעזה, תושבי באר שבע, לקיה, שגב שלום, עומר והפזורה הבדואית בנגב התעוררו בלילה שבין שישי לשבת מאזעקות צבע אדום. ממד"א נמסר כי היו חמישה נפגעי חרדה וכי ארבעה בני אדם נפצעו באורח קל כשהיו בדרכם למרחב המוגן. מהמשטרה נמסר כי אדם מצא בלון תבערה בסמוך לכניסה לאחד מישובי שער הנגב, ועשה נכון כשהזעיק את השוטרים. למרות האירועים, הלימודים בדרום יתקיימו מחר (ראשון) כרגיל.</p>
      <p>בהערכת מצב של פורום ראשי הרשויות בשדרות ועוטף עזה הוחלט כי מחר (ראשון) יתקיימו לימודים בשדרות והמועצות בעוטף. מעיריית שדרות נמסר כי בשדרות החזרה ללימודים תהיה מדורגת. 08:00-07:30 הגעת צוותים חינוכיים ופתיחת מוסדות החינוך.<br/>08:30-קבלת תלמידים, פעילות הפגה וחזרה ללמידה מסודרת ושגרתית.<br/>בתקווה לימים שקטים וטובים.</p>
      <p>מאז ההכרזה ביום חמישי בבוקר על הפסקת האש והסרת המגבלות על העורף מלבד יישובי העוטף, צה"ל זיהה עשרה שיגורי רקטות שנורו לעבר הדרום.</p>
      <figure>
        <img src="https://www.davar1.co.il/wp-content/uploads/2019/11/161119_police1.jpg"/>
        <figcaption>בלון חשוד בשער הנגב. (קרדיט: דוברות המשטרה)</figcaption>
      </figure>
      <p>מדובר צה"ל נמסר: "במהלך הלילה תקפו מטוסי קרב וכלי טיס של צה"ל מספר יעדי טרור של ארגון הטרור חמאס ברצועת עזה. בין יעדי הטרור הותקפו מחנה צבאי ומתחם צבאי ששימש את הכוח הימי של ארגון הטרור. כמו כן, הותקפה תשתית תת-קרקע התקיפה בוצעה בתגובה לירי הרקטות ששוגרו מרצועת עזה לעבר שטח ישראל במהלך הלילה. ארגון הטרור חמאס אחראי לכל הנעשה ברצועת עזה וממנה והוא שיישא בהשלכות לפעולות הטרור המופעלות נגד אזרחי ישראל. צה"ל רואה בחומרה רבה את הירי ונמצא במוכנות גבוהה לכל תרחיש."</p>
      <h3>החיים בעוטף לא חזרו למסלולם</h3>
      <p>בעקבות האזעקות בדרום החליט פורום ראשי רשויות עוטף עזה, שאתמול (שישי) לא יתקיימו לימודים בכל מוסדות החינוך בחמשת רשויות העוטף. "אנו עומדים בקשר עם צה"ל ובוחנים את ההתפתחויות. כרגע אין שינוי בשאר הנחיות ההתגוננות. ההחלטה התקבלה מתוך דאגה לתלמידים ולצוותים החינוכיים", נמסר. גם בעיריית אשקלון הוחלט לבטל את יום הלימודים.</p>
      <p>בבוקר חמישי בשעה הודיע פיקוד העורף על הסרת כלל מגבלות החירום מאזורי המרכז והדרום, להוציא אזורי עוטף עזה ולכיש, שלגביהם נמסר כי החזרה לשגרה תבוצע לאחר התייעצויות עם הגורמים המוסמכים. בשעה 9:00 אישר דובר צה"ל, תא"ל הדי זילברמן, את קיומה של הפסקת אש עם הג'יהאד האיסלאמי. כאמור, בסביבות השעה 10:30 נורו מספר רקטות ונשמעו אזעקות בעקבות שיגורים מעזה שיורטו. בשעה 16:00 הודיע פיקוד העורף על הסרת כל מגבלות החירום וחזרה מלאה לשגרה גם בדרום, אלא שאחר הצהריים נורתה רקטה נוספת.</p>
      <p>הפסקת האש בין ישראל לג'יהאד האיסלאמי הושגה לאחר יומיים של לחימה, יותר מ-400 רקטות שנורו מהרצועה לשטח ישראל ו-32 הרוגים בעזה, ונכנסה לתוקף ביום חמשיי בשעה 5:30. עד אמצע הלילה נמשכו חילופי אש אינטנסיביים בין צה"ל לארגון הג'יהאד האיסלמי. מטח כבד נורה מהרצועה ב-23:15 והפעיל התרעות צבע אדום ביישובים רבים מהעוטף ודרום השפלה, בהם שדרות, רחובות, אשדוד, גדרה, יבנה ועוד. ממד"א נמסר כי לא התקבלו דיווחים על פגיעה מרקטות ממטח זה, וכי שמונה אנשים טופלו – ארבעה נפגעי חרדה וארבעה שנחבלו בזמן ריצה למקלט, בהם תינוק בן שנה שנפל עם אימו בדרך למקלט ונחבל קלות בראשו. במהלך יום רביעי התמקד הירי של ארגון הטרור בעיקר ביישובים הסמוכים לרצועת עזה.</p>
      <p>נכון ליום רביעי, נמסר מצה"ל כי 90% מהרקטות שכוונו למרכזי אוכלוסייה יורטו. לא דווח על נפגעים ישירות מירי הרקטות, אלא על נפגעי חרדה ואנשים שנחבלו בדרכם למרחב המוגן.</p>
      <p>בתגובה לירי, המשיך צה"ל אתמול בתקיפות לעבר מטרות של ארגון הג'יהאד האיסלאמי תוך שהוא נמנע במוצהר מתקיפת מטרות של ארגון חמאס או תקיפות בלב ריכוזי אוכלוסייה ברצועת עזה, זאת במטרה לא לגרור גם את החמאס לתוך סבב האלימות הנוכחי. אמש החל מאמץ מצרי להגעה לרגיעה שכלל גם נסיעה בהולה של שליח האו"ם למזרח התיכון, ניקולאי מלדאנוב, לשיחות בקהיר.</p>
      <p>ההסלמה בדרום החלה ביום שלישי בסביבות השעה 5:00 בבוקר, בעקבות חיסולו של מפקד הג'יהאד האיסלמי ברצועת עזה, בהאא' אבו אלעטא, שהיה אחראי לפיגועים רבים ולירי רקטות נגד מדינת ישראל בחודשים האחרונים. הוא נורה כשישן במיטתו בדירת מסתור בשכונת שג'עיה בעזה, והוא ואשתו נהרגו. במקביל, דווח על ניסיון חיסול של בכיר נוסף בג'יהאד האיסלמי בסוריה, שנפצע באורח קשה.</p>
    </article>
  </body>
</html>