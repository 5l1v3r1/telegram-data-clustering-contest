<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/furci-volontari-rimuovono-dalla-spiaggia-plastica-e-ferro-depositati-dalla-mareggiata.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T12:52:07+00:00"/>
    <meta property="og:title" content="Furci. Volontari rimuovono dalla spiaggia plastica e ferro depositati dalla mareggiata"/>
    <meta property="og:description" content="Al via la &quot;Settimana ruropea di riduzione dei rifiuti&quot;"/>
  </head>
  <body>
    <article>
      <h1>Furci. Volontari rimuovono dalla spiaggia plastica e ferro depositati dalla mareggiata</h1>
      <address><time datetime="2019-11-16T12:52:07+00:00">16 Nov 2019, 12:52</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Al via la "Settimana ruropea di riduzione dei rifiuti"</i>
      </p>
      <p>FURCI SICULO – Al via questa mattina una pulizia straordinaria del territorio, in sinergia con i ragazzi del servizio civile e le associazioni del territorio, nell’ambito della “Settimana ruropea di riduzione dei rifiuti”.</p>
      <p>Un appuntamento importante con l’ambiente che coinvolge le Amministrazioni comunali, le associazioni, le scuole, le imprese ed i volontari. “Tutti insieme – spiega il sindaco, Matteo Francilia – al lavoro per contrastare il fenomeno dell’inquinamento ambientale e mettere in atto azioni finalizzate a ridurre i rifiuti prodotti”.</p>
      <p>Oggi la prima tappa in spiaggia, una passeggiata ecologica con la pulizia dell’arenile. “Abbiamo rimosso in particolar modo – spiega il sindaco – plastica e ferro trasportato dal mare a seguito della mareggiata degli scorsi giorni. Anche quest’anno, dopo il successo della scorsa edizione, l’Amministrazione comunale di Furci Siculo promuove una serie di iniziative, in collaborazione con il Dipartimento regionale Acqua e rifiuti , con le istituzioni e le associazioni operanti nel territorio”.</p>
      <p>Nella settimana che va da oggi al 24 novembre, a Furci Siculo si alternano passeggiate ecologiche, incontri con mamme virtuose che condividono le loro esperienze riguardo all’uso di pannolini per bambini lavabili e coppette mestruali, iniziative per ridurre il consumo di bottiglie di plastica come l’apertura della “Casa dell’Acqua”, incontri informativi con esperti ambientali sul compostaggio domestico (visto come azione principale di riduzione dei rifiuti), riflessioni sui rischi connessi all’amianto, laboratori di riciclo creativo e così via.</p>
      <p>“Insomma – conclude il sindaco – un ricco calendario di appuntamenti che coinvolge l’intera popolazione e che dimostra come progresso tecnologico e sviluppo sostenibile possano e debbano essere un binomio indissolubile”.</p>
    </article>
  </body>
</html>