<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vybuhy_v_balaklii_genshtab_povidomyv_detali_330902.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T12:35:00+00:00"/>
    <meta property="og:title" content="Вибухи в Балаклії: Генштаб повідомив деталі"/>
    <meta property="og:description" content="За уточненою інформацією, в наслідок надзвичайної події на технічній території Центральної артилерійської бази забезпечення (м. Балаклія, Харківська обл.) двоє військовослужбовців-саперів загинули. Про це інформує Генштаб ЗСУ."/>
  </head>
  <body>
    <article>
      <h1>Вибухи в Балаклії: Генштаб повідомив деталі</h1>
      <h2>За уточненою інформацією, в наслідок надзвичайної події на технічній території Центральної артилерійської бази забезпечення (м. Балаклія, Харківська обл.) двоє військовослужбовців-саперів загинули. Про це інформує Генштаб ЗСУ.</h2>
      <address>
        <time datetime="2019-11-16T12:35:00+00:00">16 Nov 2019, 12:35</time>
      </address>
      <figure>
        <img src="https://galinfo.com.ua/media/gallery/intxt/6/3/630_360_1573826529-672.jpg"/>
      </figure>
      <p>Командування Збройних Сил України висловлює щирі співчуття рідним та близьким загиблих воїнів.</p>
      <p>П’ятеро військовослужбовців отримали поранення різного ступеня важкості:<br/>один – у важкому стані;<br/>один – середнього ступеня важкості;<br/>троє – легкого ступеня важкості.<br/>Також, в наслідок надзвичайної події був знищений один вантажний автомобіль.</p>
      <p>Пораненим надається фахова медична допомога. Двоє військовослужбовців перебувають у Харківській міській клінічній лікарні швидкої та невідкладної медичної допомоги та ще двоє – у Військово-медичному клінічному центрі Північного регіону. Один військовослужбовець від госпіталізації відмовився.</p>
      <p>На місці надзвичайної події працює оперативна група Генерального штабу на чолі з першим заступником начальника Генерального штабу Збройних Сил України генерал-лейтенантом Сергієм Корнійчуком.<br/>За попередніми даними оперативної групи Генерального штабу встановлено, що 15 листопада на спеціально обладнаному місці - майданчику зберігання вибухонебезпечних предметів № 4 групами розмінування здійснювалися роботи з розмінування та знищення вибухонебезпечних предметів. О 14:28, ймовірно у ході завантаження залишків боєприпасів та їхніх елементів, які було підготовлено для подальшого знищення (утилізації), зокрема твердопаливного двигуна до ракет 3М9 зенітно-ракетного комплексу “Куб”, відбулось його загорання з подальшим підривом накопичених для знищення вибохонебезпечних предметів.</p>
      <p>Пожежа, яка виникла внаслідок вибуху, була оперативно локалізована та ліквідована.</p>
      <p>На місці події продовжують працювати представники Військової служби правопорядку у Збройних Силах України та представники правоохоронних органів щодо з’ясування причин та обставин надзвичайної події. На технічній території військової частини тривають слідчі дії.</p>
    </article>
  </body>
</html>