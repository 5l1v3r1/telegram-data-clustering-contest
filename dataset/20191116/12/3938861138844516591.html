<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_ekonomichnogo-rivka-ne-bude-ekspert-pro-byudzhet2020/938453"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T12:23:00+00:00"/>
    <meta property="og:title" content="&quot;Економічного ривка не буде&quot; - експерт про бюджет-2020"/>
    <meta property="og:description" content="Державний бюджет-2020 - це бюджет жорсткої економії. Про це Gazeta.ua сказав політолог Віктор Таран. &quot;Наступного року маємо віддати $15 млрд зовнішнього боргу. А в бюджеті на все $43 млрд. Тобто треба буде віддати кожну третю зароблену гривню. В умовах, коли МВФ не підписав з ..."/>
  </head>
  <body>
    <article>
      <h1>"Економічного ривка не буде" - експерт про бюджет-2020</h1>
      <address><time datetime="2019-11-16T12:23:00+00:00">16 Nov 2019, 12:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938453_w_300.jpg?v=0"/>
        <figcaption>Економіка наступного року трохи зростатиме, каже Віктор Таран.</figcaption>
      </figure>
      <p>Державний бюджет-2020 - це бюджет жорсткої економії.</p>
      <p>Про це Gazeta.ua сказав політолог <b>Віктор Таран</b>.</p>
      <p>"Наступного року маємо віддати $15 млрд зовнішнього боргу. А в бюджеті на все $43 млрд. Тобто треба буде віддати кожну третю зароблену гривню.</p>
      <p>В умовах, коли МВФ не підписав з нами новий документ, уряд <b>Гончарука</b> зробив бюджет жорсткої економії. Через півроку можуть його переглянути.</p>
      <p>Є позитивна новина. Грошей вистачить на всіх. Правда це буде необхідний мінімум. Який дозволить животіти, а не розвиватися. Економічного ривка не буде. Економіка буде трохи зростати, ми нікуди від цього не дінемося. Але це не те, на що сподівалися виборці <b>Зеленського</b>, коли думали, що закінчиться епоха бідності і настане епоха щастя.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_za-kritikoyu-rinku-zemli-kriyetsya-slid-oligarhiv-zhurnalist/938150"/>
      </related>
      <p>Кошторис у загальних цифрах залишився таким самим, як і цьогорічний. Усі збільшення, зокрема соціальних видатків, відбуваються на рівні індексацій. Коли зарплату бюджетникам піднімають не скільки треба, а до рівня інфляції. Програму на підтримку фермерства чомусь прибрали. Напередодні земельної реформи — це нонсенс.</p>
      <p>Вперше бюджет ухвалили так швидко. Але якщо подивитися на суть, то це насправді трагедія українського парламентаризму. Парламент перестав бути політичним суб'єктом і виконувати свою найголовнішу функцію - контролювати виконавчу владу. Депутатів не цікавить, куди влада збирається перерозподіляти наші кошти. Вони ухвалюють все підряд в режимі шаленого принтера.</p>
      <p>Чи не вперше депутати сперечалися з Кабміном не за стратегічні програми, яким має бути фінансування галузей, а кому дістануться субвенції на округи. Їх зменшили до 2 мільярдів. Це гроші для тих мажоритарників, хто буде обурюватися і від яких потрібні голоси. Наприклад, група "За майбутнє". Їм же треба із чимось йти до виборця. А не голосуєш як треба — нічого не будеш мати. Офіс президента вже намітив перезапуск парламенту за пропорційною системою. Їх вже не цікавлять округи. Мажоритарникам-"слугам" скажуть "голосуйте, як треба, і ви гарантовано потрапите до списку", - говорить Віктор Таран.</p>
      <blockquote>14 листопада Верховна Рада <a href="https://gazeta.ua/articles/politics/_rada-uhvalila-derzhbyudzhet2020/938143">ухвалила у другому читанні і в цілому</a> державний бюджет на 2020 рік. "За" проголосували 280 нардепів.</blockquote>
    </article>
  </body>
</html>