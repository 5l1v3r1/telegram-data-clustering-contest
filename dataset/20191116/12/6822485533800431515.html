<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T12:10:00+00:00"/>
    <meta property="og:title" content="وزیر اقتصاد: روش خصوصی‌سازی‌ها تغییر می‌کند"/>
    <meta property="og:description" content="به گزارش مهر، فرهاد دژپسند در یک برنامه رادیویی با بیان اینکه نقطه مطلوب اقتصادی در شرایط تحریم نقاطی است که در سیاست‌های کلی قانون برنامه ششم توسعه به تصویر کشیده شده است، اظهار داشت: در این برنامه رشد اقتصادی حداقل هشت درصد و نرخ بیکاری تک رقمی در نظر گرفته شده است؛ با این وجود ما به این شرایط دست پیدا نکردیم و در شرایطی که با تحریم مواجه هستیم انتظار هم نمی‌رفت که به همه اهداف این برنامه برسیم."/>
  </head>
  <body>
    <article>
      <h1>وزیر اقتصاد: روش خصوصی‌سازی‌ها تغییر می‌کند</h1>
      <address>
        <time datetime="2019-11-16T12:10:00+00:00">16 Nov 2019, 12:10</time>
      </address>
      <p>فرهاد دژپسند از خصوصی‌سازی برخی شرکت‌های دولتی خبر داد و گفت: قرار است روش خصوصی‌سازی‌های جدید تغییر کند.</p>
      <p>به گزارش مهر، فرهاد دژپسند در یک برنامه رادیویی با بیان اینکه نقطه مطلوب اقتصادی در شرایط تحریم نقاطی است که در سیاست‌های کلی قانون برنامه ششم توسعه به تصویر کشیده شده است، اظهار داشت: در این برنامه رشد اقتصادی حداقل هشت درصد و نرخ بیکاری تک رقمی در نظر گرفته شده است؛ با این وجود ما به این شرایط دست پیدا نکردیم و در شرایطی که با تحریم مواجه هستیم انتظار هم نمی‌رفت که به همه اهداف این برنامه برسیم.</p>
      <p>وی همچنین با اشاره به استفاده ۶۰ میلیارد دلاری از منابع خارجی و سرمایه‌گذاری ۳۰۰۰ میلیارد تومانی در کشور که در قانون برنامه ششم توسعه در نظر گرفته شده است، تصریح کرد: در شرایطی که با اعمال انواع محدودیت‌ها در ورودی منابع مواجه می‌شویم، نمی‌توانیم تصور به تحقق این اهداف داشته باشیم؛ به همین دلیل می‌توان گفت با نقطه مطلوب فاصله داریم.</p>
      <p>وزیر امور اقتصاد و دارایی در ادامه با اشاره به صادرات غیر نفتی ۲۴.۵ میلیارد دلاری در هفت ماهه امسال، گفت: صادرات غیر نفتی در این مدت نسبت به مدت مشابه در سال گذشته حدود ۱۰ درصد از نظر وزنی افزایش داشته که با وجود شرایط تحریم و تحمیل مضایق، قابل توجه و تقدیر است.</p>
      <p>دژپسند همچنین خاطرنشان کرد: منظور او از عبارت عبور از تلاطم که در روز ۱۳ آبان مطرح کرده بود، تلاطم در بازارهای ارز، طلا و کالا بوده که در مرداد و مهر ماه سال گذشته شرایط متلاطمی داشتند، اما در حال حاضر شرایط مانا و پایداری در این بازارها حاکم شده است.</p>
      <p>
        <b>شتاب تورم گرفته می‌شود</b>
      </p>
      <p>وزیر امور اقتصادی و دارایی در پاسخ به این سوال که چگونه می‌توانیم از رکود ناشی از افزایش هزینه‌های تولید عبور کنیم، گفت: با توجه به اینکه ۸۳ تا ۸۷ درصد واردات ایران را کالاهای واسطه‌ای و سرمایه‌ای و مواد اولیه تشکیل می‌دهند، طبیعی است که سه برابر شدن نرخ ارز منجر به افزایش هزینه‌های تولید و این موضوع به شاخص خرده‌فروشی نیز منتقل شود؛ اما افزایش هزینه تولید دقیقا به نسبت افزایش نرخ ارز صورت نگرفته، ‌چراکه فقط بخشی از هزینه‌های تولید در ایران وابسته به نرخ ارز است.</p>
      <p>وی با اشاره به کاهنده شدن روند تورم در خرده‌فروشی‌ها طی تیر و مرداد سال جاری، افزود: غالب موسسه‌های کارشناسی و دستگاه‌هایی که با مدل پیش‌بینی کار می‌کنند، معتقدند که روند کاهنده تورم تا پایان سال ادامه خواهد داشت و شتاب تورم گرفته می‌شود.</p>
      <p>همچنین به گفته این مقام مسئول برآوردها نشان می‌دهد که رشد اقتصادی غیرنفتی در نیمه اول امسال مثبت بوده است.</p>
      <p>جزئیات خصوصی‌سازی‌های به زودی اعلام می‌شود</p>
      <p>دژپسند از خصوصی‌سازی برخی شرکت‌های دولتی خبر داد و گفت: در روزهای آینده در مسیر واگذاری شرکت‌های دولتی گام بزرگی برمی‌داریم و امیدوارم که این موضوع طی روزهای آینده اعلام عمومی شود.</p>
      <p>وی تاکید کرد: قرار است روش خصوصی‌سازی‌های جدید تغییر کند.</p>
    </article>
  </body>
</html>