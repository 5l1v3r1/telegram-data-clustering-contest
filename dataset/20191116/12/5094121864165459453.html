<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zoo-ostrava-kouzelny-podzim-vylov-rybnika-jarni-pocasi-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T12:45:00+00:00"/>
    <meta property="og:title" content="Kouzelný podzim v Zoo Ostrava. Sobota tu patřila rybářům"/>
    <meta property="og:description" content="/FOTOGALERIE/ Slunečný jarní den připomínala třetí listopadová sobota v ostravské zoo, kde se konal tradiční a oblíbený výlov rybníka.    "/>
  </head>
  <body>
    <article>
      <h1>Kouzelný podzim v Zoo Ostrava. Sobota tu patřila rybářům</h1>
      <address><time datetime="2019-11-16T12:45:00+00:00">16 Nov 2019, 12:45</time> by <a rel="author">Břetislav Lapisz</a></address>
      <p>Teplota šplhala k patnácti stupňům a krátce před desátou hodinou už mohli lidé nakupovat kapry a amury u nedalekého prodejního stánku.</p>
      <p>Podle mluvčí ostravské zoo Šárky Novákové byla voda z rybníka postupně upouštěna už v předchozích dnech. To proto, aby se ryby stáhly k hrázi a také aby nebyla vytopena oblast pod zoo. „Důvodem, že dneska byl výlov rychlejší, je však hlavně teplé počasí,“ vysvětlila mluvčí s tím, že při vysokých teplotách bylo třeba ryby vylovit co nejrychleji a převézt je do kádí u prodejního stánku. V teplé vodě by rybám došel rychle kyslík.</p>
      <figure>
        <img src="https://g.denik.cz/57/93/ostrava-restaurace-u-zlateho-lva-250-let-11_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/ostravsky-hostinec-zlaty-lev-ma-250-let-znate-starsi-hostinec-majitel-ne-20191111.html">Ostravský hostinec Zlatý lev slaví 250 let. Jezdily kolem něj už formanské vozy Přečíst článek ›</a>
      </aside>
      <p>U stánku lidé mohli koupit kapry (za kilogram si účtovali 65 korun) a amury (70 korun). „Ty úplně nejmenší vylovené ryby dostanou jako krmivo třeba vydry, čápi a další zvířata v zoo,“ doplnila Šárka Nováková s tím, že některé ryby jsou nyní pro návštěvníky umístěny i v akváriích. To, aby si nejen děti mohly udělat představu, jak která ryba vypadá.</p>
      <figure>
        <img src="https://g.denik.cz/57/e6/ostrava-zoo-vylov-rybnik-ryby201911-12_denik-630.jpg"/>
      </figure>
      <figure>
        <img src="https://g.denik.cz/57/6d/ostrava-zoo-vylov-rybnik-ryby201911_denik-150-3x2.jpg"/>
      </figure>
      <figure>
        <img src="https://g.denik.cz/57/15/ostrava-zoo-vylov-rybnik-ryby201911-02_denik-150-3x2.jpg"/>
      </figure>
      <figure>
        <img src="https://g.denik.cz/57/cb/ostrava-zoo-vylov-rybnik-ryby201911-03_denik-150-3x2.jpg"/>
      </figure>
      <figure>
        <img src="https://g.denik.cz/57/c8/ostrava-zoo-vylov-rybnik-ryby201911-04_denik-150-3x2.jpg"/>
      </figure>
      <aside>Galerie <a href="https://www.denik.cz/galerie/podzim-a-vylov-rybnika-v-zoo-ostrava201911.html?mm=10464289&amp;back=3554447061-6813-1">29 fotografií v galerii ›</a></aside>
      <p>Po výlovu se rybník v ostravské zoo začal hned napouštět. Naplnit by se měl zhruba za týden. Tak mají šanci přežít i ryby, které uvízly v bahně a rybářům se je přese všechnu snahu vylovit nepodařilo. „Přesná doba, jak dlouho se rybník bude napouštět, se těžko odhaduje. Letos je ale přítok slabší, tak uvidíme,“ dodala Šárka Nováková.</p>
      <figure>
        <img src="https://g.denik.cz/57/47/ostrava-studenti-lidsky-retez-masarykovo-namesti-sametova-revoluce-10_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/video-tisice-studentu-si-v-ostrave-zivym-retezem-pripomnely-listopad-1989-20191115.html">VIDEO: Tisíce studentů v Ostravě vytvořily živý řetěz Přečíst článek ›</a>
      </aside>
      <p>Návštěvníků sice dnes dopoledne u rybníka při výlovu moc nebylo, o to ale byli zvídavější. Děti nejvíce zajímaly dovednosti a šikovnost rybářů, dospělí se pak zajímali o to, jestli ještě mají šanci kapra nebo amura koupit. Spokojený odcházel od rybníka Libor Staňura. V igelitce si nesl domů právě amura. „Počasí krásné, v zoo ještě teď dopoledne ani není tolik lidí, rybu mám. Tak se jdu ještě projít a užít si tu pohodu,“ pochvaloval si Libor Staňura.</p>
    </article>
  </body>
</html>