<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640268/%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D9%87%D8%AF%D9%81-%D9%82%D8%B1%D8%A7%D8%B1-%D8%AF%D8%A7%D8%AF%D9%86-%D8%BA%DB%8C%D8%B1%D9%86%D8%B8%D8%A7%D9%85%DB%8C%D8%A7%D9%86-%D8%A7%D8%B9%D8%AA%D8%B1%D8%A7%D9%81-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T12:28:00+00:00"/>
    <meta property="og:title" content="رژیم صهیونیستی به هدف قرار دادن غیرنظامیان اعتراف کرد"/>
    <meta property="og:description" content="ارتش اشغالگر صهیونیستی به هدف قرار دادن و شهادت غیرنظامیان در جریان حملات علیه جنبش جهاد اسلامی در غزه اعتراف کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640268/%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A8%D9%87-%D9%87%D8%AF%D9%81-%D9%82%D8%B1%D8%A7%D8%B1-%D8%AF%D8%A7%D8%AF%D9%86-%D8%BA%DB%8C%D8%B1%D9%86%D8%B8%D8%A7%D9%85%DB%8C%D8%A7%D9%86-%D8%A7%D8%B9%D8%AA%D8%B1%D8%A7%D9%81-%DA%A9%D8%B1%D8%AF">رژیم صهیونیستی به هدف قرار دادن غیرنظامیان اعتراف کرد</a>
      </h1>
      <h2>ارتش اشغالگر صهیونیستی به هدف قرار دادن و شهادت غیرنظامیان در جریان حملات علیه جنبش جهاد اسلامی در غزه اعتراف کرد.</h2>
      <address><time datetime="2019-11-16T12:28:00+00:00">16 Nov 2019, 12:28</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، ارتش رژیم صهیونیستی به هدف قرار دادن و شهادت غیرنظامیان در جریان حملات علیه جنبش جهاد اسلامی فلسطین در نوار غزه طی حملات خود به این باریکه اعتراف کرد.</p>
      <p>حملات هوایی و توپخانه‌ای ارتش اسرائیل به نوار غزه از بامداد روز سه شنبه و با ترور بهاء ابو العطا، از فرماندهان بلند پایه گردان‌های قدس شاخه نظامی جنبش جهاد اسلامی و همسرش آغاز شد. بر اثر این حملات ۳۴ فلسطینی از جمله ۸ کودک و سه زن شهید و ۱۱۱ تن دیگر زخمی شدند.</p>
      <p>تل آویو بامداد جمعه به مواضع جنبش جهاد اسلامی در نوار غزه حمله کرد. رژیم صهیونیستی دلیل این اقدام را پرتاب راکت به سمت اسراییل عنوان کرده است. بدین ترتیب آتش بسی که از صبح پنجشنبه برقرار بود نقض شد.</p>
      <p>از سوی دیگر اندکی پیش از اجرای آتش بس مذکور، نیرو‌های رژیم صهیونیستی اقدام به بمباران منزل ابو ملهوس در دیر البلح واقع در جنوب نوار غزه کردند.</p>
      <p>بر اثر این حمله ابو ملهوس که اسراییل ادعا می‌کند از فرماندهان جهاد اسلامی بود، به شهادت رسید. دو همسر و پنج فرزند او نیز در این حمله جان خود را از دست دادند.</p>
      <p>ارتش رژیم صهیونیستی با انتشار بیانیه‌ای با اشاره به حمله مذکور ادعا کرده است بر اساس اطلاعاتی که در زمان حمله در اختیار ارتش اسراییل بود، پیش بینی نشده بود که این حمله قربانیان غیر نظامی بر جای بگذارد.</p>
      <p>در همین حال شبکه تلویزیونی المیادین از صدای انفجار ناشی از حمله بالگرد‌های رژیم صهیونیستی به نوار غزه خبر داد.</p>
      <p>این در حالی است که ارتش رژیم صهیونیستی از شلیک شدن ۲ موشک از سمت نوار غزه به سوی شهرک بئر السبع خبر داده و مدعی شده بود که سامانه گند آهنین هر دو موشک را رهگیری و نابود کرده است.</p>
      <p>پیش‌تر رسانه‌ها از به صدا در آمدن آژیر خطر در شهرک بئر السبع خبر داده بودند.</p>
    </article>
  </body>
</html>