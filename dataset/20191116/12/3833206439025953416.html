<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Chitatel-Mesec-i-polovina-ednata-vrata-na-gradski-avtobus-ne-raboti-914265"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T12:02:00+00:00"/>
    <meta property="og:title" content="Читател: Месец и половина едната врата на градски автобус не работи"/>
    <meta property="og:description" content="Една от трите врати на автобус, който се движи по линия №24, не работи вече месец и половина. Това е..."/>
  </head>
  <body>
    <article>
      <h1>Читател: Месец и половина едната врата на градски автобус не работи</h1>
      <address>
        <time datetime="2019-11-16T12:02:00+00:00">16 Nov 2019, 12:02</time>
      </address>
      <p>Една от трите врати на автобус, който се движи по линия №24, не работи вече месец и половина. Това е голям проблем за пътниците, особено сутрин и вечер в час пик, както и за онези, които пътуват на далечно разстояние.</p>
      <p>За този проблем съобщи на редакционния телефон на <b>Plovdiv24.bg</b> нашият редовен читател Георги Павлов.</p>
      <p>Пловдивчанинът обясни, че поне по два пъти на ден пътува с автобус №24. По случайност, винаги в едно и също превозно средство с регистрационен номер РВ 6991. Качвал се на спирката на бившия "Камел" и пътувал до училище "Черноризец Храбър" в "Тракия".</p>
      <p>"Автобусите са хубави, големи, широки, удобни, мисля че са със 40 седящи места. Много хора пътуват с този рейс. Питах шофьора и кондуктора защо не отварят първа врата и ми казаха, че е развалена, някаква бобина изгоряла. Как не можаха за месец и половина да направят ремонт?" - чуди се Георги Павлов.</p>
      <p>Мъжът разказа още, че в летните жеги същият автобус се е движел без климатик, защото и той се развалил. Той се надява да поправят климатика преди да започнат студовете в града.</p>
      <p>"Направена е проверка на автобуса, всичко е наред - и трите врати, както и климатикът работят" - коментира за <b>Plovdiv24.bg</b> Ваня Ганчева - представител на превозвача.</p>
    </article>
  </body>
</html>