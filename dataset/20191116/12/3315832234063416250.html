<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/203a6a5c07aed971/gazprom-ar-putea-ramane-fara-un-consumator-important-polonia-ameninta-ca-nu-va-importa-gaze-din-rusia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T12:05:14+00:00"/>
    <meta property="og:title" content="Gazprom ar putea rămâne fără un consumator important; Polonia amenință că nu va importa gaze din Rusia"/>
    <meta property="og:description" content="Compania poloneză de stat de distribuție a gazului a anunțat vineri că va înceta să mai importe gaze naturale de la compania rusească Gazprom, după ce contractul va expira în trei ani, dacă nu va reuși să obțină condiții comerciale mai bune, transmite Associated Press."/>
  </head>
  <body>
    <article>
      <h1>Gazprom ar putea rămâne fără un consumator important; Polonia amenință că nu va importa gaze din Rusia</h1>
      <address><time datetime="2019-11-16T12:05:14+00:00">16 Nov 2019, 12:05</time> by <a rel="author">Jurnal.md</a></address>
      <p>
        <b>
          <b>Compania poloneză de stat de distribuție a gazului a anunțat vineri că va înceta să mai importe gaze naturale de la compania rusească Gazprom, după ce contractul va expira în trei ani, dacă nu va reuși să obțină condiții comerciale mai bune, transmite Associated Press.</b>
        </b>
      </p>
      <p>Anunțul a fost făcut în contextul în care Polonia încearcă să-și reducă gradul de dependență față de resursele energetice rusești, pe care Moscova le-a folosit uneori ca unealtă politică.</p>
      <p>Eforturile de a reduce această dependență includ încheierea unor contracte pe termen lung pentru livrări de gaz natural din SUA, Qatar sau alte țări, precum și dezvoltarea unei noi conducte împreună cu Norvegia, pentru a aduce resursele din Marea Nordului. De asemenea, Polonia are unele zăcăminte proprii.</p>
      <p>Compania poloneză PGNiG a transmis că a notificat Gazprom, companie controlată de statul rus, în legătură cu faptul că va rezilia contractul pe 31 decembrie 2022. Ministrul pentru Dezvoltare și Finanțe, Jerzy Kwiecinski, a declarat că intenția nu este în principal de a opri importurile din Rusia, ci de a obține condiții echitabile.</p>
      <p>"Totul va depinde de condițiile financiare, dar nu putem permite ca gazul pe care îl cumpărăm să fie unul dintre cele mai scumpe din lume", a afirmat Kwiecinski.</p>
      <p>Polonia a susținut în repetate rânduri că plătește mai mult decât alte state din Europa, clauzele financiare de la Gazprom fiind nefavorabile.</p>
      <p>Polonia utilizează în jur de 14 miliarde de metri cubi de gaz pe an. Conform contractului cu Gazprom, statul polonez era obligat să cumpere 10 miliarde de metri cubi de gaz de la companie, în fiecare an.</p>
    </article>
  </body>
</html>