<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/uchida_premio_agnelli-6563792/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T12:29:00+00:00"/>
    <meta property="og:title" content="Insignito a Yoko Uchida il premio &quot;Umberto Agnelli&quot; al giornalismo"/>
    <meta property="og:description" content="Titolare dell’agenzia giornalistica e fotografica Uno Associates Inc., ha scritto numerosi articoli e libri sull'Italia a cui è molto legata"/>
  </head>
  <body>
    <article>
      <h1>Insignito a Yoko Uchida il premio "Umberto Agnelli" al giornalismo</h1>
      <h2>Titolare dell’agenzia giornalistica e fotografica Uno Associates Inc., ha scritto numerosi articoli e libri sull'Italia a cui è molto legata</h2>
      <address><time datetime="2019-11-16T12:29:00+00:00">16 Nov 2019, 12:29</time> by <a rel="author">AGI - Agenzia Giornalistica Italia</a></address>
      <p>La giornalista e scrittrice giapponese <b>Yoko Uchida </b>ha vinto il “<b>Premio Umberto Agnelli al giornalismo 2019</b>”. Da sempre Uchida ama l'Italia, anche quella dei borghi, cercando di farli conoscere al grande pubblico internazionale che spesso non li conosce.</p>
      <p>Titolare dell’agenzia giornalistica e fotografica <b>Uno Associates Inc</b>., ha scritto numerosi articoli e libri sull'Italia – da “Prego un cappuccino italiano”, due volumi del 1995 e 1999, a “Venezia da un’altra fondamenta”. Tra le sue opere spiccano anche il pluripremiato la “Casa di Gino” e "Montereggio. Vicissitudini dei librai viaggiatori da un paesino"</p>
      <p><b>Montereggio</b>, i cui librai hanno dato origine al Premio Bancarella, si trova in Lunigiana. Con questo piccolo centro la scrittrice giapponese ha costruito un rapporto sentimentale intenso e profondo, tanto da promuovere un'iniziativa culturale tra gli scolari montereggini al fine di far loro conoscere l'arcipelago nipponico.</p>
      <p><i>Il Premio Umberto Agnelli</i> è stato consegnato a Tokyo, presso l’Istituto Italiano di Cultura,  nel corso della XXXI sessione dell'<b><i>Italy Japan Business Group</i></b> il 15 novembre 2019 dal Presidente della Fondazione Italia Giappone, Vice Presidente e Presidente pro tempore dell’IJBG, Ambasciatore <b>Umberto Vattani</b>.</p>
      <p>“Si tratta” – ha commentato l’Ambasciatore d’Italia in Giappone <b>Giorgio Starace</b> – “di un doveroso riconoscimento all’attività della Dott.ssa Uchida, brillante divulgatrice giapponese della cultura italiana e delle bellezze dei territori del nostro Paese”.</p>
      <p>“La visione che dell’Italia offre Yoko Uchida – rileva Umberto Vattani – è per molti versi interessante e talvolta sorprendente. In ogni caso utile e culturalmente rilevante”.Due anni fa il premio Umberto Agnelli andò a Takayuki Terashima, produttore della trasmissione televisiva “Storia dei borghi italiani” che ha sin qui raggiunto oltre trecento puntate.</p>
      <p>Il Premio è stato istituito per volontà di <b>Umberto Agnelli</b>, Presidente della <i>Fondazione Italia Giappone</i> e del Segretariato Italiano dell’<i>Italy Japan Business Group</i>, per dare un segno di riconoscimento a professionisti italiani e giapponesi della carta stampata, del mondo dell'informazione e della divulgazione italiani e giapponesi che operano nel diffondere e approfondire la conoscenza dei due Paesi nei vari aspetti politici, economici, sociali e culturali.</p>
      <p>Organizzato dalla <i>Fondazione Italia Giappone</i>, e denominato inizialmente come “Premio Giornalistico Italia Giappone” è stato attribuito per la prima volta nel 1992. In seguito alla scomparsa del Dottor Agnelli, il Consiglio di Amministrazione della Fondazione ha deliberato di dedicarlo alla sua memoria.</p>
    </article>
  </body>
</html>