<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741976"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T12:09:00+00:00"/>
    <meta property="og:title" content="แนะ'บิ๊กตู่'ส่งคืนหนังสือเรียกของ'เสรีพิสุทธิ์'ชี้ผิดกม."/>
    <meta property="og:description" content="“ไพบูลย์”แนะ”บิ๊กตู่” ส่งคืนหนังสือเรียกของ”เสรีพิสุทธิ์”แจงกมธ.ป.ป.ช. อ้างกระทำโดย ผิดกฎหมาย เตือนระวังเจอ ร้อง  “ป.ป.ช. “ ในมาตรา 157"/>
  </head>
  <body>
    <article>
      <h1>แนะ'บิ๊กตู่'ส่งคืนหนังสือเรียกของ'เสรีพิสุทธิ์'ชี้ผิดกม.</h1>
      <address>
        <time datetime="2019-11-16T12:09:00+00:00">16 Nov 2019, 12:09</time>
      </address>
      <p>
        <b>“ไพบูลย์”แนะ”บิ๊กตู่” ส่งคืนหนังสือเรียกของ”เสรีพิสุทธิ์”แจงกมธ.ป.ป.ช. อ้างกระทำโดย ผิดกฎหมาย เตือนระวังเจอ ร้อง  “ป.ป.ช. “ ในมาตรา 157</b>
      </p>
      <p>เมื่อวันที่ 16 พ.ย. นายไพบูลย์ นิติตะวัน ส.ส.บัญชีรายชื่อ พรรคพลังประชารัฐ(พปชร.) กล่าวถึงกรณีที่ตนได้ ยื่นเรื่องคำร้อง เมื่อวันที่ 6 พ.ย. 2562 เพื่อขอให้ผู้ตรวจการแผ่นดินพิจารณาวินิจฉัยเสนอเรื่องพร้อมด้วยความเห็นต่อศาลรัฐธรรมนูญกรณีพ.ร.บ.คำสั่งเรียกของคณะกรรมาธิการของสภาผู้แทนราษฎรและวุฒิสภา พ.ศ. 2554 มาตรา 5 มาตรา 8 และมาตรา 13 มีปัญหาเกี่ยวกับความชอบด้วยรัฐธรรมนูญแห่งราชอาณาจักรไทย พ.ศ. 2560 มาตรา 129 ซึ่งต่อมาในวันที่ 15 พ.ย.2562 ผู้ตรวจการแผ่นดินได้มีมติเป็นเอกฉันท์ เห็นชอบให้เสนอเรื่องต่อศาลรัฐธรรมนูญเพื่อพิจารณาวินิจฉัยต่อนั้น ซึ่งตนเห็นว่าการที่พล.ต.อ.เสรีพิศุทธ์  เตมียเวส ประธานคณะกรรมาธิการ การป้องกันและปราบปรามการทุจริตประพฤติมิชอบ สภาผู้แทนราษฎร ( กมธ.ป.ป.ช.) ได้ลงนามในหนังสือด่วนที่สุด ที่ สผ.0019.05/945 เชิญ พล.อ.ประยุทธ์ จันทร์โอชา นายกรัฐมนตรี และรมว.กลาโหม มาชี้แจงแถลงข้อเท็จจริงต่อ กมธ.ป.ป.ช.ในวันที่ 20พ.ย. 2562 ในประเด็นข้อซักถาม ระบุไว้ 16 ข้อ<br/><br/>ทั้งนี้ เนื้อหาในหนังสือระบุว่าอาศัยอำนาจตามมาตรา 129 วรรคสี่ ของรัฐธรรมนูญ พ.ศ. 2560 ประกอบมาตรา 6 แห่งพ.ร.บ.คำสั่งเรียกของคณะกรรมาธิการของสภาผู้แทนราษฎรและวุฒิสภา พ.ศ. 2554 โดยหนังสือระบุไว้มุมบนขวาว่า กมธ.(บค.)1 นั้น พล.ต.อ.เสรีพิศุทธ์  ประธาน กมธ.ป.ป.ช.ได้ดำเนินการออกหนังสือฉบับดังกล่าว ตามแบบ กมธ.(บค.)1 เป็นไปตาม พ.ร.บ.คำสั่งเรียกของคณะกรรมาธิการฯ มาตรา 6 ที่ตนได้ตรวจสอบพบว่าขัดรัฐธรรมนูญ มาตรา 129 เนื่องจากได้บัญญัติให้คณะกรรมาธิการมีอำนาจ”สอบสวน “ซึ่งเป็นการขัดต่อเอกสารหลักฐานความมุ่งหมายและคำอธิบายประกอบรายมาตราของรัฐธรรมนูญ มาตรา 129 ที่อธิบายไว้ ว่าเจตนารมย์แห่งรัฐธรรมนูญ วางหลักการใหม่ให้คณะกรรมาธิการไม่มีอำนาจ”สอบสวน” แต่ให้มีอำนาจเพียง”สอบหาข้อเท็จจริง” เท่านั้น จึงทำให้ พ.ร.บ.คำสั่งเรียกของคณะกมธ. มาตรา 6 ซึ่งปรากฏให้คณะกรรมาธิการมีอำนาจ”สอบสวน”จึงขัดต่อความมุ่งหมายแห่งรัฐธรรมนูญ มาตรา 129 เช่นเดียวกับ พ.ร.บ.คำสั่งเรียกของกมธ. ในมาตรา 5 มาตรา 8 และมาตรา 13 ซึ่งผู้ตรวจการแผ่นดินมีความเห็นไปแล้วว่ามาตราดังกล่าว ขัดต่อรัฐธรรมนูญ มาตรา 129 <br/><br/>นายไพบูลย์ กล่าวต่อว่า ดังนั้นการออกหนังสือเรียกให้นายกรัฐมนตรีมาชี้แจงครั้งล่าสุดของพล.ต.อ.เสรีพิศุทธ์  ประธาน กมธ.ป.ป.ช.นอกจากขัดต่อรัฐธรรมนูญแล้ว ในหนังสือฉบับดังกล่าวยังระบุเรื่องที่ขอให้ชี้แจงแถลงข้อเท็จจริงคำถามจำนวน 16 ข้อที่ไม่อยู่ในกรอบอำนาจของกมธ.ป.ป.ช.วิญญูชนที่ได้อ่านคำถามดังกล่าวแล้ว ย่อมเห็นได้อย่างชัดเเจ้งว่า มีเจตนาจงใจกลั่นแกล้งผู้ที่ต้องไปชี้แจงแถลงข้อเท็จจริง จึงอาจเข้าข่ายเจ้าหน้าที่รัฐ ปฏิบัติหน้าที่โดยมิชอบ อันเป็นความผิดตามประมวลกฎหมายอาญามาตรา 157 และประกอบกับกรณีดังกล่าวผู้ตรวจการแผ่นดินได้เสนอเรื่องไปยังศาลรัฐธรรมนูญเพื่อวินิจฉัยพ.ร.บ.คำสั่งเรียกของกมธ.ขัดหรือเเย้งต่อรัฐธรรมนูญมาตรา129 แล้ว <br/><br/>“ผมจึงเห็นว่า พล.อ.ประยุทธ์ จันทร์โอชา นายกรัฐมนตรี ควรปฏิเสธไม่ไปชี้แจงต่อคณะกมธ.ป.ป.ช.ตามหนังสือที่สผ.0019.05/945 หรือพิจารณาส่งคืนหนังสือฉบับดังกล่าวโดยเหตุที่เป็นการออกหนังสือโดยมิชอบด้วยกฏหมายหลายประการ และพล.ต.อ.เสรีพิศุทธ์  ประธาน กมธ.ป.ป.ช.ควรเร่งขอยกเลิกหนังสือฉบับดังกล่าวโดยเร็วเพื่อป้องกันการถูกฟ้องร้องดำเนินคดีต่อคณะกรรมการป้องกันและปราบปรามการทุจริตแห่งชาติ(ป.ป.ช.) ในความผิดตามประมวลกฏหมายอาญา มาตรา 157” นายไพบูลย์ กล่าว<br/><br/><br/><br/> </p>
    </article>
  </body>
</html>