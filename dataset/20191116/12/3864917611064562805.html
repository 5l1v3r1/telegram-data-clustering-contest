<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2819624-ukrainski-mitci-pidtrimati-vitciznanih-olimpijciv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T12:11:00+00:00"/>
    <meta property="og:title" content="Українські митці підтримали вітчизняних олімпійців"/>
    <meta property="og:description" content="Головна ідея проекту – об'єднання енергії спорту, мистецтва і моди, яке надихне нашу олімпійську збірну на гарні виступи в Токіо наступного року."/>
  </head>
  <body>
    <article>
      <h1>Українські митці підтримали вітчизняних олімпійців</h1>
      <h2>Головна ідея проекту – об'єднання енергії спорту, мистецтва і моди, яке надихне нашу олімпійську збірну на гарні виступи в Токіо наступного року.</h2>
      <address>
        <time datetime="2019-11-16T12:11:00+00:00">16 Nov 2019, 12:11</time>
      </address>
      <p>В Національному художньому музеї України відбулося відкриття виставки, яка присвячена унікальному проекту компанії INTERTOP у співпраці з Національним олімпійським комітетом України та NAMU. Мета проекту – надихнути на перемоги наших спортсменів на Іграх ХХХІІ Олімпіади-2020 в Токіо, повідомляє <a href="http://noc-ukr.org/news/19383/">сайт НОК України</a>.</p>
      <p>На захід завітали уславлені олімпійці країни: президент НОК України, Олімпійський чемпіон зі стрибків з жердиною Сергій Бубка, Олімпійський чемпіон з веслування на байдарках і каное Юрій Чебан, Олімпійський чемпіон з фристайлу Олександр Абраменко, срібний призер Олімпійських ігор з боксу Денис Берінчик, бронзова призерка Олімпійських ігор з гандболу Лариса Заспа, бронзова призерка у потрійному стрибку Олена Говорова, багаторазовий медаліст чемпіонатів світу та Європи з плавання Михайло Романчук, багаторазова призерка чемпіонатів світу та Європи зі стрибків у воду Юлія Прокопчук, призер чемпіонатів світу та Європи Станіслав Горуна; генеральний директор компанії Intertop Ukraine Сергій Бадрітдінов, генеральна директорка NAMU Юлія Литвинець та інші поважні гості.</p>
      <p>«Подібні ініціативи дуже важливі для нашого суспільства, адже привертають увагу до сфери спорту, мистецтва, моди. У кожного українця буде чудова нагода приєднатися до нашої Олімпійської сім'ї, відчути олімпійський дух й підтримати наших спортсменів», - відзначив президент НОК України Сергій Бубка та подякував за ініціативу компанії INTERTOP та художникам, які долучилися до цього проекту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2811993-nok-ukraini-viplatit-stipendii-sportsmenam-dla-pidgotovki-do-olimpiadi2022.html">НОК України виплатить стипендії спортсменам для підготовки до Олімпіади-2022</a>
      </blockquote>
      <p>З нагоди Олімпійських ігор-2020 компанія INTERTOP випускає колекцію одягу, до якої увійдуть футболки, присвячені олімпійським видам спорту, з авторськими принтами–творами відомих українських художників. Головна ідея проекту – об'єднання енергії спорту, мистецтва і моди, яке надихне нашу олімпійську збірну на гарні виступи в Токіо наступного року.</p>
      <p>Виставка у NAMU діятиме з 23 листопада до 6 грудня.</p>
      <p>Колекція надійде у продаж в мережу магазинів INTERTOP, сайт intertop.ua, а також буде доступна всім гостям Національного художнього музею України в березні 2020 року. Так, купуючи цю колекцію, кожен українець і українка зможуть не лише продемонструвати свою позицію вболівальника, а й фактично підтримають наших спортсменів, адже частина прибутку від продажу перерахують на підтримку олімпійської збірної України.</p>
    </article>
  </body>
</html>