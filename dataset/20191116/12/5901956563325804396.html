<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/dva-koncala-na-strehi-249442"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T12:45:00+00:00"/>
    <meta property="og:title" content="Dva končala na strehi"/>
    <meta property="og:description" content="LJUBLJANA – Zaradi mokrih in spolzkih vozišč ter voznikov, ki vožnje temu niso prilagodili, se je v teh dneh na slovenskih cestah pripetilo mnogo prometnih nesreč. Včeraj zjutraj, nekaj minut p..."/>
  </head>
  <body>
    <article>
      <h1>Dva končala na strehi</h1>
      <h2>Voznika v okolici Litije in Jelšan sta izgubila nadzor nad avtomobiloma. Še dva voznika sta pijana povzročila nesrečo in potem pobegnila.</h2>
      <address><time datetime="2019-11-16T12:45:00+00:00">16 Nov 2019, 12:45</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1656748.jpg"/>
          <figcaption>Med Litijo in Zagorjem je počilo včeraj zjutraj. FOTO: Pgd Zagorje</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656750.jpg"/>
          <figcaption>V nesreči pri Ilirski Bistrici ranjenih ni bilo. FOTO: Pgd Ilirska Bistrica</figcaption>
        </figure>
      </slideshow>
      <p>LJUBLJANA – Zaradi mokrih in spolzkih vozišč ter voznikov, ki vožnje temu niso prilagodili, se je v teh dneh na slovenskih cestah pripetilo mnogo prometnih nesreč. Včeraj zjutraj, nekaj minut pred sedmo uro, je na regionalni cesti med Litijo in Zagorjem voznik izgubil nadzor nad avtomobilom in zapeljal s ceste v jarek, kjer se je avto še prevrnil na streho. Posredovali so gasilci iz PGD Litija, na avtomobilu so odklopili akumulator in ga potegnili iz jarka. Ranjenih na srečo ni bilo.<br/><br/>Nadzor nad avtomobilom je izgubil tudi voznik pred naseljem Dolenje pri Jelšanah. Trčil je v odbojno ograjo in se prevrnil, k sreči pa ranjenih tudi tokrat ni bilo. Prostovoljni gasilci iz Ilirske Bistrice so na avtomobilu odklopili akumulator in pomagali avtovleki.</p>
      <blockquote>Voznica, ki je nesrečo povzročila pri Bertokih, je imela v izdihanem zraku 1,34 miligrama alkohola.</blockquote>
      <figure>
        <img src="https://www.slovenskenovice.si/images/slike/2019/11/15/1656750.jpg"/>
        <figcaption>V nesreči pri Ilirski Bistrici ranjenih ni bilo. FOTO: Pgd Ilirska Bistrica</figcaption>
      </figure>
      <p>Pijan pa je bil voznik, ki je v četrtek v Gobovcah povzročil nesrečo in nato s kraja pobegnil. Radovljiški policisti so povzročitelja že kmalu izsledili in mu med postopkom odredili tudi preizkus z alkotestom, ki mu je v litru izdihanega zraka nameril 0,73 miligrama alkohola.<br/><br/>Še več je napihala voznica, ki je prometno nesrečo povzročila v Bertokih, po izvozu s hitre ceste. Ženska je po tem, ko je trčila v drug avto, s kraja nesreče odpeljala, a so jo možje v modrem izsledili in ji odredili preizkus z alkotestom. V izdihanem zraku je imela 1,34 miligrama alkohola, strokovni pregled je odločno zavrnila. Možje v modrem so ji odvzeli vozniško dovoljenje, ker je njen sopotnik med postopkom policista žalil in ju zmerjal, pa si je plačilni nalog prislužil še on.</p>
    </article>
  </body>
</html>