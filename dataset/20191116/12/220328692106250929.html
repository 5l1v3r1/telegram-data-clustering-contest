<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/cherveni-ne-sme-iskali-ostavki-v-bsp-406880.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T12:18:36+00:00"/>
    <meta property="og:title" content="Червени: Не сме искали оставки в БСП"/>
    <meta property="og:description" content="Припомняме, че вчера вътрешната опозиция поиска оставката на Корнелия Нинова и ръководството на БСП в писмо до Пленума на партията"/>
  </head>
  <body>
    <article>
      <h1>Червени: Не сме искали оставки в БСП</h1>
      <address>
        <time datetime="2019-11-16T12:18:36+00:00">16 Nov 2019, 12:18</time>
      </address>
      <p>"Във връзка с медийни публикации, съдържащи доклад и подписка с искане за оставки на ръководството на БСП, членове на левицата сигнализираха в централата на партията, че нито са полагали подписа си под такъв текст, нито са дали устно съгласие името им да присъства сред изброените. Нещо повече - разбрали са за текста и присъствието им в списъка от имена от медиите", съобщиха от пресцентъра на БСП.</p>
      <p>Припомняме, че вчера вътрешната опозиция поиска оставката на Корнелия Нинова и ръководството на БСП в писмо до Пленума на партията. Причината - провал на местния вот, след който соцпартията отсъства от управлението на общините в половин България, според техния анализ на изборите.</p>
      <p>Ръководството беше обвинено в авторитаризъм, а освен оставката на Нинова се настоява и за тази на цялото Изпълнително бюро, и на Националния предизборен щаб, начело на който е заместник-председателят на БСП Кирил Добрев.</p>
      <p>Подписите на 50 социалисти, включително на Сергей Станишев, Ангел Найденов, Велислава Дърева, Георги Божинов и Красимир Янков, стоят под документа с апел за оставки на върха в БСП. Писмото беше разпратено по електронната поща до всички членове на Националния съвет на партията в навечерието на неделния пленум, на който ще се обсъжда представянето на столетницата на местния вот.</p>
    </article>
  </body>
</html>