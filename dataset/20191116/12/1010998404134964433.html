<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/po-malko-ot-150-hil-dushi-nad-65-godishna-vazrast-s-pravo-na-bezplatna-vaksina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-16T12:22:00+00:00"/>
    <meta property="og:title" content="Под 150 000 души над 65-годишна възраст с право на безплатна ваксина"/>
    <meta property="og:description" content="Цифрите са за този сезон, а до 2022 г. се очаква броят на безплатните дози да е за една четвърт от пенсионерите"/>
  </head>
  <body>
    <article>
      <h1>Под 150 000 души над 65-годишна възраст с право на безплатна ваксина</h1>
      <h2>Цифрите са за този сезон, а до 2022 г. се очаква броят на безплатните дози да е за една четвърт от пенсионерите</h2>
      <address><time datetime="2019-11-16T12:22:00+00:00">16 Nov 2019, 12:22</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/16/vaksini_1573925204-1.mp4"/>
      </figure>
      <p>Над 100 000 противогрипни ваксини пристигнаха у нас със самолет. Доставката е част от осигурените безплатни дози за възрастни хора.</p>
      <p>Този сезон за първи път на хората над 65-годишна възраст се полагат безплатни за тях ваксини. По данни на Националния статистически институт, те са малко под милион и половина.</p>
      <p>Право на безплатна ваксина тази зима обаче ще имат около 10% от тях, или малко под 150 000 души. Предвижда се броят на безплатните дози да нараства всяка година и до 2022-ра да обхване една четвърт от пенсионерите.</p>
      <p>Безплатното ваксиниране срещу грип трябваше да започне от първи октомври. Лекари обясняват, че заради забавянето хората, които традиционно се имунизират, вече са си сложили ваксини.</p>
      <p>Именно затова все още не могат да намерят желаещи за всички получени дози.</p>
      <p>Пациенти, които са се възползвали от ваксината, разказват, че боледуват по няколко пъти в година и се надяват ваксинацията да помогне.</p>
      <p>Разпределението на безплатните ваксини по области започва в понеделник. Министерството все още не е обмисляло вариант да премахне възрастовото ограничение, ако няма достатъчно желаещи.</p>
      <p>„Звучи логично, защото ще е много жалко, ако тези ваксини не бъдат използвани. Не знам от правна гледна точка е възможна такава корекция. Но не допускам, че такава опасност има”, заяви здравният инспектор доц. Ангел Кунчев.</p>
      <p>Грипната вълна закъснява. За разлика от предишни години, все още няма нито една положителна проба у нас.</p>
    </article>
  </body>
</html>