<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903968/mignolet-ze-denken-dat-ze-me-daarmee-raken-maar-ik-vind-het-geweldig-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-16T12:00:00+00:00"/>
    <meta property="og:title" content="Mignolet: &quot;Ze denken dat ze me daarmee raken, maar ik vind het geweldig&quot;"/>
    <meta property="og:description" content="Simon Mignolet is sinds dit seizoen doelman bij Club Brugge. De fans van de tegenstander proberen hem vaak uit te dagen door de naam van Thibaut Courtois te scanderen, maar dat is voor Mignolet absoluut geen probleem."/>
  </head>
  <body>
    <article>
      <h1>Mignolet: "Ze denken dat ze me daarmee raken, maar ik vind het geweldig"</h1>
      <address>
        <time datetime="2019-11-16T12:00:00+00:00">16 Nov 2019, 12:00</time>
      </address>
      <p>
        <b>Simon Mignolet is sinds dit seizoen doelman bij Club Brugge. De fans van de tegenstander proberen hem vaak uit te dagen door de naam van Thibaut Courtois te scanderen, maar dat is voor Mignolet absoluut geen probleem.</b>
      </p>
      <p>"Nu ik weer in België speel, beginnen de supporters van de tegenploeg achter mijn doel vaak 'Thibaut Courtois!' te zingen. Ze denken dat ze me daar mee raken", geeft Mignolet aan bij <i>Het Belang Van Limburg.</i> "Maar ik vind dat net geweldig, af en toe wil ik zelfs meezingen", lacht hij.</p>
      <p>Van rivaliteit is volgens Mignolet geen sprake. "Ik sta bij de Rode Duivels ook te springen voor Thibaut. Mensen denken dat er een tweestrijd tussen ons is, maar dat klopt niet. Je wil het beste voor je land. Natuurlijk zou ik ook dolgraag in doel staan. Als de trainer het zo beslist of de ploeg heeft me nodig, dan zal ik klaar zijn. Maar ik zal er hemel en aarde niet voor bewegen, zoals ik dat wel gedaan heb om bij Liverpool weg te geraken. Want clubvoetbal is mijn werk."</p>
      <p>Mignolet heeft zeker geen ruzie met Courtois. "Destijds stond ik in doel en kwam Thibaut opzetten. Hij heeft uiteindelijk zijn kans gegrepen en dan geef je die plaats niet zomaar weer af. In België werden we tegen mekaar opgezet, in het buitenland gebeurt dat niet zo gauw. Wij waren toen ook veel jonger dan nu, intussen beseffen we allebei hoe het er bij de absolute top van Europa aan toe gaat. Dus een vorm van concurrentie is er, maar rivaliteit zeker niet."</p>
      <aside>Lees meer<br/><a href="https://www.voetbalprimeur.be/nieuws/903935/mignolet-over-keuze-voor-club-brugge-waarom-zou-ik-daar-gaan-spelen-.html?itm_source=www.voetbalprimeur.be&amp;itm_medium=highlighted-content">Mignolet over keuze voor Club Brugge: "Waarom zou ik daar gaan spelen?"</a></aside>
    </article>
  </body>
</html>