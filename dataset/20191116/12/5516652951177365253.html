<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425920/poia-einai-ta-400-pio-kerdofora-ellhnika-xenodoxeia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T12:00:01+00:00"/>
    <meta property="og:title" content="Ποια είναι τα 400 πιο κερδοφόρα ελληνικά ξενοδοχεία"/>
    <meta property="og:description" content="Οι παραπάνω επιδόσεις αφορούν το σύνολο των 399 επιχειρήσεων του δείγματος στο οποίο συμπεριλαμβάνονται τόσο οι κερδοφόρες όσο και οι ζημιογόνες επιχειρήσεις. Δεν συμπεριλαμβάνονται οι οικονομικές επιδόσεις του Πόρτο Καρράς κι αυτό διότι θα αλλοίωναν αισθητά τη συνολική εικόνα."/>
  </head>
  <body>
    <article>
      <h1>Ποια είναι τα 400 πιο κερδοφόρα ελληνικά ξενοδοχεία</h1>
      <address>
        <time datetime="2019-11-16T12:00:01+00:00">16 Nov 2019, 12:00</time>
      </address>
      <p>
        <b>Οι παραπάνω επιδόσεις αφορούν το σύνολο των 399 επιχειρήσεων του δείγματος στο οποίο συμπεριλαμβάνονται τόσο οι κερδοφόρες όσο και οι ζημιογόνες επιχειρήσεις. Δεν συμπεριλαμβάνονται οι οικονομικές επιδόσεις του Πόρτο Καρράς κι αυτό διότι θα αλλοίωναν αισθητά τη συνολική εικόνα.</b>
      </p>
      <p>Σύμφωνα με τα συμπεράσματα της πανελλαδικής (εν εξελίξει) έρευνας των New Times, τα τελικά συμπεράσματα της οποίας θα ανακοινωθούν στις 17 Δεκεμβρίου στην ετήσια συνάντηση του ελληνικού τουρισμού Treasures of Greek Tourism 2019 στο Grande Bretagne Hotel Athens, οι εν λόγω επιχειρήσεις του δείγματος:<br/>• Αύξησαν τα συνολικά καθαρά κέρδη τους από 153,5 εκατ. ευρώ το 2017 σε 207,5 εκατ. ευρώ το 2018 παρουσιάζοντας βελτίωση 35,2%.</p>
      <p>• Πραγματοποίησαν συνολικό κύκλο εργασιών 2,06 δισ. ευρώ το 2018 έναντι 1,89 δισ. ευρώ το 2017 παρουσιάζοντας αύξηση 8,6%.</p>
      <p>• Τα συνολικά ίδια κεφάλαια των επιχειρήσεων του δείγματος της έρευνας της New Times αυξήθηκαν κατά 2,8% σε 3,9 δισ. ευρώ το 2018.</p>
      <p>• Αντιστοίχως οι συνολικές υποχρεώσεις των επιχειρήσεων του δείγματος εμφάνισαν αύξηση 7,4% για να διαμορφωθούν στο επίπεδο των 4,1 δισ. ευρώ.</p>
      <p>Αξίζει ωστόσο να σημειωθεί ότι η εικόνα αυτή θα εμφανίσει διαφοροποιήσεις καθότι η δημοσίευση των ισολογισμών συνεχίζεται. Παρ’ όλα αυτά παρέχει ισχυρές αποδείξεις για τις τάσεις που κυριάρχησαν στον τομέα των ξενοδοχειακών επιχειρήσεων.</p>
      <p><b>Η εικόνα</b><br/>Από τις 400 επιχειρήσεις του δείγματος (συμπεριλαμβανομένης και του Πόρτο Καρράς) οι 290 (ήτοι το 72,5% του δείγματος) ήταν κερδοφόρες εταιρείες, δύο (2) εταιρείες δεν εμφάνισαν καθαρά αποτελέσματα και οι 108 (το 27% του δείγματος) ήταν ζημιογόνες. Η αντίστοιχη έρευνα της προηγούμενης χρήσης δείχνει αύξηση του ποσοστού των κερδοφόρων επιχειρήσεων κατά το 2018.</p>
      <p>Συγκεκριμένα, οι 290 κερδοφόρες επιχειρήσεις που βρέθηκαν στη «φωτεινή πλευρά του φεγγαριού» διαχειρίστηκαν συνολικό τζίρο 1,69 δισ. ευρώ, που ήταν αυξημένος κατά 9,6% σε σχέση με το προηγούμενο έτος. Οι κερδοφόρες επιχειρήσεις του δείγματος της έρευνας των New Times αύξησαν τα συνολικά καθαρά κέρδη τους κατά 19,1% για να προσεγγίσουν τα 286 εκατ. ευρώ. Οι κερδοφόρες επιχειρήσεις αύξησαν κατά 5,1% τα συνολικά ίδια κεφάλαιά τους που διαμορφώθηκαν στα 3,05 δισεκατ. ευρώ ενώ αύξησαν τις συνολικές υποχρεώσεις τους κατά 6,6% για να διαμορφωθούν στα 2,75 δισεκατ. ευρω (μια υγιής σχέση ιδίων προς ξένα κεφάλαια). Αντιστοίχως, οι 108 ζημιογόνες επιχειρήσεις του δείγματος (συμπεριλαμβανομένης και της Πόρτο Καρράς) διαχειρίστηκαν κατά το 2018 έναν τζίρο της τάξης των 387 εκατ. ευρώ ο οποίος ήταν αυξημένος κατά 3,8% σε σχέση με το 2017. Οι συνολικές ζημιές τους αυξήθηκαν από 38,3 εκατ. ευρώ το 2017 σε 150 εκατ. ευρώ το 2018. Τα ίδια κεφάλαιά τους έπεσαν από 1,26 δισ. ευρώ το 2017 σε 1,16 δισ. ευρώ το 2018 ενώ οι συνολικές τους υποχρεώσεις αυξήθηκαν κατά 6% σε 1,53 δισ. ευρώ το 2018.</p>
      <p><b>Κερδοφορία </b><br/>Στις πρώτες θέσεις της λίστας των πλέον κερδοφόρων ξενοδοχειακών εταιρειών της χώρας συγκαταλέγονται – με τα μέχρι στιγμής δεδομένα – μεταξύ άλλων και οι: Τουριστικές Επιχειρήσεις Μεσσηνίας (Costa Navarino), Λάμψα ΑΕ (Grande Bretagne), Κάραβελ Ξενοδοχεία ΑΕ, Ηλέκτρα ΑΞ&amp;ΤΕ (Electra Palace), Εσπέρια Τουριστικαί Επιχειρήσεις (Esperia, Esperides, Esperos κ.λπ. στη Ρόδο), ΙΚΟΣ ΟΛΙΒΙΑ (Sani), Στέλλα Μπιτς Αε (Stella Village Ηράκλειο Κρήτης), Αίθριον Παλλάς (Atrium Hotels Ρόδος), Χατζηλαζάρου Ι. ΑΕ και Χατζηλαζάρου Ιωάννης (H Hotels στη Ρόδο), Ελλην. Τουριστ. &amp; Ξενοδοχ. Επιχειρ. Κρήτης «Απολλωνία» (Apollonia Beach και Sitia Beach), ΓΕΚΕ ΑΕ (Presiden Hotel Athens), The Margi (Βουλιαγμένη Αττική), ΝΗΚΑ ΑΕ (Elysium Resort &amp; Spa στη Ρόδο), ΜΕΤΑ ΑΕ (Creta Panorama και Creta Marine στον Πάνορμο Κρήτης), Δαίδαλος ΑΕ (Daidalos στη Κω), Διακομιχάλης (Blue Sea, Blue Star στη Ρόδο και Pedi Beach στη Σύμη), ΡΕΞΕΚΑ ΑΕ (Rodos palladium), Χατζηλαζάρου Ι &amp; Ε (έτερο ξενοδοχείο των H Hotels) και Ηλέκτρα ΑΕ. Το Grande Bretagne Σημαντικά κέρδη – πάνω από 1 εκατ. ευρώ η κάθε μία – σε συνδυασμό με υψηλό ρυθμό αύξησης της κερδοφορίας εμφάνισαν μια σειρά ξενοδοχειακές επιχειρήσεις μεταξύ των οποίων και οι: Ξενοδοχειακή Εταιρεία Αθήνα Κέντρο Novotel, Τουριστικαί Επιχειρήσεις Χαλκιδικής (Eagles Palace στη Χαλκιδική), Αμαλία ΑΞΤΕ (Amalia Hotels σε Αθήνα, Ναύπλιο, Καλαμπάκα, Δελφοί, Ολυμπία και Μαργαρώνα), Μουρούζης (Athens Gate), Αθήναιον (Athenaeum Inter-Continental στην Αθήνα), Μουσαμά Αφοί ΑΞΕ (Holiday Inn), Κρητικός Αστήρ (Creta Star, Creta Royal, Aigaion Melathron στο Ρέθυμνο Κρήτης) και Καστράκι Φαληράκι Μπιτς (Pegasos Beach στη Ρόδο).</p>
      <p>Η εκδήλωση<br/>Μετά τις ιδιαίτερα επιτυχημένες διοργανώσεις επιχειρηματικής αριστείας Treasures of Greek Tourism των παρελθόντων ετών, η NEW TIMES PUBLISHING πραγματοποιεί για μία ακόμα χρονιά τη συγκεκριμένη εκδήλωση στις 17 Δεκεμβρίου 2019 στο Grande Bretagne Hotel Athens.</p>
      <p>Το forum τελεί υπό την αιγίδα του υπουργείου Τουρισμού, του ΣΕΤΕ, του Ξενοδοχειακού Επιμελητηρίου Ελλάδος και της FEDHATTA και στόχο έχει να στρέψει τους προβολείς της δημοσιότητας στις δυναμικότερα αναπτυσσόμενες επιχειρήσεις του ελληνικού τουρισμού. Η αξιολόγησή τους στηρίζεται σε αυστηρά αντικειμενικά κριτήρια και βασίζεται στις οικονομικές τους επιδόσεις και τα επενδυτικά τους προγράμματα. Στο πλαίσιο αυτά αξιοποιούνται τα δεδομένα της μεγάλης συνδρομητικής τράπεζας πληροφοριών www.newtimeslist.gr, στην οποία περιλαμβάνονται στοιχεία και επιδόσεις των σημαντικότερων επιχειρήσεων της χώρας.</p>
      <p>H φετινή διοργάνωση έχει δύο καινοτομίες:</p>
      <p>Α) Θεσμοθετείται διάκριση «Τουριστική Περιφέρεια της χρονιάς» και</p>
      <p>Β) Πέραν των ξενοδοχειακών και τουριστικών επιχειρήσεων θα απονεμηθούν διακρίσεις στους δυναμικότερους προμηθευτές τους.</p>
      <p>Στην εκδήλωση θα παρευρεθούν εκπρόσωποι των φορέων του κλάδου, του πολιτικού και επιχειρηματικού κόσμου καθώς επίσης και εκπρόσωποι των ΜΜΕ. Η συγκεκριμένη εκδήλωση αποτελεί βήμα προβολής των θέσεων των επιχειρηματιών του κλάδου αλλά και της πολιτικής ηγεσίας στα μέσα μαζικής ενημέρωσης. Επιπλέον θα προβληθούν θέσεις σχετικές με την επενδυτική πολιτική των επιχειρήσεων του τομέα και τη στήριξη της απασχόλησης και της ελληνικής οικονομίας. Στο πλαίσιο της εκδήλωσης θα δοθεί στη δημοσιότητα ο αγγλόφωνος οδηγός Treasures of Greek Tourism – annual book 2020, στον οποίο περιλαμβάνονται όλες οι εξελίξεις στον χώρο του τουρισμού, παρεμβάσεις εκπροσώπων της πολιτείας και της τουριστικής βιομηχανίας, κλαδικές αναλύσεις, διαγράμματα, πίνακες και οικονομικά αποτελέσματα των σημαντικότερων επιχειρήσεων.</p>
      <p>Ο οδηγός θα διανεμηθεί στις μεγάλες τουριστικές εκθέσεις του εξωτερικού και στους σημαντικότερους tour operators με σκοπό την προβολή του ελληνικού τουριστικού προϊόντος.</p>
      <figure>
        <img src="https://www.rodiaki.gr/medias/2019/11/15/fb52f14d22882036f63bcc35fe6549fe.jpg"/>
      </figure>
      <p><b>Ζημιές</b><br/>Αντιστοίχως, στη «σκοτεινή πλευρά του φεγγαριού» βρέθηκαν οι επιχειρήσεις που εμφάνισαν υψηλές ζημιές. Μεταξύ αυτών είναι και οι: Πόρτο Καρράς, Αστήρ Παλλάς Βουλιαγμένης, Aldemar, Χανδρή Ελλάς, Med Sea Health, Επενδύσεις Νότιας Ρόδου και Τουριστικαί Επιχειρήσεις Νότου.</p>
      <p>Από πλευράς κύκλου εργασιών, οι 30 πρώτες επιχειρήσεις, είναι οι εξής:</p>
      <figure>
        <img src="https://www.rodiaki.gr/medias/2019/11/15/12bf52c8e5489305291524b38915f594.jpg"/>
      </figure>
      <p>(πηγή: “Χρήμα και Τουρισμός”)</p>
    </article>
  </body>
</html>