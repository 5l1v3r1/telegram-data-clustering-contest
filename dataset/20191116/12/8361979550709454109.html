<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/tiberiu-dima-gendirektor-basf-ukrajina-rozpoviv-shcho-dumaye-pro-ukrajinu-novini-ukrajini-50053761.html"/>
    <meta property="og:site_name" content="НВ"/>
    <meta property="article:published_time" content="2019-11-16T12:00:00+00:00"/>
    <meta property="og:title" content="Українці надто формальні в діловому листуванні - Тіберіу Діма, BASF"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>Українці надто формальні в діловому листуванні - Тіберіу Діма, BASF</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-16T12:00:00+00:00">16 Nov 2019, 12:00</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Тіберіу Діма — гендиректор BASF Україна і керівник групи країн Східної Європи. Представництво німецької BASF працює в Україні з 1992 року. Компанія продає продукти для розвитку агробізнесу (препарати і технології для підвищення врожайності та якості вирощуваних культур), а також хімпродукцію для машино- й авіабудування, будівництва й інших галузей. 48-річний Діма працює в українському представництві компанії сім років.</p>
      <p>
        <b>— У чому Україна схожа і в чому не схожа на країни, в яких ви працювали раніше?</b>
      </p>
      <p>— Я понад 20 років працював у різних міжнародних компаніях, зокрема і в моїй рідній Румунії. Одна зі спільних особливостей наших двох країн — культура ієрархії. Я маю на увазі, що й у нас, й у вас важливо, щоб рішення були схвалені вищим менеджером. І це не тільки моє суб'єктивне сприйняття, а результати досліджень. Україна і Румунія перебувають на одному ментальному рівні під час ухвалення рішень.</p>
      <p>Інша схожа риса — це пристрасть до роботи і гордість за свою справу. Рівень емоцій на роботі досить високий, співробітники часто готові працювати понаднормово і навіть бути волонтерами. Це відмінна риса східноєвропейських країн, і в Західній Європі цього дуже бракує.</p>
      <p>І про відмінності. Українці мають гарне почуття гумору, але на роботі вони дуже серйозні. Хоча іноді мати піднесений настрій протягом робочого дня, веселитися — те, що допомагає процесу. У Румунії ми працюємо з великим фаном.</p>
      <p>Ще одна особливість українців — відкритість до інновацій. Ми це добре бачимо на наших майстер-класах і семінарах, які проводимо для клієнтів.</p>
      <aside>Українці мають гарне почуття гумору, але на роботі вони дуже серйозні</aside>
      <p>
        <b>— Які правила, прийнятні в українському бізнес-середовищі, вас дивують?</b>
      </p>
      <p>— Є одна традиція, яка мені здається пережитком минулого: зайва формальність у діловому листуванні. Зараз способи комунікації стають дедалі неформальнішими, такі обороти можна трохи спростити.</p>
      <p>Є ще одна особливість: українські партнери намагаються бути хорошими учасниками переговорів, але їхня манера досить жорстка. І вони намагаються демонструвати свою сильну позицію від початку. В Європі теж таке існує, але в Україні це виражено яскравіше.</p>
      <p>
        <b>— Ваш найцікавіший або найнесподіваніший досвід спілкування з українськими держорганами?</b>
      </p>
      <p>— Кілька років тому я був на обіді, організованому журналом з агробізнесу. Там був заступник міністра АПК. Ми спілкувалися, і я був дуже приємно здивований компетентністю та відкритою дискусією.</p>
      <p>Якщо говорити про мій особистий досвід, то можу розповісти про позитивний тренд. Щороку я, як іноземець, ходжу отримувати дозвіл на проживання. І помічаю, що ця процедура стає легшою і швидшою.</p>
      <p>
        <b>— Ваші улюблені місця в Україні та Києві?</b>
      </p>
      <p>— Те, що мені зараз подобається у Києві, це новий пішохідний міст біля арки Дружби народів. Там дуже гарний краєвид на Поділ, Дніпро, Лівий берег. Я люблю проводити там час, відчуваю себе частиною цього міста. Друге місце — Михайлівська та Софійська площі. І ще — магазин Гудвайн: це найкращий магазин делікатесів і вин у Європі.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>