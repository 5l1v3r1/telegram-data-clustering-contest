<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-we-need-to-find-a-third-seamer-who-can-bat-says-bangladesh-coach-russell-doming-2852366.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T12:07:05+00:00"/>
    <meta property="og:title" content="हमें बल्लेबाजी कर पाने वाले तीसरे सीमर की जरूरत: डोमिंगो"/>
    <meta property="og:description" content="India vs Bangladesh 1st Test at Indore: भारत के हाथों पहले टेस्ट मैच में मिली करारी शिकस्त के बाद बांग्लादेश क्रिकेट टीम के मुख्य कोच रसेल डोमिंगो ने टीम की पूरी सरंचना में सुधार करने पर जोर दिया है।..."/>
  </head>
  <body>
    <article>
      <h1>हमें बल्लेबाजी कर पाने वाले तीसरे सीमर की जरूरत: डोमिंगो</h1>
      <address><time datetime="2019-11-16T12:07:05+00:00">16 Nov 2019, 12:07</time> by <a rel="author">एजेंसी,इंदौर</a></address>
      <p><b>India vs Bangladesh 1st Test at Indore:</b> भारत के हाथों पहले टेस्ट मैच में मिली करारी शिकस्त के बाद बांग्लादेश क्रिकेट टीम के मुख्य कोच रसेल डोमिंगो ने टीम की पूरी सरंचना में सुधार करने पर जोर दिया है। भारत ने शानदार प्रदर्शन करते हुए यहां होल्कर स्टेडियम में खेले गए दो मैचों की टेस्ट सीरीज के पहले मैच में बांग्लादेश को एक पारी और 130 रनों से करारी शिकस्त दी। क्रिकइंफो की रिपोर्ट के अनुसार, डोमिंगो ने कहा है कि टीम को एक ऐसे तीसरे सीमर की जरूरत है, जो सातवें और आठवें नंबर पर बल्लेबाजी भी कर सके और टीम को एक संतुलन प्रदान कर सके। </p>
      <p>मेहमान टीम पहले टेस्ट मैच में सात बल्लेबाजों और चार गेंदबाजों के साथ उतरी थी। डोमिंगो ने कहा, “इसमें कोई शक नहीं कि टीम की सरंचना में बदलाव करने की जरूरत है। अन्यथा परिणाम ऐसे ही होने वाले है। मुझे चयनकर्ताओं के साथ बैठकर आगे की रणनीति पर विचार करने की जरूरत है। मुझे उन खिलाड़ियों की पहचान करने की जरूरत है जो टीम को आगे लेकर जा सके।” </p>
      <h3>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</a>
      </h3>
      <p>उन्होंने कहा, “हमारी टीम में कई शानदार खिलाड़ी हैं और उनका सम्मान करने की जरूरत है। लेकिन साथ ही हमें टीम के हित में भी निर्णय लेने की जरूरत है।” कोच ने साथ ही कहा कि बांग्लादेश को मोहम्मद सैफुद्दीन जैसे तेज गेंदबाज और हरफनमौला खिलाड़ी की जरूरत है, जिन्होंने वनडे और टी-20 में अब तक  अच्छा प्रदर्शन किया है, लेकिन फिल्हाल वह चोट से जूझ रहे हैं। </p>
      <p>डोमिंगो ने कहा, “दो तेज गेंदबाजों के साथ खेलना बहुत मुश्किल है। निश्चित रूप से हमें तीसरे तेज गेंदबाज की जरूरत है जो बल्लेबाजी भी कर सके। सैफुद्दीन है, लेकिन वह चोट से जूझ रहे हैं। लेकिन टीम की सरंचना पर ध्यान देने की जरूरत है।” </p>
      <p>
        <a href="https://www.livehindustan.com/cricket/story-ind-vs-ban-ishant-sharma-asks-mohammed-shami-what-are-you-eating-got-this-funny-answer-2852341.html">
          <b>INDvsBAN: इशांत ने शमी से पूछा- क्या खा रहे हो, मिला ये मजेदार जवाब</b>
        </a>
      </p>
      <p>उन्होंने कहा, “मुझे लगता है कि काफी टीमें बांग्लादेश के खिलाफ खेलती है और वे अच्छी विकेट बनाएगी, जिस पर ज्यादा स्पिन नहीं होगी। इसलिए हमें एक तेज गेंदबाज की तलाश है, जो सातवें और आठवें नंबर पर आकर बल्लेबाजी भी सके।”</p>
    </article>
  </body>
</html>