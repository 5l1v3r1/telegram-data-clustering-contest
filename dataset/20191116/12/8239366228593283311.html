<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/oleksandr_kubrakov_ocholyt_ukravtodor_330892.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T12:42:00+00:00"/>
    <meta property="og:title" content="Олександр Кубраков очолить Укравтодор"/>
    <meta property="og:description" content="Олександра Кубракова визначено переможцем конкурсу на посаду голови Державного агентства автомобільних доріг України. Він приступить до виконання своїх обов’язків наступного дня з моменту призначення."/>
  </head>
  <body>
    <article>
      <h1>Олександр Кубраков очолить Укравтодор</h1>
      <h2>Олександра Кубракова визначено переможцем конкурсу на посаду голови Державного агентства автомобільних доріг України. Він приступить до виконання своїх обов’язків наступного дня з моменту призначення.</h2>
      <address>
        <time datetime="2019-11-16T12:42:00+00:00">16 Nov 2019, 12:42</time>
      </address>
      <figure>
        <img src="https://galinfo.com.ua/media/gallery/intxt/5/d/5dcef9dd66d05019099107_820x360.jpg"/>
      </figure>
      <p>Про це <a href="https://www.kmu.gov.ua/news/oleksandr-kubrakov-ocholit-ukravtodor">інформує </a>Урядовий портал.</p>
      <p>«Якісні дороги — один з наших топ-пріоритетів. Наступного року Уряд заклав 33,4 млрд грн на ремонт та утримання доріг державного значення, вдвічі збільшили суму на безпеку дорожнього руху. За наступні п’ять років ми плануємо привести до нормативного стану 24 тис. км доріг національного значення. Такі ж амбітні плани у нас і по відновленню місцевих доріг. Щоб все це втілити, нам в команді потрібна чесна та професійна людина в керівництві Укравтодору. Пан Кубраков вже показав себе як професіонал під час будівництва траси Запоріжжя-Маріуполь», — сказав Прем’єр-міністр.</p>
      <p>Першочерговим завданням Укравтодору Олександр Кубраков назвав повне оновлення керівного складу служб автомобільних доріг в областях, а також керівництва ДАК «Автомобільні дороги України». Майбутній голова Укравтодору також планує зробити ревізію підготовки до зимового сезону та підготувати плани відновлення доріг на 2020 рік.</p>
      <p>Найближчим часом, за словами Олександра Кубракова, також планується оголошення міжнародного тендеру на добудову запорізького мосту та підписання кредитної угоди з ЄБРР та ЄІБ на загальну суму 900 млн євро. Для збільшення фінансування Дорожнього фонду Уряд буде залучати кошти іноземних партнерів.</p>
      <p>
        <b>Довідково</b>
      </p>
      <p>
        <i><b>Олександр Кубраков </b>— народний депутат України 9-го скликання. За час роботи в Парламенті подав 16 законопроектів, з яких 12 вже ухвалили, 4 ще доопрацьовуються. Зокрема, є автором ухваленого законопроекту №1041 про запровадження середньострокової державної цільової програми на будівництво, реконструкцію, капітальний та середній поточний ремонт доріг державного та  місцевого значення.</i>
      </p>
      <p>
        <i>Кубраков також автор прийнятого Парламентом законопроекту №1061, який запроваджує аудит безпеки доріг. Документ дозволить досягти високого рівня безпеки дорожнього руху, знизить аварійність на дорогах та тяжкість наслідків ДТП.</i>
      </p>
      <p>
        <i>Серед інших законодавчих ініціатив новообраного голови Укравтодору</i>
      </p>
      <p>
        <i> — законопроект №1064 про внесення змін до Бюджетного кодексу про джерела фінансування Дорожнього фонду;</i>
      </p>
      <p>
        <i>—  законопроект №1182-1 про внутрішній водний транспорт, який регулює правові відносини в галузі;</i>
      </p>
      <p>
        <i>— законопроект №2234 про визначення відповідальності за формування системи ціноутворення в будівництві автомобільних доріг загального користування.</i>
      </p>
    </article>
  </body>
</html>