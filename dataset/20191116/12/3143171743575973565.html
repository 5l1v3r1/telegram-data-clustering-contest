<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/rubavano-nei-negozi-in-3-arrestati-a-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T12:22:38+00:00"/>
    <meta property="og:title" content="Rubavano nei negozi, in 3 arrestati a Messina"/>
    <meta property="og:description" content="Il terzetto avrebbe ripulito diversi negozi tra agosto e settembre scorsi."/>
  </head>
  <body>
    <article>
      <h1>Rubavano nei negozi, in 3 arrestati a Messina</h1>
      <address><time datetime="2019-11-16T12:22:38+00:00">16 Nov 2019, 12:22</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>Il terzetto avrebbe ripulito diversi negozi tra agosto e settembre scorsi.</i>
      </p>
      <p>Un terzetto di ladri è stato arresto dalla Polizia con l’accusa di essere gli autori di una serie di furti ai danni di diversi negozi cittadini, messi a segno tra agosto e settembre scorsi.</p>
      <p>Si tratta di Michele <b>Saglimbeni</b>, 42 anni, Sainobou <b>Drame</b> (28) e Umberto <b>Beninato</b> (56).</p>
      <p>I tre, utilizzando un canovaccio ormai consolidato, si presentavano insieme o singolarmente nell’esercizio commerciale preso di mira e distraendo il personale addetto alle vendite riuscivano ad asportare merce di varia natura e di valore variabile: un profumo, monili, una borsa, indumenti, uno zainetto.</p>
      <p>Tutti furti di piccola entità, quindi, che sarebbero rimasti isolati se i poliziotti delle Volanti non avessero messo insieme i “pezzi” e dato un’identità al team di ladri seriali.</p>
      <p>Ladri, peraltro, con precedenti specifici, già arrestati o denunciati per furto nei mesi precedenti che avevano comunque continuato a delinquere.</p>
      <p>Per i primi due soggetti è scattata la misura cautelare in carcere; per il terzo gli arresti domiciliari.</p>
    </article>
  </body>
</html>