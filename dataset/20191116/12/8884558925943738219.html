<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/slovo-vztrajnega-graditelja-kulturnih-mostov"/>
    <meta property="og:site_name" content="Primorske novice"/>
    <meta property="article:published_time" content="2019-11-16T12:57:34+00:00"/>
    <meta property="og:title" content="Slovo vztrajnega graditelja kulturnih mostov"/>
    <meta property="og:description" content="V Trstu je v četrtek preminil 87-letni Juan Octavio Prenz, kulturnik in literat, Tržačan argentinsko-istrskih korenin, tesno povezan s Slovenijo. Slovenski bralci so ga lahko spoznali z njegovim edinim v slovenščino prevedenim romanom Samo drevesa imajo korenine, ki je izšel pri Modrijanu in ga je aprila predstavil v Kopru."/>
  </head>
  <body>
    <article>
      <h1>Slovo vztrajnega graditelja kulturnih mostov</h1>
      <address><time datetime="2019-11-16T12:57:34+00:00">16 Nov 2019, 12:57</time> by <a rel="author">Maja Pertič Gombač</a></address>
      <p>
        <b>V Trstu je v četrtek preminil 87-letni Juan Octavio Prenz, kulturnik in literat, Tržačan argentinsko-istrskih korenin, tesno povezan s Slovenijo. Slovenski bralci so ga lahko spoznali z njegovim edinim v slovenščino prevedenim romanom Samo drevesa imajo korenine, ki je izšel pri Modrijanu in ga je aprila predstavil v Kopru.</b>
      </p>
      <figure>
        <img src="https://static.primorske.si/foto/highres/gnweb/720001_prenz.jpg"/>
        <figcaption>Juan Octavio Prenz (1932 - 2019) Foto: Andraž Gombač</figcaption>
      </figure>
      <p><b>TRST</b> &gt; Juan Octavio Prenz, “jugo-italijansko-argentinski” literat, kot si je pravil sam, se je leta 1932 v pristaniškem naselju Ensenada de Barragàn pri La Plati rodil priseljencema iz Kringe pri Pazinu, kakršnih je bilo v Argentini veliko. V rodnem kraju ni zdržal dolgo. Bil je docent za hispanistiko na univerzah v La Plati, Buenos Airesu, Beogradu, Trstu, Ljubljani. Ko je v letih 1962-1967 živel v Beogradu, je obiskoval Istro, da bi spoznal deželo staršev in tamkajšnje ljudi, o čemer je leta 1986 v intervjuju za revijo Sodobnost pripovedoval prijatelju Cirilu Zlobcu. V Beograd se je vrnil leta 1975, potem ko je bil v Argentini zaradi diktature ogrožen. Od leta 1979 je prebival v Trstu, kjer je ustanovil edinstven večnacionalni center mednarodnega PEN, čeprav je vselej poudarjal, da je z eno nogo še zmeraj v Argentini. Bil je pripovedovalec in pesnik ter prevajalec več slovenskih pesnikov, med katerimi si je bil še posebej blizu z že omenjenim Zlobcem.</p>
      <h3>Korenine in krila!</h3>
      <p>V slovenščini imamo tudi slovenski izbor Prenzove poezije <i>Prostodušne malenkosti / Libertades minimas</i>, ki so ga leta 2003 izdali pri grosupeljski Mondeni, prevedel pa jih je tržaški pesnik in pisatelj Marko Kravos, avtor tudi spremne besede k letošnjemu romanu (za Modrijan ga je prevedel Ferdinand Miklavc), v kateri je med Prenzovimi lastnostmi posebej poudaril avtoironijo, prostodušen humor, črpanje iz podzavestnega, tudi iz nadrealnega, v duhu tradicije južnoameriških pisateljev s “predimenzionirano čustvenostjo in paradoksalno logiko”. A vseeno, opozarja Kravos, “nam zazvenijo glasovi v Prenzovi pripovedi domače, s čarobno elementarnostjo, kakršno so z naših tal in v istrskem ambientu razbirali Milan Lipovec, Pavle Zidar in Marjan Tomšič”.</p>
      <p>Za Juanom Octaviom Prenzom bo, kakor so zapisali kolegi tržaškega Primorskega dnevnika, za vselej ostala dragocena dediščina mostov, ki jih je z vztrajnostjo in prizadevnostjo gradil med kulturami in jeziki.</p>
      <p>Letos je prejel tudi mednarodno nagrado nonino, a Prenz je ob tem na aprilskem Pogovoru o branju v Kopru obregnil ob korenine kot večno metaforo za človekovo identiteto in se vprašal, zakaj ne bi raje govorili o krilih.</p>
      <p>“Treba je imeti oboje, tako korenine kakor krila - samo prvo vodi v nacionalizem, samo drugo pa v praznino,” je Juan Octavio Prenz poudaril v Kopru.</p>
      <figure>
        <img src="https://static.primorske.si/foto/highres/kultura/720001_prenz01.jpg"/>
        <figcaption>Foto: Andraž Gombač</figcaption>
      </figure>
    </article>
  </body>
</html>