<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89780"/>
    <meta property="og:site_name" content="Denník politika"/>
    <meta property="article:published_time" content="2019-11-16T12:35:10+00:00"/>
    <meta property="og:title" content="Foto: Čaputová zdôraznila dôležitosť Nežnej revolúcie, so Zemanom otvorili Český dom v Bratislave"/>
    <meta property="og:description" content="16.11.2019 (Webnoviny.sk) – Prezidenti Slovenska a Česka Zuzana Čaputová a Miloš Zeman v sobotu otvorili Český dom v Bratislave. Urobili tak pri príležitosti 30. výročia Nežnej revolúcie. Podľa Zemana bolo treba čakať päť rokov plných výhovoriek. Český prezident sa vo svojom vyhlásení sústredil na posilnenie obchodných väzieb, Čaputová pripomenula dôležitosť Novembra ’89 a blízkosť obyvateľov Česka a Slovenska."/>
  </head>
  <body>
    <article>
      <h1>Foto: Čaputová zdôraznila dôležitosť Nežnej revolúcie, so Zemanom otvorili Český dom v Bratislave</h1>
      <address><time datetime="2019-11-16T12:35:10+00:00">16 Nov 2019, 12:35</time> by <a rel="author">Webnoviny</a></address>
      <p>16.11.2019 (Webnoviny.sk) – Prezidenti Slovenska a Česka Zuzana Čaputová a Miloš Zeman v sobotu otvorili Český dom v Bratislave. Urobili tak pri príležitosti 30. výročia Nežnej revolúcie. Podľa Zemana bolo treba čakať päť rokov plných výhovoriek. Český prezident sa vo svojom vyhlásení sústredil na posilnenie obchodných väzieb, Čaputová pripomenula dôležitosť Novembra ’89 a blízkosť obyvateľov Česka a Slovenska.</p>
      <h3>Dom sa má stať centrom obchodu</h3>
      <p>Zeman je sklamaný z toho, že Slovensko už nie je druhým najväčším obchodným partnerom Česka a dúfa, že Český dom pomôže ku zmene. „<i>Jedným z mojich snov bolo otvorenie českého domu v Bratislave. Trvalo to päť rokov neustálych výhovoriek, že sa to nedá, ale nakoniec sme našli spriatelené duše, ktoré nám v tom pomohli</i>,“ povedal.</p>
      <p>Chce aby sa dom stal centrom obchodu medzi krajinami. „<i>Bude tu CzechInvest, CzechTrade, CzechTourism a pokiaľ si vymyslíme nejakú inú českú organizáciu, určite ju premiestnime sem</i>,“ dodal.</p>
      <h3>Čaputová zdôraznila dôležitosť Nežnej revolúcie</h3>
      <p>Prezidentka zdôraznila dôležitosť Nežnej revolúcie: „<i>Sedemnásty november bol spoločným víťazstvom občanov Československa. Bola to ukážka toho, ako solidarita a spolupráca môže viesť k úžasnej a veľkej zmene,</i>“ povedala. Čaputová poukázala aj na dôležitosť vzťahov medzi obomi krajinami.</p>
      <p><b>Zobraziť fotogalériu k článku:</b><br/>Prezidentka Zuzana Čaputová a prezident Miloš Zeman otvorili Český dom v Bratislave (fotografie)</p>
      <p>„<i>Napriek tomu, že sa naše dva národy potom rozišli a vytvorili dva samostatné štátne celky, stále sme zostali najbližšími partnermi, priateľmi a mnoho rodín je dodnes intenzívne prepojených a verím, že Český dom v Bratislave k tejto blízkosti iba prispeje</i>,“ povedala.</p>
      <p>Zriadenie Českého domu v Bratislave podporili podľa dohody oba štáty, Slovensko recipročne vo výške českej podpory Slovenského domu v Prahe, ktorá dosiahla sumu 9,6 milióna Kč, teda asi 370-tisíc eur. Na českej strane sa s ráta približne s dvojnásobnou podporou. Dom sa nachádza na Prepoštskej ulici v centre Bratislavy.</p>
      <p>Viac k témam: <a href="https://www.webnoviny.sk/tag/cesky-prezident/"><u>český prezident</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a>, <a href="https://www.webnoviny.sk/tag/prezidentka-sr/"><u>prezidentka SR</u></a><br/>Zdroj: Webnoviny.sk – <a href="https://www.webnoviny.sk/foto-caputova-zdoraznila-dolezitost-neznej-revolucie-so-zemanom-otvorili-cesky-dom-v-bratislave/"><u>Foto: Čaputová zdôraznila dôležitosť Nežnej revolúcie, so Zemanom otvorili Český dom v Bratislave</u></a> © SITA Všetky práva vyhradené.</p>
    </article>
  </body>
</html>