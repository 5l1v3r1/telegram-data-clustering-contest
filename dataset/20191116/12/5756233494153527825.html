<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621788/%D8%AA%DA%A9%D8%B1%D8%A7%D8%B1-%D8%A7%D8%AF%D8%B9%D8%A7%D9%87%D8%A7%DB%8C-%D8%AE%D8%B5%D9%85%D8%A7%D9%86%D9%87-%D9%BE%D9%85%D9%BE%D8%A6%D9%88-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T12:25:00+00:00"/>
    <meta property="og:title" content="تکرار ادعاهای خصمانه پمپئو علیه ایران"/>
    <meta property="og:description" content="وزیر امورخارجه آمریکا با تکرار ادعاهای نخ‌نما و خصمانه خود علیه کشورمان گفت که رد پای ایران و روسیه در سوریه قابل مشاهده است."/>
  </head>
  <body>
    <article>
      <h1>تکرار ادعاهای خصمانه پمپئو علیه ایران</h1>
      <address>
        <time datetime="2019-11-16T12:25:00+00:00">16 Nov 2019, 12:25</time>
      </address>
      <p>
        <i>وزیر امورخارجه آمریکا با تکرار ادعاهای نخ‌نما و خصمانه خود علیه کشورمان گفت که رد پای ایران و روسیه در سوریه قابل مشاهده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مایک پمپئو در یک سخنرانی با موضوع "آزادی بشر" به تکرار ادعاهایی واهی و خصمانه علیه کشورمان پرداخت و مدعی شد که ایران عامل اصلی بی‌ثباتی در منطقه است.</p>
      <p>وی در ادامه ادعاهای بی‌اساس خود در این سخنرانی که روز جمعه انجام شد، ایران را به حمایت از تروریسم متهم کرد و مدعی شد: آنها (ایرانی‌ها) در مسیری قرار دارند که هر روز به دست یافتن به ظرفیتی که می‌تواند میلیون‌ها انسان را به خطر بیندازد، نزدیک‌تر می‌شوند.</p>
      <p>بنابر گزارش پایگاه اینترنتی وزارت امورخارجه آمریکا، پمپئو در بخش دیگری از سخنان خود درباره سوریه گفت که ایران و روسیه در حال حاضر رد پای بزرگی در سوریه دارند و با اسد (رئیس جمهور سوریه) همکاری داشته‌اند.</p>
      <p>مقامات آمریکایی همواره بدون اشاره به این حقیقت که خود ریشه تمامی مشکلات و اختلافات در خاورمیانه و در نتیجه آن، بی‌ثباتی در این منطقه هستند با طرح چنین ادعاهای بی‌اساسی سعی دارند توجه جامعه بین‌الملل را از این حقایق دور کنند و جمهوری اسلامی را برای همه مشکلات منطقه از جمله گسترش تروریسم مقصر جلوه دهند.</p>
      <p>همچنین سخنگوی وزارت امورخارجه آمریکا گزارش داد که مایک پمپئو روز پنج‌شنبه با ژان ایو لودریان، همتای فرانسوی خود درباره ایران و لزوم مسئول دانستن این کشور برای آنچه رفتارهای تحریک‌آمیز تهران خواندند، رایزنی کرده‌اند.</p>
    </article>
  </body>
</html>