<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/kiev-life/_novij-zakon-pro-stolicyu-spirayetsya-na-mizhnarodni-standarti-mihajlo-romas/938457"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T12:40:00+00:00"/>
    <meta property="og:title" content="&quot;Новий закон про столицю спирається на міжнародні стандарти&quot; – Михайло Ромась"/>
    <meta property="og:description" content="Новий закон про столицю &amp;ndash; нові можливості для місцевого самоврядування в Києві. Саме на таку тему в Інформаційному агентстві &quot;Інтерфакс-Україна&quot; пройшла прес-конференція експертів та громадських діячів Києва. Закон &quot;Про столицю України &amp;ndash; місто-герой Київ&quot; прийнятий ..."/>
  </head>
  <body>
    <article>
      <h1>"Новий закон про столицю спирається на міжнародні стандарти" – Михайло Ромась</h1>
      <address><time datetime="2019-11-16T12:40:00+00:00">16 Nov 2019, 12:40</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938457_w_300.jpg?v=0"/>
        <figcaption>Фото: Medium</figcaption>
      </figure>
      <p>Новий закон про столицю – нові можливості для місцевого самоврядування в Києві. Саме на таку тему в Інформаційному агентстві "<a href="https://interfax.com.ua/news/video/618434.html">Інтерфакс-Україна</a>" пройшла прес-конференція експертів та громадських діячів Києва.</p>
      <p>Закон "Про столицю України – місто-герой Київ" прийнятий Верховною Радою України у першому читанні. Він допоможе вивести місцеве самоврядування як в Києві на новий рівень. Зараз, під час підготовки його до другого читання, документ проходить громадське обговорення та доопрацювання.</p>
      <p>"До сих пір місцеве самоврядування базувалося на радянських принципах. А новий закон спирається на впливові міжнародні документи і стандарти. Наприклад – Habitat III, який містить світові тренди розвитку містобудування", – зазначив голова ГО "Центр захисту прав громади Голосіїва" Михайло Ромась.</p>
      <p>Депутат Печерської районної у м. Києві ради V скликання Тетяна Трикоз повністю підтримує повернення районних рад в Київ, яке прописано в законі про столицю.</p>
      <p>"120 депутатів Київради не в змозі охопити і осмислити проблематику районів. Новий закон – це надія на те, що влада почне прислухатися до людей. Що столиця України стане містом європейського зразка, а не багатомільйонним мурашником, який обслуговує бізнес-інтереси певної кількості людей", – сказала Тетяна Трикоз.</p>
      <p>Арсеній Пушкаренко, народний депутат України, вважає, що нинішній стан управління містом – жахливий. Новий закон дасть можливість здійснити реформування влади у Києві.</p>
      <p>"Відновлення районних рад – дуже добра ініціатива. Адже райони міста Києва за чисельністю населення більші, ніж деякі обласні центри. Я сподіваюся, що розвиток місцевого самоврядування в столиці дасть право громаді впливати на ситуацію в місті. Це – можливість здійснити реформування влади у Києві, це – крок вперед в плані ефективного та прозорого управління і містом, і бюджетом", – сказав Арсеній Пушкаренко.</p>
      <p>Закон про столицю є інноваційним щодо розвитку місцевого самоврядування. Таких положень, що в ньому прописані, в Україні ще не було. Та для втілення усіх ініціатив у життя потрібно буде вносити поправки та зміни в Бюджетний та Податковий кодекси, ряд законів України.</p>
    </article>
  </body>
</html>