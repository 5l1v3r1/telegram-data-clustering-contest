<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-ishant-sharma-asks-mohammed-shami-what-are-you-eating-got-this-funny-answer-2852341.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T12:00:10+00:00"/>
    <meta property="og:title" content="VIDEO: इशांत ने शमी से पूछा- क्या खा रहे हो, मिला ये मजेदार जवाब"/>
    <meta property="og:description" content="India vs Bangladesh 1st Test at Indore: भारतीय तेज गेंदबाजी इस समय विश्व के सर्वश्रेष्ठ गेंदबाजी आक्रमण में गिनी जाने लगी है। जसप्रीत बुमराह की गैरमौजूदगी में मोहम्मद शमी इसकी अगुआई कर रहे हैं। शमी..."/>
  </head>
  <body>
    <article>
      <h1>VIDEO: इशांत ने शमी से पूछा- क्या खा रहे हो, मिला ये मजेदार जवाब</h1>
      <address><time datetime="2019-11-16T12:00:10+00:00">16 Nov 2019, 12:00</time> by <a rel="author">एजेंसी,इंदौर</a></address>
      <p><b>India vs Bangladesh 1st Test at Indore: </b>भारतीय तेज गेंदबाजी इस समय विश्व के सर्वश्रेष्ठ गेंदबाजी आक्रमण में गिनी जाने लगी है। जसप्रीत बुमराह की गैरमौजूदगी में मोहम्मद शमी इसकी अगुआई कर रहे हैं। शमी ने दक्षिण अफ्रीकी सीरीज में भी दमदार प्रदर्शन किया था और बांग्लादेश के खिलाफ यहां होल्कर स्टेडियम में खेले गए पहले मैच में भी उन्होंने कुल सात विकेट लिए। मैच के बाद हर्षा भोगले से बात करते हुए इशांत शर्मा ने कहा कि इस समय शमी जो कर रहा है, उस पर विकेट लिया। इशांत ने कहा कि शमी कहीं भी गेंद डाले विकेट ले जाता है। </p>
      <p>इशांत ने मजाक में हंसते हुए कहा, “मैं शमी से पूछता हूं कि वो ऐसा क्या कर रहा, जब पैड पर लगती है तो आउट कर देता है, बल्लेबाज पुल मारता है तो आउट हो जाता है। मैं इससे पूछ रहा हूं कि ऐसा क्या कर रहा है, हमें भी बता दे हम तो बीट करा-करा के परेशान हैं। ऐसी कौन सी चीज कर रहा है।”</p>
      <p>
        <a href="https://www.livehindustan.com/cricket/story-india-vs-bangladesh-mohammed-shami-is-like-a-leopard-going-for-kill-says-sunil-gavaskar-2852326.html">
          <b>सुनील गावस्कर हुए शमी के फैन, बोले- तेंदुए की तरह करते हैं शिकार</b>
        </a>
      </p>
      <p>इशांत के इस मजाक पर शमी ने कहा, “मेरे दिमाग में रहता है कि मैं कोच और कप्तान की तरफ से फ्री हूं। बाकी आप लोग हैं जो मुझे फ्री रहने देते हैं और ज्यादा सोचने नहीं देते। जो टेस्ट मैच में करना चाहिए मैं वही कर रहा हूं, मैं अच्छे टप्पे पर रख रहा हूं। आप लोग मेरा काम आसान कर देते हैं।”</p>
      <p>इस पर इशांत ने कहा, “हम भी वही करते हैं। हम पूछ कुछ और रहे हैं तुम कुछ और कह रहे हो। हम भी अच्छे एरिया में डाल रहे हैं लेकिन तुम मारते हो पैड पर तो नीचे लग जाती है हम मारते हैं तो मिस हो जाती है, ऐसा क्यों?”</p>
      <h3>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</a>
      </h3>
      <p>शमी ने हंसते हुए कहा, “देखो लोगों ने कहा है कि बिरयानी का कमाल है। और इसके अलावा मुझ पर अल्लाह का करम है।”</p>
      <figure>
        <iframe data-src="https://twitter.com/BCCI/status/1195708003321696256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>भारत ने पहले मैच को जीत दो मैचों की सीरीज में 1-0 की बढ़त ले ली है। दूसरा मैच 22 से 26 नवंबर के बीच कोलकाता के ईडन गार्डन्स स्टेडियम में खेला जाएगा जो दोनों टीमों का पहला दिन-रात का टेस्ट मैच होगा। </p>
    </article>
  </body>
</html>