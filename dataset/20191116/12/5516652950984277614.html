<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425961/symmaxia-notioy-aigaioy-alloi-politikoi-ftiaxnoyn-gefyres-alloi-tis-gkremizoyn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T12:20:01+00:00"/>
    <meta property="og:title" content="Συμμαχία Νοτίου Αιγαίου: Άλλοι πολιτικοί φτιάχνουν γέφυρες, άλλοι τις γκρεμίζουν"/>
    <meta property="og:description" content="Κάθε γέφυρα διαλόγου και επικοινωνίας με οποιονδήποτε έχει διαφορετική άποψη έχει κόψει η περιφερειακή αρχή όπως την κατηγορεί με ανακοίνωσή της η Συμμαχία Νοτίου Αιγαίου, με αφορμή το πρόβλημα που προέκυψε με τη γέφυρα του Μάκκαρη στο Χαράκι"/>
  </head>
  <body>
    <article>
      <h1>Συμμαχία Νοτίου Αιγαίου: Άλλοι πολιτικοί φτιάχνουν γέφυρες, άλλοι τις γκρεμίζουν</h1>
      <h2>Ευθύνες στην περιφέρεια καταλογίζει η παράταξη του Μανώλη Γλυνού</h2>
      <address>
        <time datetime="2019-11-16T12:20:01+00:00">16 Nov 2019, 12:20</time>
      </address>
      <p><b>Κάθε γέφυρα διαλόγου και επικοινωνίας με οποιονδήποτε έχει διαφορετική άποψη έχει κόψει η περιφερειακή αρχή όπως την κατηγορεί με ανακοίνωσή της η Συμμαχία Νοτίου Αιγαίου, με αφορμή το πρόβλημα που προέκυψε με τη γέφυρα του Μάκκαρη στο Χαράκι</b>.</p>
      <p>"Αντί υπηρέτης του λαού, αναδεικνύεται σε υπηρέτη πολιτικής ματαιοδοξίας", αναφέρει χαρακτηριστικά η παράταξη του κ. Μανώλη Γλυνου "Συμμαχία Νοτίου Αιγαίου" που επανήλθε στο θέμα σήμερα με νέα ανακοίνωση της, η οποία έχει ως εξής:</p>
      <p>"Είναι πασιφανές, πως η Περιφερειακή Αρχή είναι σε άρνηση. Η αγωνία της να κερδίσει τις εκλογές ήταν τόσο μεγάλη που ξέχασε τον λόγο για τον οποίο εκλέχθηκε.</p>
      <p>Αντί υπηρέτης του λαού αναδεικνύεται σε υπηρέτη πολιτικής ματαιοδοξίας.</p>
      <p>Δεν έχει κόψει μόνο το νησί της Ρόδου στα δυο και από τις δυο πλευρές, αλλά και κάθε γέφυρα διαλόγου και επικοινωνίας με οποιαδήποτε διαφορετική άποψη. Στο καθεστώς που δημιουργείται και σε οτιδήποτε μεθοδεύεται με άθλιο τρόπο για τους νησιώτες θα είμαστε απέναντι".</p>
      <p>Είχαν προηγηθεί χθες ανακοινώσεις απο τη Συμμαχία Νοτίου Αιγαίου και την Περιφερειακή Αρχή.</p>
      <p>Συγκεκριμένα, η παράταξη " Συμμαχία Νοτίου Αιγαίου" εξαπέλυσε επίθεση εναντίον της, κατηγορώντας την για αναβλητικότητα και αναποτελεσματικότητα που είχε ως αποτέλεσμα να φτάσουμε στη σημερινή κατάσταση και να αποκλειστεί η διέλευση και η κυκλοφορία. Μάλιστα γίνεται λόγος για έλλειψη μέριμνας και υπευθυνότητας, καθώς τον Οκτώβριο του 2018 αλλά και το Φεβρουάριο του 2019 ο στρατός είχε ενημερωθεί σχετικά ώστε να μεριμνήσει για την απαγόρευση των βαρέου τύπου οχημάτων του από εκείνο το σημείο.</p>
      <p>Η ανακοίνωση με τον τίτλο «Η αναποτελεσματικότητα κλείνει τους δρόμους στο Νότιο Αιγαίο» αναφέρει τα εξής: «Η αναβλητικότητα και η αναποτελεσματικότητα κλείνουν τους δρόμους. Οι περιπτώσεις της Κρεμαστής και της γέφυρας του ποταμού Μάκκαρη στο Χαράκι, είναι χαρακτηριστικές. Το πρόβλημα είναι γνωστό εδώ και χρόνια. Στην Κρεμαστή το γνωρίζει όλη η Ελλάδα. Στο Χαράκι, το επισημαίνουν οι Τεχνικές Υπηρεσίες στα έγγραφά τους προς την Στρατιωτική Διοίκηση της Ρόδου (95η ΑΔΤΕ), με αριθμό πρωτοκόλλου Δ.Τ.Ε./οικ/ 3716/04-10-2018 και Δ.Τ.Ε./οικ /930/20-02-2019.</p>
      <p>Στα έγγραφα αυτά επισημαίνεται η επικινδυνότητα της διέλευσης βαρέων οχημάτων από τη γέφυρα και προτείνεται η παράκαμψή της. Μόνο για τα οχήματα του Στρατού… Τα υπόλοιπα βαρέα οχήματα που κυκλοφορούν στην Ε.Ο. Ρόδου – Λίνδου κατά έναν περίεργο τρόπο δε διατρέχουν κίνδυνο κατά την άποψη των τεχνικών υπηρεσιών και με επίγνωση του Περιφερειάρχη. Εδώ είναι και η απόδειξη της ειρωνείας που ξεχειλίζει από τη δήλωση ότι η νεροποντή της 5ης Νοεμβρίου 2019 κατέστρεψε τη γέφυρα, αφού φανερώνεται ότι η έλλειψη μέριμνας και υπευθυνότητας ευθύνονται γι’ αυτό.</p>
      <p>Θλιβερό το αποτέλεσμα που επεκτείνεται και στα υπόλοιπα χρόνια προβλήματα που βασανίζουν τα Νησιά μας. Απαράδεκτη η σπουδή για την ανακάλυψη νέων προβλημάτων και αόρατων εχθρών στους οποίους θα φορτωθούν οι αποτυχίες μιας συγχυσμένης πενταετούς διακυβέρνησης. Βασανιστικό το ερώτημα που μέσα από τα παραδείγματα προκύπτει: Αδιαφορία ή Ανικανότητα;»</p>
      <p><b>Απάντηση περιφέρειας</b><br/>Από πλευράς περιφέρειας υπήρξε απάντησε στην ανακοίνωση της “Συμμαχίας” με τον τίτλο «Η συμμαχία της σύγχυσης διακατέχεται από άγνοια ή από δολιότητα;» στην οποία αναφέρονται τα εξής:</p>
      <p>«Για αυτούς που η καταστροφή είναι ευκαιρία να λύσουν τα υπαρξιακά τους προβλήματα έχει ήδη απαντήσει ο λαός. Για τη συμμαχία της σύγχυσης η γέφυρα στο Χαράκι είναι μια ακόμα ευκαιρία να επιδείξουν ότι είναι αυθεντικά ολίγιστοι.<br/>Οι ικανοί που έκλεισαν την πορεία τους στον λαό με συνάντηση με πιτσαδόρο, τώρα ανακάλυψαν ένα δημόσιο έγγραφο που εστάλη στον Ελληνικό Στρατό και αφορούσε τα βαρέα οχήματα του στρατού, (π.χ. τεθωρακισμένα που ξεπερνούν και τους 60 τόνους) και πάνω εκεί προσπαθούν να κτίσουν λόγο ύπαρξης. Η γέφυρα είχε πρόβλημα.</p>
      <p>Το πρόβλημα αυτό ήταν γνωστό.</p>
      <p>Η γέφυρα εξ αυτού του λόγου παρακολουθείτο διαρκώς.</p>
      <p>Η μελέτη για δίδυμη γέφυρα στο σημείο αυτό της Εθνικής Οδού είχε ανατεθεί και βρίσκεται προς εισαγωγή στο ΠΕΣΠΑ για έγκριση.<br/>Η διαρκής παρακολούθηση της γέφυρας είναι και ο λόγος για τον οποίο, για πρώτη ίσως φορά, προλάβαμε ως περιοχή τον κακό.</p>
      <p>Μάλλον αυτό είναι που στενοχώρησε περισσότερο τη συμμαχία, ότι δηλαδή προβλέφθηκε και αποφεύχθηκε το κακό.</p>
      <p>Το να μπορεί κάποιος να σοβαρευτεί ελάχιστα είναι εύκολο, φτάνει να μπορεί.</p>
      <p>Βασανιστικό το ερώτημα για τους συμμάχους: Άγνοια ή δολιότητα;</p>
      <p>ΥΓ: Μην ξοδεύεστε σε αιτήματα. Δίνουμε πάντα μόνοι μας και πρώτοι σε δημοσιότητα όλα τα δημόσια έγγραφα και γι’ αυτό δημοσιοποιούμε και το Α.Π. ΔΤΕ/οικ/3716/04-10-2018 έγγραφο της Διεύθυνσης Τεχνικών Έργων προς τον Ελληνικό Στρατό (επισυνάπτεται)».<br/>Σημειώνεται ότι η περιφέρεια εκτός από την ανακοίνωση-απάντηση δίνει στη δημοσιότητα και σχετικό έγγραφο της διεύθυνσης Τεχνικών Έργων με ημερομηνία 4 Οκτωβρίου 2019 προς την 95 ΑΔΤΕ με θέμα την αποφυγή κυκλοφορίας των βαρέων οχημάτων στη γέφυρα Μάκκαρη στο οποίο αναφέρονται τα εξής:</p>
      <p>“Σας γνωρίζουμε ότι η Υπηρεσία μας θα προβεί άμεσα στην αποκατάσταση βλαβών στα αρμοκάλυπτρα των αρμών διαστολής του καταστρώματος της γέφυρας του ποταμού Μάκκαρη, επί της Ε.Ο. Ρόδου-Λίνδου, στα πλαίσια της εργολαβίας συντήρησης της Ε.Ο. που βρίσκεται σε εξέλιξη.<br/>Παρακαλούμε λοιπόν από αύριο και για όσο διάστημα διαρκέσουν οι εργασίες, να μεριμνήσετε ώστε τα βαρέα οχήματα του στρατού να αποφεύγουν τη διέλευση μέσω της γέφυρας ακολουθώντας την εναλλακτική διαδρομή (παράκαμψη) μέσω Χαράκι και για τις δύο κατευθύνσεις (από και προς Ρόδο).</p>
      <p>Για τα υπόλοιπα οχήματα η διέλευση θα γίνεται είτε από τη γέφυρα είτε από την εναλλακτική διαδρομή ακολουθώντας τη σήμανση και τις κυκλοφοριακές ρυθμίσεις που θα μεταβάλλονται ανάλογα με το μέτωπο των εργασιών.<br/>Στη διάθεσή σας για οποιαδήποτε ενημέρωση”.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425897/symmaxia-notioy-aigaioy-h-anapotelesmatikothta-kleinei-toys-dromoys"/>
        <a href="https://www.rodiaki.gr/article/425874/kampoyrakhs-tha-dromologhthei-lysh-gia-th-gefyra-sto-xaraki"/>
        <a href="https://www.rodiaki.gr/article/425776/h-katestrammenh-gefyra-toy-makkarh-kai-oi-pithanothtes-gia-kataskeyh-neas"/>
        <a href="https://www.rodiaki.gr/article/425786/ekleise-logw-kindynoy-katarreyshs-h-gefyra-sthn-perioxh-xaraki"/>
        <a href="https://www.rodiaki.gr/article/425722/kleinei-h-megalyterh-gefyra-ths-rodoy-exaitias-sobaroy-statikoy-problhmatos"/>
      </related>
    </article>
  </body>
</html>