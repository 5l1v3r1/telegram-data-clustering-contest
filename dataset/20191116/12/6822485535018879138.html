<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T12:23:00+00:00"/>
    <meta property="og:title" content="اختصاص سهمیه بنزین ویژه سرویس مدارس"/>
    <meta property="og:description" content="به گزارش ایسنا، نورعلی عباسپور درباره تخصیص سهمیه بنزین به رانندگان سرویس مدارس اظهار کرد: امروز صبح تصمیمات اولیه در جلسه‌ای با حضور نمایندگان وزارت کشور، نفت و سازمان برنامه و بودجه اتخاذ و مصوبه اولیه حکایت از اختصاص سهمیه ویژه برای سرویس مدارس دارد."/>
  </head>
  <body>
    <article>
      <h1>اختصاص سهمیه بنزین ویژه سرویس مدارس</h1>
      <address>
        <time datetime="2019-11-16T12:23:00+00:00">16 Nov 2019, 12:23</time>
      </address>
      <p>مدیرکل دفتر انجمن اولیاء و مربیان وزارت آموزش و پرورش با بیان اینکه سهمیه بنزین ویژه رانندگان سرویس حمل و نقل دانش آموزی اختصاص می‌یابد گفت: جزئیات و چگونگی این سهمیه بندی به زودی اعلام می‌شود. سرویس مدارس قطعا مشمول افزایش قیمت نخواهد شد.</p>
      <p>به گزارش ایسنا، نورعلی عباسپور درباره تخصیص سهمیه بنزین به رانندگان سرویس مدارس اظهار کرد: امروز صبح تصمیمات اولیه در جلسه‌ای با حضور نمایندگان وزارت کشور، نفت و سازمان برنامه و بودجه اتخاذ و مصوبه اولیه حکایت از اختصاص سهمیه ویژه برای سرویس مدارس دارد.</p>
      <p>وی افزود: اما چگونگی انحراف معیارها و اصلاحاتی که لازم است را با همکاری وزارت کشور و حمل و نقل در دست انجام داریم که جزئیات آن به زودی اعلام می‌شود.</p>
      <p>مدیرکل دفتر انجمن اولیاء و مربیان وزارت آموزش و پرورش با بیان اینکه این سهمیه‌بندی به طور قطع انجام خواهد شد، منتها مشغول کار روی چگونگی انجام آن هستیم گفت: این سهمیه بندی از زمان آغاز اجرای این طرح در نظر گرفته می‌شود و به رانندگان و خودروهایی که مجوز و برچسب حمل و نقل دانش آموزی دارند و تحت نظارت هستند، ارائه می‌شود.</p>
      <p>عباسپور افزود: تعداد دقیق مشمولان را نداریم زیرا معمولا گزارشات نهایی قراردادهای سرویس مدارس در آذرماه به دست ما می‌رسد اما هر فردی که اکنون در قالب شرکت‌های پیمانکار قرارداد دارند، مشمول دریافت سهمیه می‌شوند البته رانندگان باید در سامانه سپند نیز ثبت نام کنند.</p>
      <p>وی در پایان به خانواده‌ها اطمینان خاطر داد که سرویس مدارس قطعا مشمول افزایش قیمت نخواهند شد.</p>
    </article>
  </body>
</html>