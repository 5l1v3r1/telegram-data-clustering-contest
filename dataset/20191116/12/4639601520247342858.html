<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/society/anisyxitikes-diastaseis-lamvanei-o-karkinos-kefalis-traxilou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T12:14:04+00:00"/>
    <meta property="og:title" content="Ανησυχητικές διαστάσεις λαμβάνει ο καρκίνος κεφαλής τραχήλου"/>
    <meta property="og:description" content="Επιτακτική ανάγκη να γίνεται το εμβόλιο για το HPV"/>
  </head>
  <body>
    <article>
      <h1>Ανησυχητικές διαστάσεις λαμβάνει ο καρκίνος κεφαλής τραχήλου</h1>
      <h2>Επιτακτική ανάγκη να γίνεται το εμβόλιο για το HPV</h2>
      <address><time datetime="2019-11-16T12:14:04+00:00">16 Nov 2019, 12:14</time> by <a rel="author">ΤοΒΗΜΑ Team</a></address>
      <p>
        <a href="https://www.in.gr/2019/11/16/economy/oikonomikes-eidiseis/ypen-ti-allazei-sta-nyxterina-timologia-tou-reymatos-pinakas/">ΥΠΕΝ : Τι αλλάζει στα νυχτερινά τιμολόγια του ρεύματος – Πίνακας</a>
      </p>
      <p>Ανησυχητικές διαστάσεις λαμβάνει ο καρκίνος κεφαλής τραχήλου, καθώς τα τελευταία δέκα χρόνια τα περιστατικά έχουν αυξηθεί κατά 25%, ενώ κάθε χρόνο καταγράφονται περισσότερα από 450.00 νέα κρούσματα σε όλον τον κόσμο.</p>
      <p>Όπως αναφέρει η στοματολόγος, καθηγήτρια EKΠA και πρόεδρος της Ελληνικής Εταιρείας Ογκολογίας Στόματος, Ουρανία Νικολάτου – Γαλίτη, στο Πρακτορείο Fm και στην εκπομπή της Τάνιας Η. Μαντουβάλου «104,9 ΜΥΣΤΙΚΑ ΥΓΕΙΑΣ», ο ιός των ανθρωπίνων θηλωμάτων αποτελεί σημαντικό παράγοντα κινδύνου για την εμφάνιση της εν λόγω κακοήθειας στις ηλικίες 40-50.<br/>«Εξ αυτού του λόγου είναι επιτακτική ανάγκη να γίνεται το εμβόλιο για το HPV, καθώς επίσης και να τροποποιηθεί η σεξουαλική συμπεριφορά».</p>
      <p>Ωστόσο, όπως αναφέρει η καθηγήτρια, ο βασικός παράγοντας κινδύνου για όλες τις ηλικίες και στα δύο φύλλα είναι το κάπνισμα, ενώ η πτωχή στοματική υγιεινή, η κακή διατροφή και το αλκοόλ επίσης αποτελούν επιβαρυντικούς παράγοντες.</p>
      <p>«Τα 2/3 των καρκίνων του στόματος διαγιγνώσκονται διεθνώς, όχι μόνο στην Ελλάδα, σε προχωρημένα στάδια. Τους πρώτους τέσσερις με έξι μήνες αυτός ο καρκίνος δεν πονάει».</p>
      <p>Γι’ αυτό, όταν κάποιος δει ύποπτα συμπτώματα πρέπει αμέσως να τρέξει στο γιατρό, τονίζει κατηγορηματικά η κ. Γαλίτη και εξηγεί ποια θεωρούνται ύποπτα συμπτώματα:</p>
      <p>«Μια πληγή που δεν κλείνει, ένα ογκίδιο ή φούσκωμα που ενοχλεί και μένει πάνω από ένα μήνα, ένα δόντι που κουνάει ξαφνικά χωρίς να έχει συγκεκριμένη αιτία, μια διόγκωση κάτω από το λαιμό».</p>
      <p>
        <a href="https://www.tovima.gr/2019/11/16/society/polytexneio-2019-eythraysti-iremia-se-ilektrismeni-atmosfaira/">Πολυτεχνείο 2019 : Εύθραυστη ηρεμία σε ηλεκτρισμένη ατμόσφαιρα</a>
      </p>
    </article>
  </body>
</html>