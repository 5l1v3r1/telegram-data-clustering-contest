<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/solicitanti-azil-prinsi-fuga-325768.html"/>
    <meta property="og:site_name" content="Observator"/>
    <meta property="article:published_time" content="2019-11-16T12:55:00+00:00"/>
    <meta property="og:title" content="Zeci de solicitanţi de azil în România, prinşi la graniţă când încercau să fugă în vestul Europei"/>
    <meta property="og:description" content="Poliţiştii de frontieră au avut o zi de vineri extrem de aglomerată, zeci de migranţi, solicitanţi de azil în România, fiind prinşi când încercau să fugă în vestul Europei."/>
  </head>
  <body>
    <article>
      <h1>Zeci de solicitanţi de azil în România, prinşi la graniţă când încercau să fugă în vestul Europei</h1>
      <address><time datetime="2019-11-16T12:55:00+00:00">16 Nov 2019, 12:55</time> by <a rel="author">Cristi Ioniţă</a></address>
      <p>
        <b>
          <b>Poliţiştii de frontieră au avut o zi de vineri extrem de aglomerată, zeci de migranţi, solicitanţi de azil în România, fiind prinşi când încercau să fugă în vestul Europei.</b>
        </b>
      </p>
      <p>O primă acţiune a avut loc pe raza localităţii de frontieră Girişu de Criş.</p>
      <h3>Solicitanţii de azil prinşi la graniţă sunt cercetaţi pentru tentativă de trecere ilegală a frontierei</h3>
      <p>11 migranţi au fost prinşi într-un imobil nelocuit, aflat în construcţie. Conform poliţiştilor de frontieră, migranţii aşteptau un moment favorabil pentru a trece graniţa în Ungaria.</p>
      <p>S-a stabilit că cei 11 au vârste cuprinse între 17 şi 37 de ani şi provin din Afganistan, Iran şi Somalia.</p>
      <p>A doua acţiune a avut loc în zona Sectorului Poliţiei de Frontieră Nădlac.</p>
      <p>Alţi nouă migranţi, solicitanţi de azil în România, intenţionau să traverseze frontiera ilegal, spre Ungaria.</p>
      <p>Cei nouă au vârste cuprinse între 2 şi 34 de ani şi provin din Turcia şi Irak.</p>
      <p>Toţi cei 20 de migranţi sunt cercetaţi pentru tentativă de trecere ilegală a frontierei.</p>
    </article>
  </body>
</html>