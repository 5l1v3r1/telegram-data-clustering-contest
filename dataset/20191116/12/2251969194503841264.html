<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/in-casa-3-etti-di-hashish-in-manette-un-41enne/1325749/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T12:02:12+00:00"/>
    <meta property="og:title" content="In casa 3 etti di hashish, in manette un 41enne"/>
    <meta property="og:description" content="TREIA - Operazione della Guardia di finanza, l'abitazione usata come base per lo spaccio di droga. L'arrestato è ai domiciliari"/>
  </head>
  <body>
    <article>
      <h1>In casa 3 etti di hashish, in manette un 41enne</h1>
      <h2>TREIA - Operazione della Guardia di finanza, l'abitazione usata come base per lo spaccio di droga. L'arrestato è ai domiciliari</h2>
      <address><time datetime="2019-11-16T12:02:12+00:00">16 Nov 2019, 12:02</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Fin-casa-3-etti-di-hashish-in-manette-un-41enne%2F1325749%2F">Condividi27</a><a href="https://twitter.com/intent/tweet?text=In+casa+3+etti+di+hashish%2C++in+manette+un+41enne&amp;url=https%3A%2F%2Fwww.cronachemaceratesi.it%2F2019%2F11%2F16%2Fin-casa-3-etti-di-hashish-in-manette-un-41enne%2F1325749%2F">Tweet</a>Email27 Condivisioni</p>
      <p> </p>
      <p> </p>
      <p>
        <b>Tre etti di hashish in casa, in manette un 41enne. L’abitazione, nel centro di Treia, usata come deposito dello stupefacente ma anche come luogo in cui i clienti andavano ad acquistare. L’indagine è della Guardia di finanza. L’uomo, M. B., si trova ai domiciliari.</b>
      </p>
      <p>Usava il suo appartamento, nel centro di Treia, come base per l’attività di spaccio e quando ieri sera sono arrivati i finanzieri della Compagnia di Macerata, diretta dal capitano Emilio Fuscellaro, nell’abitazione c’erano tre etti di hashish. In quella casa vive il 41enne M. B., e a lui sono giunti i finanzieri in seguito ad una intensa attività di indagine per stroncare un giro di spaccio di droga. I militari delle Fiamme Gialle hanno svolto una perquisizione nell’appartamento una volta che sono stati certi che fosse proprio quella casa la base di un giro di droga a Treia. <b>Secondo quanto emerso dalle indagini, coordinate dal pm Claudio Rastrelli, i finanzieri hanno accertato che l’uomo spacciava sia all’interno della casa sia in altri punti della cittadina dove dava appuntamento ai clienti.</b> Nel corso della perquisizione i finanzieri oltre ai 3 etti di marijuana hanno trovato anche un bilancino di precisione e il necessario per confezionare lo stupefacente. Arrestato, il 41enne si trova ai domiciliari. Lunedì l’udienza di convalida al tribunale di Macerata. L’uomo è difeso dall’avvocato Gianluca Gattari.</p>
      <p>
        <i>(Gian. Gin.)</i>
      </p>
      <p>
        <i>(Ultimo aggiornamento alle 13,40)</i>
      </p>
      <p> </p>
    </article>
  </body>
</html>