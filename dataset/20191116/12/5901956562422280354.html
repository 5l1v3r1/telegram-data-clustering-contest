<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/schumijev-nekdanji-menedzer-obtozuje-njegovo-zeno-boji-se-da-bi-razkril-resnico-249732"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T12:29:00+00:00"/>
    <meta property="og:title" content="Schumijev nekdanji menedžer obtožuje njegovo ženo: Boji se, da bi razkril resnico"/>
    <meta property="og:description" content="Žena sedemkratnega svetovnega prvaka formule ena Michaela Schumacherja se je odzvala na govorice, da skriva svojega moža. Corinna Schumacher vztraja, da je Schumi v najboljših rokah in da spoštuje..."/>
  </head>
  <body>
    <article>
      <h1>Schumijev nekdanji menedžer obtožuje njegovo ženo: Boji se, da bi razkril resnico</h1>
      <h2>Willi Webber je bil ob Schumacherju, ko je nizal uspehe v formuli ena.</h2>
      <address><time datetime="2019-11-16T12:29:00+00:00">16 Nov 2019, 12:29</time> by <a rel="author">T. V.</a></address>
      <p>Žena sedemkratnega svetovnega prvaka formule ena <b>Michaela Schumacherja </b>se je odzvala na govorice, da skriva svojega moža. <b>Corinna Schumacher</b> vztraja, da je Schumi v najboljših rokah in da spoštuje njegove želje.<br/> <br/>Schumacher se je hudo poškodoval med smučanjem leta 2013, ko je z glavo zadel ob kamenje pri padcu. Vse od tedaj je njegovo zdravstveno stanje skrbno varovana skrivnost. Corrina skrbi zanj v hiši ob Ženevskem jezeru, Schumacherja pa je obiskala peščica prijateljev. Med njimi pa očitno ni nekdanjega menedžerja legendarnega dirkača <b>Willija Webbra</b>, ki je bil ob njem v času njegovih največjih uspehov. Izjavil je, da ima zelo malo stika s svojim nekdanjim klientom, češ da mu Corinna ne dovoli, da bi ga videl, ker se boji, da bi razkril resnico.<br/> <br/>»Rad bi vedel, kako je, mu stisnil roko ali pa pobožal njegov obraz,« je izjavil Webber. Dodal pa: »A žal Corinna to zavrača. Verjetno se boji, da bom tako videl, kaj se dogaja, in javnosti razkril resnico.«</p>
      <h3>Spoštuje njegovo željo</h3>
      <p>Na te izjave se je Corinna odzvala z besedami, da je njen mož v najboljših rokah in da delajo vse, da bi mu pomagali: »Poskušajte razumeti, da spoštujemo Michaelovo željo, da je tako občutljiva tema, kot je njegovo zdravje, tako kot je vedno bila, zasebna stvar.«<br/> <br/>Schumacherja javnost ni videla vse od nesreče, zato lahko njegovi številni navijači le ugibajo, v kakšnem stanju je Nemec. Glede na redke izjave oseb, ki so ga videli, med njimi prvi mož Fie in Schumacherjev nekdanji šef pri Ferrariju,<b> Jean Todt</b>, se domneva, da je pri zavesti.</p>
    </article>
  </body>
</html>