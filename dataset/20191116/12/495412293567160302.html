<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/griglia-di-partenza-motogp-gp-valencia-2019-la-lotta-per-la-pole-position/1949276/"/>
    <meta property="og:site_name" content="IlSussidiario"/>
    <meta property="article:published_time" content="2019-11-16T12:44:29+00:00"/>
    <meta property="og:title" content="GRIGLIA DI PARTENZA MOTOGP/ Via alla lotta per la pole position! Gp Valencia 2019"/>
    <meta property="og:description" content="Griglia di partenza MotoGp, Gp Valencia 2019: la lotta per la pole position vede protagonisti in particolare Marquez, Quartararo e Vinales quest’anno."/>
  </head>
  <body>
    <article>
      <h1>GRIGLIA DI PARTENZA MOTOGP/ Via alla lotta per la pole position! Gp Valencia 2019</h1>
      <h2>Griglia di partenza MotoGp, Gp Valencia 2019: la lotta per la pole position vede protagonisti in particolare Marquez, Quartararo e Vinales quest’anno</h2>
      <address><time datetime="2019-11-16T12:44:29+00:00">16 Nov 2019, 12:44</time> by <a rel="author" href="https://www.ilsussidiario.net/autori/mauro-mantegazza/" target="_blank">Mauro Mantegazza</a></address>
      <p>Tutto è pronto per dare il via alla lotta per la <b>pole position</b> e per le migliori posizioni sulla <b>griglia di partenza MotoGp</b> per il <b>Gp Valencia 2019</b>, ci attendono sicuramente grandi emozioni sul tracciato del Ricardo Tormo, pista dove sorpassare in gara è difficile e di conseguenza partire davanti avrà un notevole peso specifico. Solamente Marc Marquez, Maverick Vinales e Fabio Quartararo hanno conquistato delle pole position in questa stagione (10 Marquez, 5 Quartararo e 3 Vinales) e il solo Marquez fra loro ha saputo mettere a segno delle doppiette pole position-vittoria nella MotoGp 2019. Il campione del Mondo in carica è riuscito in questa impresa in Argentina, in Francia, in Germania, nella Repubblica Ceca, in Aragona ed infine in Giappone, dunque per sei volte, anche se in altre quattro occasioni – ad Austin, al Mugello, in Austria ed infine a Silverstone – non è riuscito a convertire in vittoria una partenza dalla pole position. Se escludiamo Marquez, come detto solamente Vinales e Quartararo hanno ottenuto pole position, ma non hanno mai vinto nelle gare nelle quali sono scattati davanti a tutti. Quartararo è ancora alla ricerca della sua prima vittoria in MotoGp, mentre Vinales ha fatto la pole position in Qatar, a Misano ed infine a Phillip Island, ma ha vinto invece ad Assen e Sepang. Oggi invece che cosa succederà? Parola alla pista e al cronometro per scoprirlo! (Aggiornamento di Mauro Mantegazza)</p>
      <h4>I NUMERI DI JORGE LORENZO</h4>
      <p>Parlando della <b>griglia di partenza MotoGp</b> in vista del <b>Gp Valencia</b>, ci sembra doveroso spendere qualche parola in più su <b>Jorge Lorenzo</b>, il cinque volte campione del Mondo che giovedì ha annunciato il proprio ritiro. In questa sede la nostra attenzione si concentra soprattutto sulle prestazioni del sabato, di conseguenza possiamo ricordare che Jorge Lorenzo ha conquistato un totale di 69 <b>pole position</b> nella propria carriera nel Motomondiale, suddivise in 3 nella classe 125 (la prima in Malesia nel 2003), 23 nella 250 e le restanti 43 naturalmente in MotoGp. L’ultima pole position di Jorge Lorenzo risale al Gp Aragona 2018 in sella alla Ducati, perché nella disastrosa stagione con la Honda lo spagnolo non è mai partito davanti a tutti sulla griglia di partenza MotoGp. La migliore stagione di sempre fu il 2006, quando in sella all’Aprilia 2006 Lorenzo conquistò 10 pole position, mentre in MotoGp ha toccato un massimo di sette nel 2010 e poi di nuovo nel 2012. (Aggiornamento di Mauro Mantegazza)</p>
      <h4>L’ANNO SCORSO</h4>
      <p>In attesa di scoprire come si comporrà la <b>griglia di partenza MotoGp</b> per il <b>Gp Valencia</b> in programma domani, possiamo ricordare che cosa era successo un anno fa nel sabato del Ricardo Tormo. La <b>pole position</b> era stata conquistata da <b>Maverick Vinales</b> davanti ad Alex Rins e Andrea Dovizioso, dunque avevamo avuto una prima fila della griglia di partenza MotoGp con tre moto diverse, cioè una Yamaha davanti a una Suzuki e una Ducati. In seconda fila era partito Danilo Petrucci con la sua Ducati naturalmente allora del team Pramac, davanti a Marc Marquez e Pol Espargaro, buon protagonista con la Ktm – che d’altronde avrebbe fatto ancora meglio alla domenica in gara. Il Gran Premio fu caratterizzato dal maltempo, che impose uno stop con seconda partenza, alla quale però non arrivarono tanti grandi nomi, a cominciare da Vinales, Marquez e Petrucci, caduti nella prima parte di gara. La vittoria infine andò a Dovizioso davanti a Rins ed Espargaro, che portò la Ktm sul podio, mentre Michele Pirro conquistò un eccellente quarto posto dopo essere stato dodicesimo sulla griglia di partenza. (Aggiornamento di Mauro Mantegazza)</p>
      <h4>GRIGLIA DI PARTENZA MOTOGP: A INIZIO STAGIONE</h4>
      <p>Oggi conosceremo la <b>griglia di partenza</b> della <b>MotoGp</b> per il <b>Gran Premio di Valencia 2019</b>, l’ultimo atto della stagione della MotoGp che si disputa sul circuito di Cheste, località non lontana naturalmente da <b>Valencia</b>. La lotta per le migliori posizioni sulla griglia di partenza in MotoGp si annuncia come sempre affascinante, anche perché il Ricardo Tormo è circuito lento e tortuoso e partire davanti potrebbe essere più importante che altrove. Chiediamoci allora adesso: la <b>griglia di partenza MotoGp</b> nelle diciotto gare finora già disputate in questa stagione che cosa ci ha detto? Cominciando una panoramica naturalmente da inizio stagione, ecco che in Qatar era partito davanti a tutti <b>Maverick Vinales</b> illudendo tutti sul livello di competitività della Yamaha, illusione comunque di breve durata perché in gara lo spagnolo si è spento, chiudendo settimo; in Argentina invece era partito davanti a tutti <b>Marc Marquez</b> che poi ha vinto a Termas de Rio Hondo, il suo messaggio al campionato è stato subito chiaro. Ad Austin sarebbe potuto succedere lo stesso, tuttavia Marquez, dopo avere fatto la pole position su uno dei suoi circuiti preferiti, cadde in gara quando era al comando, spianando la strada verso la vittoria al connazionale Alex Rins. La pole position dunque non porta molto bene nella MotoGp 2019, perché a Jerez <b>Fabio Quartararo</b> visse un sabato da record con la pole più giovane di sempre nella classe regina, ma poi il talento francese non completò la gara. Tutto questo almeno se non ti chiami Marc Marquez, che a Le Mans ha fatto la pole position e poi ha vinto pure la gara. Parziale eccezione al Mugello, con Marquez in pole position ma poi secondo sul traguardo, alle spalle di un fantastico Danilo Petrucci.</p>
      <h4>GRIGLIA DI PARTENZA MOTOGP: I NUMERI RECENTI</h4>
      <p>Nelle altre due gare del mese di giugno, a Barcellona ed Assen, Quartararo ha confermato di essere un fenomeno sul giro secco con due pole position consecutive, ma poi in gara le vittorie sono andate una volta a Marquez e l’altra a Vinales, pur con una bella crescita del francese anche sulla distanza della gara. Il Sachsenring è regno di Marc Marquez, per cui non aveva stupito nessuno la doppietta pole position-vittoria nell’ultima gara prima della sosta per il campione del Mondo, che si è però poi ripetuto ad inizio agosto facendo doppietta anche a Brno, nella gara che ha segnato la ripresa dopo la pausa estiva. A Zeltweg ancora pole position per lo stesso Marquez, che però in gara fu infilato da Andrea Dovizioso con un memorabile sorpasso all’ultima curva che ha impedito l’ennesima doppietta dello spagnolo. Storia simile a Silverstone, con pole position di Marquez poi secondo in gara, stavolta però alle spalle di Rins. Niente doppietta pure a Misano: l’uomo del sabato in Romagna fu Vinales, ma poi alla domenica ecco il ritorno alla vittoria di Marquez. Ad Aragon invece dominio totale per il numero 93, capace di <a href="https://www.ilsussidiario.net/news/griglia-di-partenza-motogp-gp-aragon-2019-la-lotta-per-la-pole-position/1928034/">conquistare la pole position al sabato</a> e poi di vincere alla domenica. Invece a Buriram altra pole per Quartararo, che però alla domenica ha dovuto cedere il passo a Marquez, che ha festeggiato con una vittoria l’ennesimo titolo iridato. Il dominio dell’iridato si è esteso anche a Motegi, dove Marquez ha messo a segno la pole al sabato (prima in Giappone per lui) e in seguito anche la vittoria alla domenica. A Phillip Island Vinales ha conquistato la pole position ma la vittoria è andata ancora una volta a Marquez, al termine di un duello deciso dalla caduta di Maverick all’ultimo giro. Il riscatto del pilota Yamaha è arrivato a Sepang, dove <a href="https://www.ilsussidiario.net/news/griglia-di-partenza-motogp-gp-malesia-2019-lotta-per-la-pole-position-a-sepang/1944145/">la pole position è andata a Quartararo</a> ma alla domenica è stato Vinales a fare festa per la vittoria in gara.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-motogp-qualifiche-live-pole-position-e-tempi-gp-valencia-2019/1948917/"/>
        <a href="https://www.ilsussidiario.net/news/motogp-streaming-video-sky-go-qualifiche-fp3-e-fp4-gp-valencia-2019/1948891/"/>
        <a href="https://www.ilsussidiario.net/news/diretta-motogp-prove-libere-live-tempi-classifica-gp-valencia-2019/1948700/"/>
        <a href="https://www.ilsussidiario.net/news/jorge-lorenzo-si-ritira-conferenza-stampa-streaming-video-tv-addio-honda-motogp/1949211/"/>
        <a href="https://www.ilsussidiario.net/news/motogp-streaming-video-e-tv-prove-libere-fp1-e-fp2-gp-valencia-2019/1948678/"/>
        <a href="https://www.ilsussidiario.net/news/classifica-motogp-il-mondiale-piloti-alla-vigilia-del-gp-della-malesia-2019-sepang/1943241/"/>
      </related>
    </article>
  </body>
</html>