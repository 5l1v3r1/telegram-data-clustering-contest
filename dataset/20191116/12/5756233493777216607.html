<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621783/%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86-%D8%A7%D8%B2-%D8%A8%D8%B1%D9%81-%D8%AA%D9%87%D8%B1%D8%A7%D9%86-%D8%BA%D8%A7%D9%81%D9%84%DA%AF%DB%8C%D8%B1-%D9%86%D8%B4%D8%AF%DB%8C%D9%85-%D8%AA%D8%B1%D8%A7%D9%81%DB%8C%DA%A9-%D9%85%D8%A7%D9%86%D8%B9-%D8%AA%D8%B1%D8%AF%D8%AF-%D9%85%D8%A7%D8%B4%DB%8C%D9%86%E2%80%8C%D8%A2%D9%84%D8%A7%D8%AA-%D8%B4%D9%87%D8%B1%D8%AF%D8%A7%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T12:06:00+00:00"/>
    <meta property="og:title" content="شهرداری تهران: از برف تهران غافلگیر نشدیم/ ترافیک مانع تردد ماشین‌آلات شهرداری"/>
    <meta property="og:description" content="مدیرکل خدمات شهری شهرداری تهران با بیان اینکه از برف صبحگاهی غافلگیر نشدیم، اظهار کرد: برف در اوج ترافیک صبحگاهی آغاز شد و امکان تردد ماشین آلات شهرداری وجود نداشت و همکاران‌مان به صورت دستی و پیاده اقدام به شن‌پاشی در معابر می‌کنند."/>
  </head>
  <body>
    <article>
      <h1>شهرداری تهران: از برف تهران غافلگیر نشدیم/ ترافیک مانع تردد ماشین‌آلات شهرداری</h1>
      <address>
        <time datetime="2019-11-16T12:06:00+00:00">16 Nov 2019, 12:06</time>
      </address>
      <p>
        <i>مدیرکل خدمات شهری شهرداری تهران با بیان اینکه از برف صبحگاهی غافلگیر نشدیم، اظهار کرد: برف در اوج ترافیک صبحگاهی آغاز شد و امکان تردد ماشین آلات شهرداری وجود نداشت و همکاران‌مان به صورت دستی و پیاده اقدام به شن‌پاشی در معابر می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عطایی صبح امروز با حضور در یک برنامه تلویزیونی در مورد اقدامات شهرداری تهران در صبح برفی پایتخت توضیحاتی را بیان کرد و با بیان این‌که درصدد بازگشایی معابر پرتردد همچون مسیر‌های بی آر تی و ... هستیم، گفت: در صدد این هستیم که مسیر‌های پرترددی که شهروندان از آن بیشتر استفاده می‌کنند را بازگشایی کنیم.</p>
      <p>وی با بیان این‌که بارش برف در اوج ترافیک صبحگاهی آغاز شده و امکان تردد ماشین‌آلات وجود نداشت، ادامه داد: در حال حاضر اکیپ‌ها به صورت پیاده اقدام به شن‌پاشی می‌کنند.</p>
      <p>مدیرکل خدمات شهری شهرداری تهران با بیان این‌که ما از ماه‌های قبل دستورالعمل و سناریو‌های مختلفی را طراحی کردیم و حتی پیمانکاران برف‌روب را از پیمانکاران پسماند جدا کردیم، اظهار کرد:، اما امروز شرایط ویژه بود چرا که برودت هوا به منفی نرسید و هم این‌که بارش برف در اوج ترافیک صبحگاهی بوده است.</p>
      <p>عطایی با بیان این‌که تا پایان امروز مخازن شن در معابر اصلی و بزرگراهی مستقر می‌شوند تا شهروندان در صورت بروز مشکلات به کمک خادمان‌شان در شهرداری تهران بیایند، گفت: در حال رصد معابر هستیم تا نقاط برف‌گیر را شناسایی کنیم.</p>
      <p>مدیرکل خدمات شهری شهرداری تهران در پاسخ به این سوال که شهرداری از برف امروز غافل شده بود، اظهار کرد: ما غافلگیر نشدیم چرا که برف در یک بخش شمالی تهران مشکلاتی را ایجاد کرده است و نیرو‌های خدمات شهری در آماده‌باش هستند و حتی آمادگی آن را داریم که در سطح مناطق ۲۲‌گانه شهر را پوشش دهیم، اما دقت داشته باشید که بارش برف صبحگاهی در یک پیک زمانی که اوج ترافیک صبحگاهی بود شروع شد و امکان تردد ماشین‌آلات نبود و همکارانمان به صورت پیاده و دستی کار را پیش می‌برند.</p>
    </article>
  </body>
</html>