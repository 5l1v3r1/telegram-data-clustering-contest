<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/furolegy-miatt-draga-a-dio/186736"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T12:30:00+00:00"/>
    <meta property="og:title" content="Fúrólégy miatt drága a dió"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Fúrólégy miatt drága a dió</mark>
      </h1>
      <address><time datetime="2019-11-16T12:30:00+00:00">16 Nov 2019, 12:30</time> by <a rel="author">BoBe</a></address>
      <p>Mélyen bele kell nyúlnia a pénztárcájába annak, aki idén diót szeretne vásárolni karácsonyra. Az árak nagyon megugrottak, kilogrammjáért akár 3–4 ezer forintot is elkérhetnek a kereskedők. De mi is állhat ennek a hatalmas drágulásnak a hátterében? Egy kártevő a felelős ezért, a dióburok-fúrólégy. Ez az állat a dió zöld burkába rakja a petéit, amik, miután kikeltek, elkezdik rágni a gyümölcs belsejét. Ettől a termés fekete színű lesz, ráncossá és ragacsossá válik a héja, és idő előtt lehullik a földre.</p>
      <p>– Szerencsére van kiút ezek ellen a nagyon szívós kártevők ellen, az eddig kísérletként használt ellenszer már idén is ígéretesnek bizonyult. Az ellenszert az tudja alkalmazni, akinek magas a szaktudása, elegendő a tőkéje és korszerű technológiával rendelkezik – mondta a Borsnak Apáti Ferenc, a Fruitveb elnöke.</p>
      <p>A szakértő azt tanácsolja, hogy aki nem engedheti meg magának a drága feles diót, a karácsonyi bejglibe a törött dió is tökéletes alapanyag, ami megmaradt az évek óta tartó olcsóbb áron. Amit viszont egyáltalán nem ajánl az az, hogy a boltokban megjelenő diópótló termékeket használják az ételekhez, mert ezek sem ízben, sem alapanyagban nem hasonlítanak az eredeti gyümölcsre.</p>
    </article>
  </body>
</html>