<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597657/otan-pagosan-me-ton-xamo-tou-antonio-nte-nigkris"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T12:38:00+00:00"/>
    <meta property="og:title" content="Όταν «πάγωσαν» με τον χαμό του Αντόνιο Ντε Νίγκρις"/>
    <meta property="og:description" content="Σαν σήμερα πριν από ακριβώς 10 χρόνια ο Αντόνιο Ντε Νίγκρις προδόθηκε από την καρδιά του και βύθισε σε πένθος την Λάρισα.    Η καριέρα..."/>
  </head>
  <body>
    <article>
      <h1>Όταν «πάγωσαν» με τον χαμό του Αντόνιο Ντε Νίγκρις</h1>
      <address><time datetime="2019-11-16T12:38:00+00:00">16 Nov 2019, 12:38</time> by <a rel="author">Sigmalivesports</a></address>
      <p>Σαν σήμερα πριν από ακριβώς 10 χρόνια ο Αντόνιο Ντε Νίγκρις προδόθηκε από την καρδιά του και βύθισε σε πένθος την Λάρισα. <br/> <br/>Η καριέρα του<br/> <br/>Ο Αντόνιο Ντε Νίγκρις ξεκίνησε την καριέρα του από την μεξικανική Μοντερέι στην οποία αγωνίστηκε μέχρι και το 2002 και μετά έπαιξε σε 12 ομάδες, ανάμεσά τους οι Βιγιαρεάλ, Πούμας, Σάντος, Γκαζιάντεσπορ και Άνκαρασπορ, ενώ στη συνέχεια ήρθε στη Λάρισα.<br/> <br/>Μία καριέρα γεμάτη για τον αδικοχαμένο επιθετικό, ο οποίος σε 238 εμφανίσεις στην καριέρα του πέτυχε 71 τέρματα. Με την Εθνική ομάδα του Μεξικού πέτυχε 4 γκολ σε 17 εμφανίσεις. Με την ΑΕΛ πρόλαβε να αγωνιστεί μόλις 7 φορές και πανηγύρισε ένα τέρμα.<br/> <br/>Το χρονικό του θανάτου του<br/> <br/>O Aντόνιο με την γυναίκα του  Σόνια είχαν μόλις ξαπλώσει το βράδυ της 15ης Νοεμβρίου. Αφού λοιπόν αποκοιμήθηκαν, η γυναίκα του Αντόνιο τον ακούει να αναπνέει με δυσκολία. Ο Αντόνιο δεν ήταν καλά... Ψάχνει το τηλέφωνο της και καλεί τον συμπαίκτη του Αντόνιο, Γκάστον Κάσας, ο οποίος όμως δεν το σηκώνει. Τελικά, επικοινωνεί μ΄ ένα μέλος της διοίκησης της ΑΕΛ. Στην συνέχεια καλεί ασθενοφόρο, μιας και ο Αντόνιο δεν ήταν καθόλου καλά.<br/> <br/>Δυστυχώς όμως ήταν αργά, μιας και ο Αντόνιο, ενώ ήταν καθ΄ οδόν για το νοσοκομείο, άφησε την τελευταία του πνοή.<br/> <br/>Η Λάρισα βυθίστηκε σε θλίψη για τον νεαποκτηθέντα τότε ποδοσφαιριστή της ομάδας. Ένα παιδί που ήταν πάντα με το χαμόγελο... Όλοι στην Λάρισα, παρότι έκατσε για μικρό χρονικό διάστημα, έλεγαν τα καλύτερα...Ένας άδικος χαμός που δεν θα ξεχάσουν ποτέ στον θεσσαλικό πάγκο. Ένας χαμός που στιγμάτισε μία ολόκληρη γενιά Λαρισαίων.. Ο Ντε Νίγκρις έφυγε από έμφραγμα του μυοκαρδίου, μόλις στα 31 του έτη.  Ο Αντώνιο γνώριζε τον κίνδυνο αλλά η παθολογική του αγάπη για το ποδόσφαιρο ήταν αυτή που ουσιαστικά του... στέρησε την ζωή. <br/> <br/>Η ΑΕΛ δεν θα ξεχάσει ποτέ τον Αντόνιο και απόδειξη αυτού είναι ότι και 10 χρόνια μετά αναφέρεται με ανακοίνωση της σ' αυτόν:<br/> <br/>«Έφυγε ξαφνικά εκείνο το εφιαλτικό ξημέρωμα της 16ης Νοεμβρίου 2009. Κανείς δεν μπορούσε να πιστέψει πως ο "Ελ Τάνο" δεν θα έμπαινε την Κυριακή στο γήπεδο φορώντας την φανέλα με το άλογο στο στήθος και το Νο 9. Ήταν όμως μια αδυσώπητη πραγματικότητα.<br/> <br/>Γνώριζε τον κίνδυνο, αλλά η παθολογική του αγάπη για το ποδόσφαιρο και η -μέσω των εμφανίσεών του με την ΑΕΛ- συμμετοχή του με την Εθνική του Μεξικού στα τελικά του Παγκοσμίου Κυπέλλου 2010, τον είχαν συνεπάρει.<br/> <br/>Ο Αντόνιο ντε Νίγκρις "έφυγε" στα 31 του χρόνια, ντυμένος στα βυσσινί. Δέκα χρόνια λείπει από κοντά μας και θα λείπει για πάντα, θα ζει όμως αιώνια στις καρδιές μας»</p>
      <p>Πηγή: sdna.gr</p>
    </article>
  </body>
</html>