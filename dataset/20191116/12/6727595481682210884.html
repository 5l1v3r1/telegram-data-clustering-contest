<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ksu-msf-clash-on-mambad-mes-college-election132.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T12:26:00+00:00"/>
    <meta property="og:title" content="പച്ചക്കൊടിയും തേങ്ങാപ്പൂളും പുല്ലാണെന്ന് കെ.എസ്.യു, ചെന്നിത്തലയെ സംഘിത്തലയെന്ന് വിളിച്ച് എം.എസ്.എഫ്; യു.ഡി.എഫ് ഏകോപന സമിതി ചേരുമ്പോള്‍ പരസ്പരം ഏറ്റുമുട്ടി വിദ്യാര്‍ത്ഥി സംഘടനകള്‍"/>
    <meta property="og:description" content="KERALA NEWS Kerala മലപ്പുറം: തിരുവനന്തപുരത്ത് യു.ഡി.എഫ് ഏകോപന സമിതി ചേരുമ്പോള്‍ മലപ്പുറത്ത് പരസ്പരം ഏറ്റുമുട്ടി വിദ്യാര്‍ത്ഥി സംഘടനകള്‍. മമ്പാട് എം.ഇ.എസ് കോളേജ് യൂണിയന്‍"/>
  </head>
  <body>
    <article>
      <h1>പച്ചക്കൊടിയും തേങ്ങാപ്പൂളും പുല്ലാണെന്ന് കെ.എസ്.യു, ചെന്നിത്തലയെ സംഘിത്തലയെന്ന് വിളിച്ച് എം.എസ്.എഫ്; യു.ഡി.എഫ് ഏകോപന സമിതി ചേരുമ്പോള്‍ പരസ്പരം ഏറ്റുമുട്ടി വിദ്യാര്‍ത്ഥി സംഘടനകള്‍</h1>
      <address><time datetime="2019-11-16T12:26:00+00:00">16 Nov 2019, 12:26</time> by <a rel="author">ന്യൂസ് ഡെസ്‌ക്</a></address>
      <p>മലപ്പുറം: തിരുവനന്തപുരത്ത് യു.ഡി.എഫ് ഏകോപന സമിതി ചേരുമ്പോള്‍ മലപ്പുറത്ത് പരസ്പരം ഏറ്റുമുട്ടി വിദ്യാര്‍ത്ഥി സംഘടനകള്‍. മമ്പാട് എം.ഇ.എസ് കോളേജ് യൂണിയന്‍ തെരഞ്ഞെടുപ്പ് ഫലം പുറത്തുവന്നപ്പോഴാണ് യു.ഡി.എഫിലെ പ്രധാന കക്ഷികളായ കോണ്‍ഗ്രസിന്റെയും മുസ്‌ലിം ലീഗിന്റെയും വിദ്യാര്‍ഥി വിഭാഗങ്ങള്‍ ചേരിതിരിഞ്ഞ് പ്രകടനം നടത്തിയത്.</p>
      <p>ജമാഅത്തെ ഇസ്‌ലാമി പിന്തുണയ്ക്കുന്ന വിദ്യാര്‍ഥി സംഘടനയുമായി ചേര്‍ന്ന് മത്സരിച്ച കെ.എസ്.യു, എം.എസ്.എഫിനെ പരാജയപ്പെടുത്തിയതോടെയാണ് ഭിന്നത രൂക്ഷമായത്. ഒമ്പത് ജനറല്‍ സീറ്റില്‍ ജമാഅത്തെ ഇസ്‌ലാമിയുടെ വിദ്യാര്‍ഥി സംഘടന മൂന്ന് സീറ്റിലും കെ.എസ്.യു ആറ് സീറ്റിലും വിജയിച്ചു. എം.എസ്.എഫ് പരാജയപ്പെട്ടു.</p>
      <related>
        <a href="https://www.doolnews.com/case-against-jubile-field-committe-on-fund-fraud-case822.html?utm_source=doolnews&amp;utm_medium=related"/>
      </related>
      <p>വിജയിച്ച കെ.എസ്.യു പ്രവര്‍ത്തകര്‍ ഇതോടെ മമ്പാട് ടൗണില്‍ കഴിഞ്ഞ ദിവസം പാണക്കാട് തങ്ങളെയും കുഞ്ഞാലിക്കുട്ടി ഉള്‍പ്പെടെയുള്ള നേതാക്കളെയും തെറിവിളിച്ച് ആഹ്ലാദപ്രകടനം നടത്തി. കെ.എസ്.യു ഇല്ലാതെ ജില്ലയില്‍ ഒരു സീറ്റിലും ജയിക്കാന്‍ കഴിയില്ലെന്നും അവകാശപ്പെട്ടു.</p>
      <p>അതിന് മറുപടിയായാണ് വെള്ളിയാഴ്ച വൈകിട്ടോടെ എം.എസ്.എഫും യൂത്ത് ലീഗും മമ്പാട് ടൗണില്‍ ആര്യാടനെയും ചെന്നിത്തലയെയും അധിക്ഷേപിച്ച് പ്രകടനം നടത്തിയത്. സമൂഹ മാധ്യമങ്ങളിലും പോര്‍വിളി തുടരുകയാണ്.</p>
      <related>
        <a href="https://www.doolnews.com/actress-sadhika-venugopal-tells-about-cyber-attack-258.html?utm_source=doolnews&amp;utm_medium=related"/>
      </related>
      <p>‘പച്ചക്കൊടിയും തേങ്ങാപ്പൂളും എം.എസ്.എഫിന് പൊന്നാണെങ്കില്‍ കെ.എസ്.യുവിന് പുല്ലാണേ’ എന്ന മുദ്രാവാക്യം വിളികളോടെയായിരുന്നു കെ.എസ്.യു പ്രകടനം.</p>
      <p>‘ആലപ്പുഴയുടെ തെരുവോരത്ത്, ആന്റണി വയലാര്‍ ഉമ്മന്‍ചാണ്ടി, തെമ്മാടികളുടെ മൂവര്‍ സംഘം, കള്ളു കുടിയ്ക്കാന്‍ പെണ്ണ് പിടിയ്ക്കാന്‍, തട്ടിക്കൂട്ടിയ പ്രസ്ഥാനം അതാണതാണീ കെ.എസ്.യു എന്നായിരുന്നു എം.എസ്.എഫ് പ്രകടനത്തിലെ മുദ്രാവാക്യം</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsarjithtc.jithu%2Fvideos%2F10215659198616426%2F&amp;show_text=&amp;width=640" width="640" height="640" data-service="Facebook" scrolling="no"/>
      </figure>
      <p>ഈ വര്‍ഷത്തെ കോളജ് തെരഞ്ഞെടുപ്പ് സംഘര്‍ഷത്തിലെത്തിയതോടെയാണ് മമ്പാട് കോളജില്‍ തെരഞ്ഞെടുപ്പ് നീട്ടിവെക്കേണ്ടി വന്നത്. പാര്‍ലമെന്ററി രീതിയില്‍ തിരഞ്ഞെടുപ്പ് നടന്ന കോളജില്‍ ഒന്നാംഘട്ട തെരഞ്ഞെടുപ്പ് സമാപിച്ചപ്പോള്‍ എം.എസ്.എഫ് 37, കെ.എസ്.യു 36, എസ്.എഫ്.ഐ 19, ഫ്രറ്റേണിറ്റി മൂന്ന്, സ്വതന്ത്രന്‍ ഒന്ന് എന്ന നിലയില്‍ എത്തിയിരുന്നു.</p>
      <p>യൂണിയന്‍ തെരഞ്ഞെടുപ്പ് നടക്കേണ്ട സമയത്താണ് സംഘര്‍ഷമുണ്ടായത്. ഇതോടെ തെരഞ്ഞെടുപ്പ് നീട്ടിവെക്കുകയായിരുന്നു. തുടര്‍ന്ന് നടന്ന തെരഞ്ഞെടുപ്പില്‍ ഫ്രറ്റേര്‍ണിറ്റിയുമായി സംഖ്യത്തിലായ കെ.എസ്.യു യൂണിയന്‍ പിടിക്കുകയായിരുന്നു.</p>
      <p>2012 മുതല്‍ എം.എസ്.എഫും കെ.എസ്.യുവും വ്യത്യസ്്ത ചേരികളിലായാണ് മത്സരിക്കുന്നത്.</p>
      <p>
        <b>WATCH THIS VIDEO:</b>
      </p>
      <figure>
        <iframe src="https://www.youtube.com/embed/KkV9QKReiR8" width="560" height="315" data-service="Youtube" scrolling="no"/>
      </figure>
    </article>
  </body>
</html>