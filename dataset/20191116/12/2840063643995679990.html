<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/16/maio-non-momento-semplice_6wZry6J3N7taNVv0qJlfiI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T12:50:00+00:00"/>
    <meta property="og:title" content="M5S, Di Maio: &quot;Non è momento semplice&quot;"/>
    <meta property="og:description" content="&quot;Bisogna stabilire una nuova carta dei valori e dei nuovi obiettivi&quot;"/>
  </head>
  <body>
    <article>
      <h1>M5S, Di Maio: "Non è momento semplice"</h1>
      <address>
        <time datetime="2019-11-16T12:50:00+00:00">16 Nov 2019, 12:50</time>
      </address>
      <p>"Per il <a href="https://www.adnkronos.com/Search/Link/keyword/M5S">Movimento 5 Stelle</a> <b>non è un momento semplice</b>, ha bisogno di un grande momento di riflessione in cui stabilire <b>una nuova carta dei valori e dei nuovi obiettivi</b>. Sono passati 10 anni, in 10 anni è cambiato tutto". Così <a href="https://www.adnkronos.com/Search/Link/keyword/Di%20Maio">Luigi Di Maio</a>, a Casoria (Napoli) per il progetto 'Alberi per il futuro'.</p>
      <p>"Il Movimento 5 Stelle ha bisogno di un grande momento di riflessione e lo faremo anche grazie al lavoro del primo organo politico eletto nel Movimento nella sua storia, cioè il Team del Futuro che sarà pronto entro metà dicembre" ha aggiunto il capo politico M5S.</p>
      <p>Poi, parlando dell'esecutivo, Di Maio ha detto che "questo governo un po' alla volta lavorerà sempre meglio, c'è un clima migliore. Questo governo se fa le cose per gli italiani avrà lunga vita". "Questo è un governo che si è messo insieme per fare in modo che non aumentasse l'Iva - ha sottolineato - Noi abbiamo scongiurato quella che possiamo definire la 'Salvini tax', 600 euro in più a famiglia nel 2020 perché quel signore aveva fatto cadere il governo".</p>
      <p>Riguardo alle regionali, "sull'Emilia Romagna decideremo nei prossimi giorni per quanto riguarda la nostra partecipazione" ha ribadito il capo politico M5S, e questo "vale anche per la Calabria. Noi dobbiamo presentarci dove siamo pronti, dove non siamo pronti, saremo onesti con i cittadini".</p>
      <p>Con i giornalisti il ministro è tornato anche sulla questione <a href="https://www.adnkronos.com/fatti/politica/2019/11/16/ilva-maio-trasciniamo-mittal-tribunale_4RDgh7B7clGP5GDQ265G3I.html">ex Ilva</a>. "Chi parla dello scudo penale credo stia usando un pretesto, lo pensano anche gli italiani. Una cosa è certa - ha scandito -<b> noi trasciniamo quella multinazionale in tribunale </b>e chiederemo di rispettare i patti con lo Stato, perché quella multinazionale ha firmato un contratto con lo Stato e se pensa di potersene andare, ha sbagliato governo. Per noi quella multinazionale ha firmato un contratto e deve rispettare l'obbligo di prendere 10.500 dipendenti". "Parlare oggi del piano B - ha aggiunto - significa dare oggi la migliore via d'uscita ad <b>ArcelorMittal. Deve sentire la pressione di tutti </b>i cittadini e del sistema Italia".</p>
      <p>Su Venezia, non è mancato poi un affondo al centrodestra: "Evitino le passerelle nell'acqua alta per decenza". La Farnesina ha deciso di sostenere le iniziative di solidarietà che saranno avviate a favore della popolazione e del patrimonio artistico e culturale di Venezia, aderendo alla raccolta di fondi promossa dal sindaco Luigi Brugnaro. "Quello che succede a Venezia ci preoccupa come governo. Come ministro degli Esteri ho intenzione di far attivare in ogni ambasciata e in ogni consolato iniziative per sostenere Venezia in tutto il mondo", ha annunciato Di Maio.</p>
      <p>Alla sottoscrizione del 'Contributo emergenza acqua' promossa dal Comune di Venezia è possibile contribuire mediante le seguenti coordinate bancarie: Intestazione conto: Comune di Venezia - Emergenza acqua alta. Causale: contributo emergenza acqua. Per bonifici effettuati dall'Italia: IBAN: IT 24 T 03069 02117 100000 018767. Per bonifici effettuati dall'estero: oltre al medesimo IBAN, sarà necessario riportare il codice BIC. IBAN: IT 24 T 03069 02117 100000 018767 - BIC: BCITITMM.</p>
    </article>
  </body>
</html>