<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742009"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T12:04:00+00:00"/>
    <meta property="og:title" content="ศรีลังกาเลือกตั้งประธานาธิบดีครั้งที่ 8"/>
    <meta property="og:description" content="ชาวศรีลังกาออกไปใช้สิทธิลงคะแนนเลือกตั้งประธานาธิบดีคนใหม่ เมื่อวันเสาร์ โดยอดีตรัฐมนตรีกลาโหมได้รับการคาดหมายว่าจะชนะเลือกตั้ง"/>
  </head>
  <body>
    <article>
      <h1>ศรีลังกาเลือกตั้งประธานาธิบดีครั้งที่ 8</h1>
      <address>
        <time datetime="2019-11-16T12:04:00+00:00">16 Nov 2019, 12:04</time>
      </address>
      <p>
        <b>ชาวศรีลังกาออกไปใช้สิทธิลงคะแนนเลือกตั้งประธานาธิบดีคนใหม่ เมื่อวันเสาร์ โดยอดีตรัฐมนตรีกลาโหมได้รับการคาดหมายว่าจะชนะเลือกตั้ง</b>
      </p>
      <p>สำนักข่าวรอยเตอร์และเอเอฟพีรายงานจากกรุงโคลัมโบ ประเทศศรีลังกา เมื่อวันที่ 16 พ.ย. ว่า การเลือกตั้งประธานาธิบดีศรีลังกาครั้งที่ 8 เมื่อวันเสาร์ เพื่อหาผู้นำรัฐบาลบริหารประเทศคนใหม่ ทำหน้าที่สืบต่อจากประธานาธิบดีไมตรีปาลา สิริเสนา ผู้นำคนปัจจุบัน ซึ่งวาระการดำรงตำแหน่งจะสิ้นสุดลงในวันที่ 8 ม.ค. 2563 นับเป็นครั้งแรกที่ประธานาธิบดีคนปัจจุบัน รวมทั้งนายกรัฐมนตรี และผู้นำฝ่ายค้าน ไม่ลงสมัครชิงเห้าอี้ประธานาธิบดี<br/><br/>การเลือกตั้งประธานาธิบดีศรีลังกาครั้งนี้ มีผู้สมัครแข่งขันและผ่านการตรวจสอบคุณสมบัติ มากเป็นประวัติการณ์ถึง 35 คน รวมถึงพระภิกษุสงฆ์ 2 รูป และผู้หญิงคนเดียว แต่คาดกันว่าจะเป็นการชิงชัย ระหว่าง 2 ผู้สมัครตัวเต็งคือ นายโกตาพญา ราชปักษา วัย 70 ปี อดีตรัฐมนตรีกลาโหม และน้องชายของอดีตประธานาธิบดีมหินทา ราชปักษา ที่มีผลงานด้านความมั่นคง การปราบปรามกลุ่มกบฏพยัคฆ์ทมิฬอีแลม จนราบคาบเมื่อ 10 ปีก่อน ทำให้สงครามกลางเมืองยืดเยื้อ 37 ปี ซึ่งคร่าชีวิตประชาชนประมาณ 100,000 คน ยุติลงแบบเบ็ดเสร็จเด็ดขาด</p>
      <figure>
        <img src="https://www.dailynews.co.th/admin/upload/20191116/news_BlETRGWTIu191704_533.jpg?v=201911170610?v=2434"/>
      </figure>
      <figure>
        <img src="https://www.dailynews.co.th/admin/upload/20191116/news_kmYtNRzHNN191711_533.jpg?v=201911170610?v=3391"/>
      </figure>
      <figure>
        <img src="https://www.dailynews.co.th/admin/upload/20191116/news_ouUjmDkSmS191657_533.jpg?v=201911170610?v=5069"/>
      </figure>
      <p>อีกคนคือนายสมจิต เปรมทาส วัย 52 ปี บุตรชายของอดีตประธานาธิบดีรณสิงห์ เปรมทาส ที่ถูกลอบสังหาร และเป็นตัวแทนของพรรคชาติสามัคคี (ยูเอ็นพี) พรรครัฐบาลแนวเสรีนิยม นายสมจิตหาเสียงเน้นด้านความมั่นคงเหมือนนายโกตาพญา แต่เพิ่มให้คำมั่นด้านการพัฒนา และแจกผ้าอนามัยฟรีแก่ผู้หญิงฐานะยากจน<br/><br/>จากการเปิดเผยของคณะกรรมการการเลือกตั้งศรีลังกา มีประชาชนที่มีสิทธิออกเสียงเลือกตั้งครั้งนี้เกือบ 16 ล้านคน คาดว่าผลการเลือกตั้งเบื้องต้นอย่างไม่เป็นทางการ จะทราบได้อย่างเร็วที่สุดประมาณเที่ยงวันอาทิตย์ (17 พ.ย.).<br/><br/>ภาพ - AFP<br/> </p>
    </article>
  </body>
</html>