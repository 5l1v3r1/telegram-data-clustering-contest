<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-odisha-man-posts-obscene-photos-and-videos-of-women-on-social-media-know-what-happened-next-2852404.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T12:37:20+00:00"/>
    <meta property="og:title" content="महिला की अश्लील Photos व Video सोशल मीडिया पर डाले, जानें आगे क्या हुआ"/>
    <meta property="og:description" content="ओडिशा के जाजपुर जिले में 28 वर्षीय व्यक्ति को कथित रूप से एक महिला की अश्लील तस्वीरें और वीडियो भद्दी टिप्पणियों के साथ सोशल मीडिया पर डालने के आरोप में गिरफ्तार किया गया है। पुलिस ने यह जानकारी दी।..."/>
  </head>
  <body>
    <article>
      <h1>महिला की अश्लील Photos व Video सोशल मीडिया पर डाले, जानें आगे क्या हुआ</h1>
      <address><time datetime="2019-11-16T12:37:20+00:00">16 Nov 2019, 12:37</time> by <a rel="author">एजेंसी,जाजपुर (ओडिशा)</a></address>
      <p>ओडिशा के जाजपुर जिले में 28 वर्षीय व्यक्ति को कथित रूप से एक महिला की अश्लील तस्वीरें और वीडियो भद्दी टिप्पणियों के साथ सोशल मीडिया पर डालने के आरोप में गिरफ्तार किया गया है। पुलिस ने यह जानकारी दी। आरोपी को क्योंझर जिले के जोड़ा क्षेत्र से शुक्रवार को गिरफ्तार किया गया। पुलिस के अनुसार गिरफ्तार किए गए व्यक्ति की पहचान पतितपावन मिश्रा के रूप में की गयी है और वह बायरी गांव का रहने वाला है। </p>
      <p>पूछताछ के दौरान मिश्रा ने स्वीकार किया कि उसने एक सोशल मीडिया प्लेटफॉर्म पर अपनी पहचान छिपाकर खाता खोला था और महिला के चित्र और वीडियो उस पर डाले थे। बायरी थाना प्रभारी निरीक्षक दीपक कुमार जेना ने यह जानकारी दी। </p>
      <p>अधिकारी ने बताया कि आरोपी ने चित्र और वीडियो के साथ भद्दी टिप्पणियां भी लिखी थीं जिसे व्यक्ति को फॉलो करने वाले लोगों ने पसंद और साझा भी किया था। जाजपुर जिले के बारीमूल क्षेत्र में रहने वाली पच्चीस वर्षीय महिला के एक नजदीकी मित्र ने सोशल मीडिया पर चित्रों और वीडियो को देखा और महिला को इसकी जानकारी दी। </p>
      <p>जेना ने कहा कि महिला ने इस संबंध में सोमवार को पुलिस में शिकायत दर्ज कराई थी। शिकायत के आधार पर पुलिस ने एक मामला दर्ज किया और जाँच शुरू की। आरोपी पर भारतीय दंड संहिता और सूचना प्रौद्योगिकी अधिनियम की संबंधित धाराओं के तहत मामला दर्ज किया गया है। </p>
      <p>पुलिस ने बताया कि शुक्रवार को व्यक्ति को स्थानीय अदालत में पेश किया गया जहाँ उसे दो हफ्तों की न्यायिक हिरासत में भेज दिया गया। पुलिस ने कहा कि महिला तीन साल पहले व्यक्ति के संपर्क में आयी थी और उससे प्रेम हो गया था।  </p>
      <p>पुलिस ने कहा कि बाद में आरोपी ने महिला को शादी का झांसा देकर कथित रूप से उसके साथ शारीरिक संबंध भी बनाए। पुलिस के अनुसार मिश्रा ने महिला के साथ अंतरंग अवस्था में चित्र और वीडियो बना लिए। महिला जब भी मिश्रा से शादी की बात करती तो वह और समय मांगता। पुलिस ने बताया कि कुछ महीने पहले महिला के किसी और व्यक्ति से शादी करने के बाद मिश्रा उससे बदला लेना चाहता था।  </p>
    </article>
  </body>
</html>