<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/nepalli-cocuklar-icin-ingiltere-den-yuruyerek-yola-cikmisti-rosie-swale-pope-turkiye-ye-ulasti-889730"/>
    <meta property="og:site_name" content="Onedio"/>
    <meta property="article:published_time" content="2019-11-16T12:17:54+00:00"/>
    <meta property="og:title" content="Nepalli Çocuklar İçin İngiltere'den Yürüyerek Yola Çıkmıştı: Rosie Swale Pope Türkiye'ye Ulaştı"/>
    <meta property="og:description" content="İngiltere'den 2018 yılında Nepal'deki çocuklara yardım etmek için yola çıkan yazar, gezgin ve maraton koşucusu Rosie Swale Pope, yürüyerek 1 yılda Tür..."/>
  </head>
  <body>
    <article>
      <h1>Nepalli Çocuklar İçin İngiltere'den Yürüyerek Yola Çıkmıştı: Rosie Swale Pope Türkiye'ye Ulaştı</h1>
      <address><time datetime="2019-11-16T12:17:54+00:00">16 Nov 2019, 12:17</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/ingiltere/50273314cc161f8ec1342339">İngiltere</a>'den 2018 yılında Nepal'deki çocuklara yardım etmek için yola çıkan yazar, <a href="https://onedio.com/etiket/gezgin/57a50c2b6f7e5af13b044f28">gezgin</a> ve maraton koşucusu Rosie Swale Pope, yürüyerek 1 yılda Türkiye'ye ulaştı. Nepal'e kadar toplam 6 bin 900 kilometreyi yürüyerek kat etmeyi planlayan Pope, dinlenme ve uyku ihtiyacını ise yol boyunca yanında çektiği ufak karavanda gideriyor.</h4>
      <figure>
        <img src="https://img-s2.onedio.com/id-5dcfdf9ba60350bb46378105/rev-0/w-500/s-d85a11dd2f25fee984b86411d2b69a6753705282.jpg"/>
      </figure>
      <p>2018 yılında Nepal'deki çocuklara yardım etmek için yola çıkan 73 yaşındaki Rosie Swale Pope, Türkiye'ye <a href="https://onedio.com/etiket/yunanistan/5040ee5b62704586c6cbd5ea">Yunanistan</a> üzerinden Pazarkule Sınır Kapısı'ndan giriş yaptı.</p>
      <h3>İhtiyaçları için küçük bir karavan taşıyor</h3>
      <figure>
        <img src="https://img-s1.onedio.com/id-5dcfdffc764ad11f46323dac/rev-0/w-500/s-fc8de2c431e3602d7485bb9e1f19e184f8435b8e.jpg"/>
      </figure>
      <p>Nepal'e gidip buradaki yoksul çocuklara yardım etmek için yolculuğa başladığını ifade eden Pope, dinlenme ve uyku problemini ise yol boyunca yanında getirdiği ufak karavanda hallettiğini belirtti.</p>
      <h3>'Muhteşem insanlarla tanışıyorum'</h3>
      <figure>
        <img src="https://img-s2.onedio.com/id-5dcfe08355baf810273b1b67/rev-0/w-500/s-385c01baa7d693089e553a302aa350cfb99b5a56.jpg"/>
      </figure>
      <p>Kendisini yazar, <a href="https://onedio.com/etiket/gezgin/57a50c2b6f7e5af13b044f28">gezgin</a> ve maraton koşucusu olarak tanımlayan Pope, "Bu şekilde seyahat etmek çok eğlenceli. Çünkü muhteşem insanlarla tanışıyorum" dedi. Birkaç yıl önce dünya etrafında beş yıllık plan kapsamında koştuğunu söyleyen Rosie Swale Pope, " Ama bu sefer çalışmak, ailemi görmek ve para kazanmak için ara sıra <a href="https://onedio.com/etiket/ingiltere/50273314cc161f8ec1342339">İngiltere</a>'ye dönüyorum. Seyahat kitapları yazarak ve konferanslar vererek para kazanıyorum. Bu şekilde seyahat etmek çok eğlenceli. Çünkü muhteşem insanlarla tanışıyorum" dedi.</p>
      <h3>'Gümrükte cana yakın insanlar tarafından karşılandım'</h3>
      <figure>
        <img src="https://img-s1.onedio.com/id-5dcfe18a8ba0b90227683f7c/rev-0/w-500/s-c604ea96d9d6869ef6d36d8970e8086a9bbecc04.jpg"/>
      </figure>
      <p><a href="https://onedio.com/etiket/ingiltere/50273314cc161f8ec1342339">İngiltere</a>'den Türkiye'ye yürüyerek geldiğini kaydeden Pope, "Nepal'deki çocuklara yardım etmek için yola çıktım. Avupa'yı geride bıraktım. Burada olmaktan çok mutluyum. İlk kez Türkiye'ye geliyorum. Londra'dan Türkiye'ye gelmem bir yıl sürdü. Gümrükte cana yakın insanlar tarafından harika bir şekilde karşılandım. Bana Türk çayı ikram ettiler ve bu beni çok sevindirdi" diye konuştu.</p>
      <h3>'Trafikten kurtulmak ve geceleri koşabilmek için uygun'</h3>
      <figure>
        <img src="https://img-s1.onedio.com/id-5dcfe1cbada11b5947088234/rev-0/w-500/s-15886683580329ce545fc386599e7ecf807c0a6c.jpg"/>
      </figure>
      <p>Yolculuğu boyunca bazen otelde kaldığını, bazen de yanında getirdiği karavanda uyuduğunu dile getiren Pope, "Bazen otelde kalıyorum. Ama yoldayken çoğu kez küçük karavanda uyuyorum. Çünkü bu karavan trafikten kurtulmak ve geceleri koşabilmek için uygun. Burada olmaktan çok mutluyum" dedi.</p>
      <h3>'Hedefim 2021'de Nepal'e varmak'</h3>
      <figure>
        <img src="https://img-s2.onedio.com/id-5dcfe200bfad6a5846559a6f/rev-0/w-500/s-f4eec028fec576c84590a9a7a7a9880c0d44ffd9.jpg"/>
      </figure>
      <p>Hedefinin 2021 yılında Nepal'e ulaşmak olduğunu söyleyen Pope, "Türkiye'den sonra Gürcistan, <a href="https://onedio.com/etiket/azerbaycan/5040fc1e62704586c6cbd5f3">Azerbaycan</a>, Hazar Denizi'nin etrafından Nepal'in başkent Katmandu'ya varmak istiyorum. Hedefim 2021'de Nepal'e varmak. Çünkü yol oldukça uzun. Yolculuğumun tamamı 6 bin 900 kilometreden oluşuyor. Belki de daha fazla. Türkiye'de birkaç ay geçireceğim. <a href="https://onedio.com/etiket/istanbul/501c48f7cc161f8ec13422a8">İstanbul</a>'a vardığımda bir hafta ailemi görmek için <a href="https://onedio.com/etiket/ingiltere/50273314cc161f8ec1342339">İngiltere</a>'ye gideceğim" dedi.</p>
    </article>
  </body>
</html>