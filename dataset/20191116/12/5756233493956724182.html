<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621795/%DA%A9%D8%A7%D9%87%D8%B4-%DA%AF%D9%8F%D8%B1%DA%AF%D8%B1%D9%81%D8%AA%DA%AF%DB%8C-%D8%A8%D8%A7-%DB%B2-%D8%AA%D8%BA%DB%8C%DB%8C%D8%B1-%D8%B3%D8%A7%D8%AF%D9%87-%D8%AF%D8%B1-%D8%B3%D8%A8%DA%A9-%D8%B2%D9%86%D8%AF%DA%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T12:52:00+00:00"/>
    <meta property="og:title" content="کاهش گُرگرفتگی با ۲ تغییر ساده در سبک زندگی"/>
    <meta property="og:description" content="متخصصان علوم پزشکی در تحقیقی تازه دریافتند که تغییر در سبک زندگی می‌تواند به کاهش علائم گُرگرفتگی در زنان کمک کند."/>
  </head>
  <body>
    <article>
      <h1>کاهش گُرگرفتگی با ۲ تغییر ساده در سبک زندگی</h1>
      <address>
        <time datetime="2019-11-16T12:52:00+00:00">16 Nov 2019, 12:52</time>
      </address>
      <p>
        <i>متخصصان علوم پزشکی در تحقیقی تازه دریافتند که تغییر در سبک زندگی می‌تواند به کاهش علائم گُرگرفتگی در زنان کمک کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بررسی‌های جدید نشان می‌دهد "داشتن وزن سالم" و "ترک سیگار"، گرگرفتگی و تعریق در شب را که اغلب از نشانه‌های یائسگی است کاهش می‌دهد.</p>
      <p>به گفته محققان استرالیایی اگرچه یائسگی فرایندی طبیعی است اما تغییرات فیزیولوژیکی ناشی از آن می‌تواند آزاردهنده باشد. هرچند اعمال تغییرات جزئی در سبک زندگی می‌تواند علائم آن را تا حدودی تسکین دهد.</p>
      <p>به گفته محققان گرگرفتگی ناشی از یائسگی در نتیجه تغییرات در غده هیپوتالاموس مغز است که به کنترل دمای بدن کمک می‌کند. در نتیجه این تغییرات، غده هیپوتالاموس سیگنال‌هایی مبنی بر افزایش دمای بدن به عروق خونی سطح پوست ارسال می‌کند. به دلیل این تاثیر روی رگ‌های خونی پزشکان اغلب گرگرفتگی و تعریق در شب را علائم "وازوموتور" می‌خوانند.</p>
      <p>اگرچه علائم وازوموتور لزوما قابل پیشگیری نیستند اما تحقیقات جدید نشان می‌دهد ترک استعمال سیگار و داشتن وزن مناسب به تسکین علائم یائسگی کمک می‌کند.</p>
      <p>در این بررسی محققان استرالیایی به مطالعه روی اطلاعات ۲۱ هزار و ۴۶۰ زن با میانگین سنی ۵۰ از استرالیا، آمریکا، انگلیس و ژاپن پرداختند. محققان به ارزیابی رابطه بین شاخص توده بدنی (BMI) و استعمال سیگار از یک طرف و خطر بروز علائم وازوموتور از طرف دیگر پرداختند.</p>
      <p>در زمان شروع مطالعه تقریبا ۶۰ درصد زنان دچار علائم وازوموتور از قبیل گرگرفتگی یا تعریق در شب بودند. نیمی از این زنان دچار اضافه وزن بوده و ۱۷ درصد آنان نیز سیگار مصرف می‌کردند.</p>
      <p>به گزارش مدیکال نیوز تودی، محققان دریافتند بالا بودن شاخص توده بدنی و استعمال سیگار برای مدت زمان طولانی می‌تواند با تشدید علائم وازوموتور یا تداوم آن همراه باشد.</p>
    </article>
  </body>
</html>