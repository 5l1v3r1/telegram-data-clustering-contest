<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621787/%D9%85%D8%A7%D8%AC%D8%B1%D8%A7%DB%8C-%D8%B2%D9%86%DB%8C-%DA%A9%D9%87-%D8%A7%D8%B3%DB%8C%D8%AF%D9%BE%D8%A7%D8%B4-%D8%A7%D8%AC%DB%8C%D8%B1-%D9%85%DB%8C%E2%80%8C%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T12:22:00+00:00"/>
    <meta property="og:title" content="ماجرای زنی که اسیدپاش اجیر می‌کرد"/>
    <meta property="og:description" content="کارآگاهان پلیس آگاهی خراسان رضوی درحالی با بررسی‌های شبانه روزی، زوایای پنهان دو ماجرای اسیدپاشی روی خودروها را در مشهد برملا کردند که اختلافات مالی ریشه این جرایم هولناک بود!"/>
  </head>
  <body>
    <article>
      <h1>ماجرای زنی که اسیدپاش اجیر می‌کرد</h1>
      <address>
        <time datetime="2019-11-16T12:22:00+00:00">16 Nov 2019, 12:22</time>
      </address>
      <p>
        <i>کارآگاهان پلیس آگاهی خراسان رضوی درحالی با بررسی‌های شبانه روزی، زوایای پنهان دو ماجرای اسیدپاشی روی خودروها را در مشهد برملا کردند که اختلافات مالی ریشه این جرایم هولناک بود!</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در آخرین روز مهر گذشته، پرونده اسیدپاشی روی خودروی میلیاردی تویوتا لندکروز به پلیس آگاهی خراسان رضوی رسید که محتویات آن از یک جرم وحشتناک حکایت داشت.</p>
      <p>شاکی این پرونده که مدعی بود از طریق اسیدپاشی روی خودرو، تهدید به قتل شده است در بخشی از اظهارات خود گفت: من در زمینه صنایع چوبی و تولید مبل فعالیت دارم، اما با کسی اختلاف نداشتم با وجود این زمانی که خودروی تویوتا را در مقابل منزلم در منطقه ملک آباد مشهد پارک کرده بودم توسط فرد یا افراد ناشناسی مورد اسیدپاشی قرار گرفته و خسارتی بیش از ۵۰۰ میلیون تومان به آن وارد شده است.</p>
      <p>در پی اعلام این شکایت و با صدور دستوری از سوی سرهنگ محمدرضا غلامی ثانی (رئیس اداره جنایی پلیس آگاهی خراسان رضوی)، تحقیقات گروه زبده‌ای از کارآگاهان به سرپرستی سرگرد خداوردی زاده برای کشف زوایای پنهان این ماجرا آغاز شد.</p>
      <p>رصد‌های اطلاعاتی و بررسی‌های میدانی غیرمحسوس کارآگاهان با استفاده از فناوری‌های نوین نشان می‌داد که مرد میان سال نقابداری در تاریکی شب به خودروی پارک شده در خیابان فرهاد نزدیک شده و پس از اسیدپاشی روی خودروی مذکور با پای پیاده از محل گریخته است، اما تحقیقات بیشتر همزمان با بازبینی دوربین‌های مداربسته ترافیکی بخش دیگری از این ماجرای وحشتناک را فاش کرد.</p>
      <p>این تحقیقات بیانگر آن بود که مرد میان سال خودروی سراتوی خودش را حدود دو خیابان پایین‌تر از محل ارتکاب جرم پارک کرده و پس از این اقدام هولناک، دوباره به سوی همان خودرو حرکت کرده و سوار بر سراتو از محل گریخته است. با به دست آمدن این سرنخ، کارآگاهان پرونده را به شعبه ۲۰۸ دادسرای عمومی و انقلاب مشهد (شعبه ویژه پرونده‌های جنایی) ارسال کردند و سپس با صدور دستورات ویژه‌ای از سوی قاضی علی اکبر احمدی نژاد به ردیابی مالک خودروی سراتو پرداختند.</p>
      <p>وقتی تصویر و مشخصات کامل مالک سراتو به دست آمد، شاکی پرونده در همان نگاه اول او را شناخت و مدعی شد این فرد با دیگر اعضای خانواده اش و از حدود چهار یا پنج سال قبل مراودات مالی داشت. این گزارش حاکی است با دستور مقام قضایی، کارآگاهان مالک سراتو را با احضار به پلیس آگاهی دستگیر کردند و به بازجویی از وی پرداختند.</p>
      <p>این متهم ۵۴ ساله که ابتدا منکر هرگونه اقدام مجرمانه بود وقتی در برابر تصاویر ضبط شده از لحظه اسیدپاشی قرار گرفت به ناچار لب به اعتراف گشود و گفت: من از نزدیکان شاکی طلبکار بودم و به خاطر همین اختلاف مالی از آن‌ها کینه به دل گرفتم چرا که من هم در زمینه پارچه‌های مبلی فعالیت داشتم و با یکدیگر معامله می‌کردیم! این بود که به خاطر همین کینه قدیمی تصمیم به اسیدپاشی گرفتم آن روز مقداری محلول اسیدی را از یک ابزارفروشی تهیه کردم و در صندوق عقب خودرو گذاشتم.</p>
      <p>وقتی در نزدیکی محل سکونت آن‌ها خودرو را پارک کردم و قوطی پلاستیکی محلول را از صندوق عقب برداشتم، ابتدا داخل خودرو نشستم و ماسک بهداشتی به صورتم زدم تا شناخته نشوم، اما نمی‌دانم چگونه باز هم مورد شناسایی کارآگاهان قرار گرفتم! شایان ذکر است با اعترافات این مرد نقابدار، قاضی احمدی نژاد قرار وثیقه میلیاردی برای وی صادر کرد تا این پرونده دیگر مراحل قانونی خود را طی کند.</p>
      <p>ماجرای تلخ دیگر اسیدپاشی روی خودروی رانا نیز حدود ۲۰ روز قبل هنگامی رخ داد که سه مرد سوار بر یک دستگاه خودرو مقابل منزل زن جوانی در بولوار دانشجوی مشهد توقف کردند. در این هنگام دو جوان حدود ۲۵ ساله از خودرو پیاده شدند و با ریختن اسید روی خودروی پارک شده رانا از محل گریختند.</p>
      <p>دقایقی بعد با شکایت زن جوان (مالک خودرو) تحقیقات کارآگاهان اداره جنایی پلیس آگاهی خراسان رضوی در این باره آغاز شد. آنان با ردیابی‌های اطلاعاتی سه مرد ناشناس را به دام انداختند و مورد بازجویی قرار دادند. سه جوان مذکور که یکی از آن‌ها رانندگی خودرو را بر عهده داشت، مدعی شدند که از سوی یک زن آرایشگر اجیر شده اند تا با پاشیدن اسید روی خودروی رانا از مالک آن زهر چشم بگیرند!</p>
      <p>بررسی‌های کارآگاهان نشان داد که مالک خودروی رانا مدتی را نزد یک زن آرایشگر کار کرده و به خاطر اختلاف مالی او را به دادگاه کشانده است. ادامه تحقیقات بیانگر آن بود که زن آرایشگر، برای گرفتن زهر چشم از زن جوان سه مرد را اجیر کرده است که خودروی او را تخریب کنند.</p>
      <p>بنابر این گزارش، متهمان این پرونده درحالی با دستور قضایی روانه زندان شدند که سه مرد اجیر شده علاوه بر اسیدپاشی، با تکه آجر شیشه خودروی زن جوان را نیز شکسته اند.</p>
    </article>
  </body>
</html>