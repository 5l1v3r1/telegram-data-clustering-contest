<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825078.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T12:29:00+00:00"/>
    <meta property="og:title" content="خیابان محل زندگی دکتر سیدتقی نوربخش به نام آن مرحوم نامگذاری شد"/>
    <meta property="og:description" content="طی مراسمی با حضور وزیر تعاون، کار و رفاه اجتماعی، مدیرعامل سازمان تأمین اجتماعی، یکی از اعضای شورای شهر و خانواده مرحوم دکتر نوربخش، مدیرعامل فقید سازمان تأمین اجتماعی، خیابان محل زندگی دکتر سیدتقی نوربخش به نام آن مرحوم نامگذاری شد."/>
  </head>
  <body>
    <article>
      <h1>خیابان محل زندگی دکتر سیدتقی نوربخش به نام آن مرحوم نامگذاری شد</h1>
      <address>
        <time datetime="2019-11-16T12:29:00+00:00">16 Nov 2019, 12:29</time>
      </address>
      <p>طی مراسمی با حضور وزیر تعاون، کار و رفاه اجتماعی، مدیرعامل سازمان تأمین اجتماعی، یکی از اعضای شورای شهر و خانواده مرحوم دکتر نوربخش، مدیرعامل فقید سازمان تأمین اجتماعی، خیابان محل زندگی دکتر سیدتقی نوربخش به نام آن مرحوم نامگذاری شد.<br/> <br/> <br/><br/>به گزارش الف به نقل از  اداره کل روابط عمومی سازمان تأمین اجتماعی، دکتر محمد شریعتمداری، وزیر تعاون، کار و رفاه اجتماعی در این مراسم خدمات دکتر نوربخش در سازمان تأمین اجتماعی را ماندگار توصیف کرد و گفت: آن مرحوم هم در عرصه پزشکی و هم در عرصه مدیریت از خود نامی نیک به یادگار گذاشت.</p>
      <p>شریعتمداری برای مرحوم دکتر نوربخش از درگاه خداوند متعال طلب مغفرت کرد و اظهار داشت: همه جامعه ما بر صداقت، پاکدستی و مدیریت کارآمد آن مرحوم گواهی می‌دهند و ایشان عمر خود را برای خدمت به مردم صرف کرد و در همین راه نیز جان به جان‌آفرین تسلیم کرد.</p>
      <p>وی ادامه داد: مرحوم دکتر نوربخش در روزهای پایانی عمر خود کمپینی را برای مهربانی پزشکان با بیماران راه‌اندازی کرد و امیدواریم همه مدیران کشور ما مشی و منش آن مرحوم را الگوی خود قرار دهند.</p>
      <p>ناهید خداکرمی، عضور شورای شهر تهران نیز در این مراسم گفت: اعضای شورای شهر تهران برای نامگذاری خیابانی به نام مرحوم دکتر نوربخش اتفاق نظر داشتند و پس از مشورت با خانواده ایشان، نامگذاری خیابان محل زندگی آن مرحوم به نام دکتر سیدتقی نوربخش به تصویب رسید.</p>
      <p>وی نامگذاری خیابانی به نام دکتر نوربخش را اقدامی برای بزرگداشت و شناساندن آن مرحوم به جامعه دانست.</p>
      <p>دکتر سید مرتضی نوربخش پدر شادروان دکتر سید تقی نوربخش نیز در این مراسم گفت: مرحوم دکتر نوربخش در تمام عمر حرفه‌ای خود همواره به اخلاق پزشکی پایبند بود و در معالجه بیماران به دنبال مسائل مادی نبود.</p>
      <p>وی از همه کسانی که در بزرگداشت یاد و نام دکتر نوربخش تلاش کردند و در مراسم‌های یادبود آن مرحوم شرکت کردند تشکر کرد.</p>
      <p>همچنین مراسم سالروز درگذشت دکتر سیدتقی نوربخش، مدیرعامل فقید سازمان تأمین اجتماعی روز گذشته  در مسجد جامع شهرک غرب برگزار شد. </p>
      <p>در این مراسم جمع کثیری از مسئولان کشوری، مدیران فعلی و سابق سازمان تأمین اجتماعی و همچنین کارکنان این سازمان حضور یافتند.</p>
    </article>
  </body>
</html>