<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/stan-stabilno-tyazhkyy-likar-pro-poranenogo-v-balaklei-meshkancya-sumshyny"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-16T12:00:00+00:00"/>
    <meta property="og:title" content="«Стан стабільно тяжкий», - лікар про пораненого в Балаклеї мешканця Сумшини"/>
    <meta property="og:description" content="Двоє військовослужбовців, поранених 15 листопада під час вибухів у Балаклії, у тяжкому стані перебувають у Харківській міській клінічній лікарні швидкої та невідкладної допомоги імені Мещанінова. Один з них у опіковому відділенні, другий у відділенні політравми, йдеться в сюжеті UA:ХАРКІВ."/>
  </head>
  <body>
    <article>
      <h1>«Стан стабільно тяжкий», - лікар про пораненого в Балаклеї мешканця Сумшини</h1>
      <address>
        <time datetime="2019-11-16T12:00:00+00:00">16 Nov 2019, 12:00</time>
      </address>
      <p>Двоє військовослужбовців, поранених 15 листопада під час вибухів у Балаклії, у тяжкому стані перебувають у Харківській міській клінічній лікарні швидкої та невідкладної допомоги імені Мещанінова. Один з них у опіковому відділенні, другий у відділенні політравми, йдеться в сюжеті <a href="https://kh.suspilne.media/news/47356?fbclid=IwAR3iRRUNcLrCbr1eEOQYvWoVV6ynvG8KfsuSfe6CEFfNe7J4b9TTIWuy0ZI">UA:ХАРКІВ</a>.</p>
      <p>«На цю хвилину стан пацієнта 24-х років стабільно тяжкий. Продовжується лікування. Минуло не так багато часу. Він у тямі, контактний. Охоче реагує на оточуючу обстановку. Лікуємо. Близько 20% (опіків)», — сказав завідувач опікового відділення Аслан Цогоєв.</p>
      <p>Цогоєву відомо, що пацієнт — з Сумщини. </p>
      <p>«Щойно його перев’язали, ретельно, під наркозом. Найближчим часом терапія триватиме, також буде паралельно лікування ран, є ділянки глибокого опіку, потребує часу оперативні втручання з пересадки шкіри, але це питання не сьогоднішнього дня», — додав він.</p>
      <p>За словами заступника головного лікаря Харківської лікарні невідкладної допомоги Андрія Соцького, другому пораненому — 43 роки.</p>
      <p>«Другий постраждалий перебуває в реанімації відділення політравми. Стан його тяжкий і в тяжкому стані він поступив. Зараз він на штучній вентиляції легень. Стан його залишається тяжким. Комбінована трамва — опіки кінцівок тулубу, близько 20%, також численні осколкові поранення м’яких тканин тулубу і кінцівок, є перелом лівої плечової кістки. Проведено оперативне втручання».</p>
      <p>Нагадаємо, під час планового розмінування території військової частини в Балаклії 15 листопада двоє військових саперів загинули, п’ятеро отримали поранення. Наразі двоє з поранених перебувають у лікарні невідкладної допомоги, двоє у військовому шпиталі, один від шпиталізації відмовився. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsuspilne.kharkiv%2Fvideos%2F721821584983518%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>