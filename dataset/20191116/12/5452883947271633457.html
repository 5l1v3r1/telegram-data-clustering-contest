<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/cronaca/truffa-arredo-negozio-denunce-16-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-16T12:37:00+00:00"/>
    <meta property="og:title" content="Arredo per negozio a prezzo conveniente: 50enne denunciato per truffa"/>
    <meta property="og:description" content="Il raggiro è stato scoperto dai carabinieri di Grottaminarda"/>
  </head>
  <body>
    <article>
      <h1>Arredo per negozio a prezzo conveniente: 50enne denunciato per truffa</h1>
      <h2>Il raggiro è stato scoperto dai carabinieri di Grottaminarda</h2>
      <address><time datetime="2019-11-16T12:37:00+00:00">16 Nov 2019, 12:37</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/23602917826957/movie_20191115_134025-2.mp4"/>
      </figure>
      <p>I Carabinieri della Stazione di Grottaminarda hanno denunciato un 50enne della provincia di Torino, ritenuto responsabile del reato di truffa. A cadere nella sua trappola, un’imprenditrice del luogo che, dovendo rimodernare l’arredo della sua attività, veniva attratta da un’offerta oltremodo conveniente pubblicata su un noto social network: considerato l’ottimo prezzo, non esitava a contattare l’inserzionista sia per avere maggiori chiarimenti sui prodotti sia per ridurre al minimo il suo dubbio che potesse trattarsi di una truffa.</p>
      <p>Venivano così fornite dettagliate spiegazioni che conquistavano la fiducia della donna la quale non esitava ad effettuare il pagamento di circa 1.500 euro mediante ricarica su carta prepagata.</p>
      <p>Ma, ricevuta la somma pattuita, il fittizio venditore si rendeva irreperibile sui contatti forniti, omettendo la consegna dei mobili.</p>
      <p>Le indagini condotte dai Carabinieri consentivano di risalire all’identità del presunto responsabile che, alla luce delle evidenze emerse, è stato deferito in stato di libertà alla competente Autorità Giudiziaria.</p>
      <p>Si ricordano ancora una volta gli utili consigli riportati con l’iniziativa “Difenditi dalle truffe”, nata per forte volontà dal Comando Provinciale Carabinieri di Avellino ed attuata in modo capillare sul territorio da parte di tutti i reparti dipendenti, per la specifica prevenzione di tale reato predatorio. È importante saper riconoscere le situazioni più a rischio e, di conseguenza, i comportamenti da assumere, diffidando sempre degli acquisti oltremodo convenienti, trattandosi verosimilmente di una truffa o di prodotti rubati.</p>
    </article>
  </body>
</html>