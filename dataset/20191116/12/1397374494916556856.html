<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/moze-li-miloje-da-probudi-megu-392908.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T12:07:00+00:00"/>
    <meta property="og:title" content="Može li Miloje da ''probudi'' Megu?"/>
    <meta property="og:description" content="Mega Bemaks je vrlološe započela novu sezonu, može li se protiv Primorske videti pomak nabolje?"/>
  </head>
  <body>
    <article>
      <h1>Može li Miloje da ''probudi'' Megu?</h1>
      <h2>Mega Bemaks je vrlološe započela novu sezonu, može li se protiv Primorske videti pomak nabolje?</h2>
      <address><time datetime="2019-11-16T12:07:00+00:00">16 Nov 2019, 12:07</time> by <a rel="author">Beta</a></address>
      <p>Trener košarkaša Mega Bemaksa Dejan Milojević rekao je danas da veruje da njegova ekipa može do pobede protiv Primorske ako uvede protivnika u svoj ritam.<br/><br/><i>"U nedelju igramo protiv Primorske koja je već u ovom delu sezone uspela da dobije Crvenu zvezdu, Partizan i Budućnost, tri od četiri glavna favorita za titulu. U pitanju je vrlo iskusna i čvrsta ekipa protiv koje moramo da prikažemo veću želju za pobedom jer to najčešće bude odlučujuće u ovakvim mečevima",</i> rekao je Milojević za klupski sajt.<br/><br/>Košarkaši Mege sutra nastavljaju sezonu u ABA ligi kada će u okviru sedmog kola dočekati Koper Primorsku.<br/><br/><i>"U prošlom kolu protiv Krke smo popravili igru u odnosu na neke ranije mečeve, ali to nažalost nije bilo dovoljno za pobedu u Novom Mestu. Dobro i kvalitetno radimo na treninzima, idemo na bolje i nadam se da će se to videti već u nedelju. Ako uvedemo ekipu Primorske u ritam meča koji nama odgovara, verujem da možemo do pobede koja bi sigurno digla ekipu pred izazove koje slede",</i> rekao je Milojević.<br/><br/>Posle šest odigranih kola ABA lige, Mega je zabeležila jednu pobedu, a Primorska četiri.<br/><br/>Kapiten Mege Edin Atić je istakao da njegova ekipa u predstojećem meču mora da se bori i gine za svaku loptu.<br/><br/><i>"U nedelju igramo jako bitnu utakmicu za nas protiv kvalitetnog protivnika. Mi u ovoj utakmici nemamo pravo na kiks, moramo da se borimo i ginemo za svaku loptu. Sigurno nam neće biti lako, ali verujem u našu ekipu, da uz zajedničku borbu i jaku želju, možemo da dođemo do pozitivnog rezultata",</i> rekao je Atić.<br/><br/>Utakmica se igra sutra od 12.00 u Hali sportova "Ranko Žeravica".</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/kosarka/ne-vredi-mega-produzila-seriju-poraza-392526.html"/>
        <a href="https://www.sportske.net/vest/kosarka/mega-u-krizi-ali-milojevic-zna-recept-za-trijumf-u-novom-mestu-392387.html"/>
        <a href="https://www.sportske.net/vest/kosarka/dejan-milojevic-primenjuje-vujosevicev-recept-posle-debakla-391755.html"/>
        <a href="https://www.sportske.net/vest/kosarka/nismo-navikli-na-ovakvu-megu-novi-debakl-391735.html"/>
        <a href="https://www.sportske.net/vest/kosarka/zvezda-gavrilovic-se-brinuo-pao-mu-je-kamen-sa-srca-391149.html"/>
      </related>
    </article>
  </body>
</html>