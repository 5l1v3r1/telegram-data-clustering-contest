<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742010"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T12:25:00+00:00"/>
    <meta property="og:title" content="สั่งซื้อมือถือ7เครื่องจากแม่ค้าออนไลน์ได้'กระเป๋า'แทน"/>
    <meta property="og:description" content="หนุ่มโรงงานสุดเซ็ง หวังหารายได้เสริมขายโทรศัพท์มือถือ สั่งซื้อ 7เครื่องจากแม่ค้าออนไลน์ สุดท้ายได้กระเป๋ามาแทนสูญ 7 หมื่นโร่แจ้งโปลิศล่า"/>
  </head>
  <body>
    <article>
      <h1>สั่งซื้อมือถือ7เครื่องจากแม่ค้าออนไลน์ได้'กระเป๋า'แทน</h1>
      <address>
        <time datetime="2019-11-16T12:25:00+00:00">16 Nov 2019, 12:25</time>
      </address>
      <p>
        <b>หนุ่มโรงงานสุดเซ็ง หวังหารายได้เสริมขายโทรศัพท์มือถือ สั่งซื้อ 7เครื่องจากแม่ค้าออนไลน์ สุดท้ายได้กระเป๋ามาแทนสูญ 7 หมื่นโร่แจ้งโปลิศล่า</b>
      </p>
      <p>เมื่อวันที่ 16 พ.ย. ผู้สื่อข่าวได้รับเรื่องร้องเรียนจาก นายพงษ์เดช เกศาพันธ์ อายุ 22 ปี อยู่บ้านเลขที่ 168 ม.6 ต.โพธิ์ใหญ่ อ.วารินชำราบ จ.อุบลราชธานี ว่า ถูกอ้างตัวเองว่าเป็นตัวแทนจำหน่ายโทรศัพท์มือถือหลากหลายรุ่น หลอกขายโทรศัพท์มือถือ จำนวน 7 เครื่อง มูลค่ารวมกว่า 7 หมื่นบาท แต่พอถึงเวลาส่งของ กลับส่งกระเป๋าสตางค์ มาแทน ก่อนเชิดเงินหลบหนีไป  โดยนายพงษ์เดช กล่าวว่า ปัจจุบันตนทำงานโรงงาน อยู่ภายนิคมอุตสาหกรรมปิ่นทอง จ.ชลบุรี และต้องการที่จะหารายได้เสริม จึงได้เปิดเฟซบุ๊ก ตามหาผู้แทนจำหน่ายโทรศัพท์มือถือ จนได้ติดต่อกับ ผู้ใช้เฟสบุ๊ค ชื่อว่า Finn Love โดยอ้างตัวเองว่าชื่อ น.ส.พลอย เป็นตัวแทนจำหน่ายโทรมือถือ มือสอง ซึ่งมีหน้าร้านเปิดขายโทรศัพท์มือถืออยู่ ในกรุงเทพฯ แหลังจากที่มีการพูดคุยกัน จึงตกลงซื้อโทรศัพท์มือถือ จำนวน 7 เครื่อง เป็นมูลค่ากว่า 71,200 บาท ตนก็ได้มีการโอนเงินไปตั้งแต่วันที่ 5 พ.ย. ที่ผ่านมา จนกระทั่งในเวลาต่อมา ก็ได้มีพัสดุส่งมา จึงได้เปิดดู และก็ถึงกับแทบช็อก เมื่อพบกระเป๋าสตางค์ จำนวน 1 ใบ ส่งมาแทนที่จะเป็นโทรศัพท์มือถือ 7 เครื่อง ตนจึงได้โทรศัพท์ติดต่อกลับไปยัง น.ส.พลอย ก็ไม่สามารถติดต่อได้</p>
      <figure>
        <img src="https://www.dailynews.co.th/admin/upload/20191116/news_ZfKEcLxWBK192736_533.jpg?v=20191117138?v=8980"/>
      </figure>
      <p>นายพงษ์เดช กล่าวต่อว่า หลังจากที่เกิดเหตุ ลูกค้าที่สั่งซื้อโทรศัพท์มือถือ จำนวน 7 เครื่อง ก็ต่างพากันมากล่าวหาว่าตนเองเป็นมิจฉาชีพ จึงได้รีบไปแจ้งความไว้กับ ร.ต.อ.อัสวิน จันโท รอง สว.(สอบสวน) สภ.หนองขาม อ.ศรีราชา จ.ชลบุรี เพื่อให้เจ้าหน้าที่ช่วยติดตามตัวคนร้ายมาดำเนินคดีตามกฎหมายต่อไป โดยล่าสุดเจ้าหน้าที่ตำรวจ ได้มีการตรวจสอบไปยังบัญชีการโอนเงินแล้ว พร้อมกันนี้ก็รอข้อมูลเพิ่มเติมจากธนาคาร เพื่อเตรียมออกหมายเรียกและออกหมายจับในเวลาต่อไป หลังจากที่เกิดเหตุ ตนก็ได้โทรศัพท์ติดต่อกลับไปขอร้องพ่อของตนเอง เพื่อยืมเงินสด จำนวน 70,000 บาท นำมาชดใช้ให้กับลูกค้าที่ซื้อโทรศัพท์มือถือจากตนเองแล้ว  ทั้งนี้จะขอดำเนินคดีกับคนร้ายที่หลอกลวงในครั้งนี้ให้ถึงที่สุด. <br/><br/> </p>
      <figure>
        <img src="https://www.dailynews.co.th/admin/upload/20191116/news_hpdJAUBKrO192746_533.jpg?v=20191117138?v=6388"/>
      </figure>
    </article>
  </body>
</html>