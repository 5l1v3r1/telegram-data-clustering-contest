<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/iraq-closes-southern-border-with-iran"/>
    <meta property="og:site_name" content="euronews"/>
    <meta property="article:published_time" content="2019-11-16T12:26:38+00:00"/>
    <meta property="og:title" content="اعتراضات در ایران و عراق؛ گذرگاه مرزی شلمچه بسته شد"/>
    <meta property="og:description" content="اعتراضات در ایران و عراق؛ گذرگاه مرزی شلمچه بسته شد"/>
  </head>
  <body>
    <article>
      <h1>اعتراضات در ایران و عراق؛ گذرگاه مرزی شلمچه بسته شد</h1>
      <address><time datetime="2019-11-16T12:26:38+00:00">16 Nov 2019, 12:26</time> by <a rel="author">یورونیوز </a></address>
      <p>خبرگزاری رویترز به نقل از یک مقام امنیتی عراق و نیز یک دیپلمات ایرانی خبر داد که گذرگاه مرزی شلمچه از روز شنبه ۲۵ آبان (۱۶ نوامبر) به روی تردد شهروندان هر دو کشور بسته شده است.</p>
      <p>به گفته این مقام امنیتی عراق که نامش ذکر نشده، دولت بغداد گذرگاه مرزی شلمچه را به دلیل اعتراضات اخیر در هر دو کشور و «به درخواست ایران» بسته است.</p>
      <p>گذرگاه مرزی شلمچه تا اطلاع تانوی فقط به روی عبور و مرور مسافران بسته شده است و مراودات تجاری و تبادل کالا بین دو کشور عراق و ایران از طریق این گذرگاه ادامه خواهد داشت.</p>
      <p>وبسایت شبکه سومریه عراق ساعاتی پس از انتشار این خبر به‌نقل از مدیر گذرگاه مرزی شیب در استان میسان و در مرز با ایران اعلام کرد پس از شلمچه، این معبر مرزی هم به درخواست ایران و به روی مسافران عراقی که می‌خواهند به ایران بروند، بسته شده است.</p>
      <p>از زمان افزایش قیمت سوخت و از سرگیری سهمیه‌بندی، شهروندان در چند شهر کوچک و بزرگ ایران تظاهرات کرده اند. در دیگر سوی مرز، عراق از اول اکتبر (یک ماه و نیم پیش) صحنه تظاهرات گسترده ضد دولتی و درگیری‌های خونبار میان معترضان و نیروهای امنیتی است. تاکنون دست‌کم ۳۰۰ نفر در جریان ناآرامی‌های اخیر این کشور جان خود را از دست داده اند.</p>
    </article>
  </body>
</html>