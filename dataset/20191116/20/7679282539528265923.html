<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-tata-steel-ceo-tv-narendran-reaction-over-indian-economy-2853504.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T20:07:04+00:00"/>
    <meta property="og:title" content="टाटा स्टील के सीईओ ने कहा, सरकार के कदमों से अर्थव्यवस्था के कुछ क्षेत्रों में दिख रहा सुधार"/>
    <meta property="og:description" content="अर्थव्यवस्था में सुस्ती के संकेतों के बीच टाटा स्टील के मुख्य कार्यकारी अधिकारी (सीईओ) और प्रबंध निदेशक टी वी नरेंद्रन ने शनिवार को कहा कि अर्थव्यवस्था की हालत सुधारने के लिए सरकार द्वारा उठाये गये..."/>
  </head>
  <body>
    <article>
      <h1>टाटा स्टील के सीईओ ने कहा, सरकार के कदमों से अर्थव्यवस्था के कुछ क्षेत्रों में दिख रहा सुधार</h1>
      <address><time datetime="2019-11-16T20:07:04+00:00">16 Nov 2019, 20:07</time> by <a rel="author">भाषा,जमशेदपुर</a></address>
      <p>अर्थव्यवस्था में सुस्ती के संकेतों के बीच टाटा स्टील के मुख्य कार्यकारी अधिकारी (सीईओ) और प्रबंध निदेशक टी वी नरेंद्रन ने शनिवार को कहा कि अर्थव्यवस्था की हालत सुधारने के लिए सरकार द्वारा उठाये गये कदमों का असर कुछ क्षेत्रों में दिखने लगा है। हालांकि नरेन्द्रन ने कहा कि ऑटो सेक्टर में थोड़ी सुस्ती है, पर अन्य क्षेत्र में सुधार दिख रहा है। उल्लेखनीय है कि वाहन क्षेत्र की बिक्री में पिछले कई महीनों के दौरान लगातार गिरावट के बाद अक्टूबर में मामूली राहत दिखी।</p>
      <p>टाटा स्टील की ओर से यहां आयोजित जनजातीय संवाद कार्यक्रम के इतर 'भाषा' की ओर से अर्थव्यवस्था में सुस्ती के बाबत पूछे गए सवाल पर नरेन्द्रन ने कहा, ''अर्थव्यवस्था ठीक है। ये सुधर रही है। सरकार कदम उठा रही है।" हालांकि उन्होंने कहा, "ऑटो सेक्टर में थोड़ी सुस्ती है, लेकिन अन्य क्षेत्रों में हम सुधार देख रहे हैं।"</p>
      <p>गौरतलब है कि वित्त मंत्री निर्मला सीतारमण ने सुस्त पड़ती अर्थव्यवस्था को पटरी पर लाने के लिए एक के बाद एक कई बड़े ऐलान किए हैं। कार्पोरेट कर में भारी कमी की गई है। बड़े बैंक बनाने के लिये कई बैंकों का विलय और एनबीएफसी क्षेत्र को राहत पहुंचाने के कदम उठाये गये हैं। इसके अलावा रीयल एस्टेट क्षेत्र में अटकी पड़ी परियोजनाओं को पूरा करने के लिए 25,000 करोड़ के कोष की घोषणा की गई है।</p>
      <p>इससे पहले मीडिया से मुखातिब नरेन्द्रन ने कहा कि हर साल संवाद कार्यक्रम आयोजित कर रहे हैं। इस साल 180 से ज़्यादा आदिवासी समुदायो के प्रतिनिधियों ने संवाद सम्मेलन में हिस्सा लिया है। उन्होंने कहा कि टाटा स्टील का ये मंच आदिवासी समुदाय को अपनी बात रखने का एक मंच देता है। नरेन्द्रन ने उम्मीद जताई कि ये सम्मेलन आदिवासियों की समस्याओ को हल करने के लिए काम करने में मदद करेगा।</p>
    </article>
  </body>
</html>