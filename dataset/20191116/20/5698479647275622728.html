<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/pro-independence-protesters-take-to-barcelona-s-main-train-station"/>
    <meta property="og:site_name" content="euronews"/>
    <meta property="article:published_time" content="2019-11-16T20:05:52+00:00"/>
    <meta property="og:title" content="استقلال‌طلبان کاتالونیا بزرگ‌ترین ایستگاه قطار بارسلون را اشغال کردند"/>
    <meta property="og:description" content="از یک ماه پیش و از زمان صدور حکم زندان برای رهبران استقلال‌طلب کاتالونیا، اعتراض‌ها در این منطقه فروکش نکرده است."/>
  </head>
  <body>
    <article>
      <h1>استقلال‌طلبان کاتالونیا بزرگ‌ترین ایستگاه قطار بارسلون را اشغال کردند</h1>
      <address><time datetime="2019-11-16T20:05:52+00:00">16 Nov 2019, 20:05</time> by <a rel="author">یورونیوز </a></address>
      <p>ده‌ها معترض روز شنبه در ادامه اعتراض‌ها به احکام زندان برای رهبران استقلال‌طلب این منطقه، مهم‌ترین ایستگاه قطار شهر بارسلون را اشغال کردند.</p>
      <p>این حرکت به دعوت و با سازماندهی کمیته دفاع از جمهوری، از گروه‌های چپ‌گرا و جمهوریخواه کاتالونیا انجام شد. این سازمان از شهروندان کاتالونیا خواسته بود تا با اشغال ۹ ایستگاه قطار اصلی، رفت‌و‌آمد شهری را به‌طور کامل مختل کنند.</p>
      <p>پلیس می‌گوید حرکت معترضان تنها به یک ایستگاه محدود بود و آن‌ها پس از یک ساعت با ترک ایستگاه، به تظاهرکنندگانی پیوستند که شعارهای «جدایی‌طلبانه» سر می‌دادند.</p>
      <p>خبرگزاری‌های اسپانیایی می‌گویند بر خلاف موارد مشابه در هفته‌های گذشته هیچکس در جریان تجمع روز شنبه بازداشت نشده و اموال عمومی هم آسیبی ندیده اند.</p>
      <p>بارسلونا، مرکز منطقه کاتالونیا از زمان رفراندوم بی‌فرجام استقلال در پاییز سال ۲۰۱۷ همواره ناآرام است. کارلس پوجدمون، رئیس پیشین دولت محلی این منطقه پس از رفراندوم و برای گریز از خطر دستگیری از اسپانیا خارج شد. دیوان عالی اسپانیا ماه گذشته ۹ رهبر جریان‌های استقلال‌طلب را به زندان‌های طویل‌المدت تا ۱۳ سال محکوم کرد.</p>
    </article>
  </body>
</html>