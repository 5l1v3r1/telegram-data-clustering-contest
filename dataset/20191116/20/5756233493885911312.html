<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621857/%D8%B3%D9%88-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%D8%AC%D9%85%D8%B9%D8%A7%D8%AA-%D9%85%D8%B1%D8%AF%D9%85%DB%8C-%D9%88-%D8%AE%D8%B3%D8%A7%D8%B1%D8%AA-%D8%A8%D9%87-%D8%A7%D9%85%D9%88%D8%A7%D9%84-%D8%B9%D9%85%D9%88%D9%85%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T20:14:00+00:00"/>
    <meta property="og:title" content="سو استفاده از تجمعات مردمی و خسارت به اموال عمومی"/>
    <meta property="og:description" content="مردم خرم آباد صبح امروز شنبه تجمع های مسالمت آمیز و بسیار آرامی را در برخی نقاط شهر نسبت به افزایش نرخ بنزین برپا کردند که در ادامه آن برخی افراد سودجو و فرصت طلب شرایط را برای مختل کردن به آرامش عمومی مردم مساعد دیدند."/>
  </head>
  <body>
    <article>
      <h1>سو استفاده از تجمعات مردمی و خسارت به اموال عمومی</h1>
      <address>
        <time datetime="2019-11-16T20:14:00+00:00">16 Nov 2019, 20:14</time>
      </address>
      <p>
        <i>مردم خرم آباد صبح امروز شنبه تجمع های مسالمت آمیز و بسیار آرامی را در برخی نقاط شهر نسبت به افزایش نرخ بنزین برپا کردند که در ادامه آن برخی افراد سودجو و فرصت طلب شرایط را برای مختل کردن به آرامش عمومی مردم مساعد دیدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تجمع های مردم خرم آباد با حضور آرام اقشار مختلف از جمله رانندگان بدون سر دادن شعار و یا تشنجی آغار شد؛ تجمعی که در آن مردم خواستار تجدید نظر درباره قیمت جدید بنزین شدند.</p>
      <p>در ساعات اولیه این تجمع؛ فیلم کوتاهی از تجمع کنندگان در فضای مجازی منتشر شد که در آن مردم معترض تاکید می کنند شیشه شکستن و خسارت به اموال عمومی هدف و قصد آنان نیست و هرگونه رفتاری بر این اصل را محکوم می کنند.</p>
      <p>رفته رفته با گذشت نیمروز؛ برخی افراد سودجو و ناشناس که مردم خط خود را از آنان جدا کرده بودند وارد معرکه اعتراضی شده و با تهییج مردم و تخریب اموال عمومی؛ شکل اعتراضات را تغییر دادند.</p>
      <p>درحالیکه مردم خرم آباد اینچنین حرکاتی را از قبل ناپسند اعلام و محکوم کرده بودند اما متاسفانه تعداد اندک سودجویان موفق شدند با سواستفاده از خواسته معترضان؛‌ ساعاتی موجب شلوغی ها و آسیب به اموال عمومی شوند.</p>
      <p>اما بسیاری از مردم معتقد هستند شهروندان باید هوشیاری کامل داشته باشند و با صیانت از اموال عمومی؛ خواسته خود را از طریق مجاری قانونی دنبال کنند چراکه نارضایتی از برخی شرایط نباید به اختلاف با نظام و مسوولان منجر شود.</p>
      <p>هم اکنون شرایط در بسیاری از نقاط خرم آباد آرام شده و مسیرهای مسدود شده در صبح اکنون باز است و تردد در آن جریان دارد.</p>
      <p>مردم خرم آباد باور دارند باید در شرایط اینچنینی همچنان مدافع کشور بود و از تحرکاتی که موجب سواستفاده بدخواهان نظام می شود دوری کرد و نباید اجازه داد دشمنان و رسانه های غربی این خواسته مردمی را به عنوان مخالفت علیه نظام و شورش های خیابانی تشبیه کنند.</p>
      <p>اعتراض‌ها به اصلاح قیمت بنزین که بر اساس مصوبه شورای هماهنگی سرا قوا از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اشکال متفاوت داشت.</p>
      <p>در برخی شهرها این اعتراض‌ها تنها در حد تجمع بود و در برخی شهرها با ایجاد ترافیک همراه شد.</p>
      <p>علی ربیعی سخنگوی دولت، محمود واعظی رئیس دفتر رئیس جمهور و محمد باقر نوبخت رئیس سازمان برنامه از شامگاه جمعه تاکنون در اظهار نظرهایی جداگانه تاکید کرده‌اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است همچنین دولت با توجه به دغدغه هایی که درباره معیشت مردم وجود دارد موظف است تا تمام پولی را که از این مسیر</p>
      <p>به دست می‌آید در قالب یارانه‌ای جداگانه به حدود ۶۰ میلیون نفر از مردم ایران پرداخت کند و مهم‌ترین مساله دولت در این اصلاح قیمت، اصلاح نظام پرداخت یارانه به نفع همه مردم بوده است. دولت تاکیدکرده است که به سرعت سازوکار پرداخت یارانه اصلاح قیمت بنزین اعلام می‌شود و ۶۰ میلیون ایرانی از آن بهره‌مند خواهند شد.</p>
    </article>
  </body>
</html>