<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547835.html/%D8%BA%D8%B1%D8%A8-%D8%AF%D9%86%D8%A8%D8%A7%D9%84-%D8%AA%D8%AD%D9%85%DB%8C%D9%84-%D8%AC%D8%A7%D9%87%D9%84%DB%8C%D8%AA-%D9%85%D8%AF%D8%B1%D9%86-%D8%AF%D8%B1-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T20:16:00+00:00"/>
    <meta property="og:title" content="غرب دنبال تحمیل جاهلیت مدرن در جهان اسلام است"/>
    <meta property="og:description" content="رئیس قوه‌قضائیه تاکید کرد: امروز غرب با ایجاد دوگانه مدرن و سنتی به دنبال تحمیل جاهلیت مدرن در جهان اسلام است."/>
  </head>
  <body>
    <article>
      <h1>غرب دنبال تحمیل جاهلیت مدرن در جهان اسلام است</h1>
      <h2>رئیس قوه‌قضائیه:</h2>
      <address>
        <time datetime="2019-11-16T20:16:00+00:00">16 Nov 2019, 20:16</time>
      </address>
      <p>رئیس قوه‌قضائیه تاکید کرد: امروز غرب با ایجاد دوگانه مدرن و سنتی به دنبال تحمیل جاهلیت مدرن در جهان اسلام است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام و المسلمین سید ابراهیم رئیسی در سی‌وسومین کنفرانس بین‌المللی وحدت اسلامی که در سالن همایش هتل پارسیان آزادی توسط مجمع جهانی تقریب مذاهب اسلامی برگزار شد، اظهار کرد: سخنان ارزشمند امام خامنه‌ای نکات محوری بسیار ارزشمندی را برای این نشست داشت و معظم‌اله وحدت را در ساحت‌های مختلف تبیین فرمودند.</p>
      <p>  رئیس قوه‌قضائیه با بیان این که امروز جلوه‌های تمدن اسلامی ظهور پیدا کرده، گفت: جلوه‌هایی در جهان اسلام می‌بینید که حکایت دارد آنچه از آن به عنوان مدنیتی به نام دین یاد می‌کنیم کاملا قابل تحقق است و امروز موضوع مسجدالقصی و فلسطین با گذشته متفاوت است.   رئیسی افزود: امروز مسئله اول اندیشه‌های بلند مسلمانان و فرهیختگان اسلام قدس شریف و مسجدالقصی است و امروز دست توفق و برتری در فلسطین از آن مجاهدان است.   وی ادامه داد: امروز در یمن و در لبنان و در منطقه ابتکار عمل در دست دانشمندان انقلابی و دانشمندان جهان اسلام است.   رئیس قوه‌قضائیه افزود: اگر امروز کنفرانس سی‌وسوم وحدت اسلامی را نشست‌های 40 سال گذشته مقایسه کنید می‌بینید که رشد اندیشه‌های انقلابی و مجاهد پروری در جهان اسلام از کجا به کجا رسیده است و این ارتقاء و رشد در پرتو روشنگری‌های شما فرزانگان جهان اسلام است. امروز روز به روز جوانان روشنگر واقعی رو به رشد هستند و اندیشه‌های نو در جهان اسلام هر روز که می‌گذرد تبلور بیشتری می‌یابد.   رئیسی گفت: اهداف بلند این نشست باید در پرتو گام دوم که رهبر معظم انقلاب ترسیم کردند حرکت خود را قوی‌تر، جامع‌تر و با نگاهی همه‌جانبه طرح‌ریزی کنند و قطعا آینده از آن مردان و زنانی است که در این عرصه، مجاهدانه حضور یابند.   وی در ادامه سخنان خود به چالش‌هایی که وحدت جهان اسلام را تهدید می‌کند اشاره کرد و گفت: به لحاظ نظری وقتی سخن از وحدت می‌گوییم باید ببینیم کجاها تفاوت و تکثر وجود دارد و دوگانه‌ای که امروز غرب تلاش می‌کند در آن بدمد دوگانه مدرن و سنتی است. در این راستا هرچه که وفق میل او و با ذائقه او سازگار باشد آن را مدرن و تفکر نو می‌داند و هرچه با مذاق او سازگار نباشد نوعی تفکر سنتی و بازگشت به عقب می‌داند و در مجموع یک دوگانه مدرن و سنتی را در جهان اسلام تبلیغ می‌کند.   رئیس قوه‌قضائیه تصریح کرد: غرب به دنبال این است آزادی، حقوق انسانی و حقوق بشر و جهانی‌سازی را براساس اندیشه‌های خود بر جهان اسلامی تحمیل کند.   رئیسی همچنین به دوگانه‌های موجود در تعابیر قرآن کریم اشاره کرد و افزود: استکبار و استضعاف، ملحد و مومن‌، مسلمان و کافر و عاقل و جاهل دوگانه‌هایی است که قرآن کریم از آن سخن می‌گود و در اینجا منظور از جاهلیت، جاهلیت اولیه نیست بلکه جاهلیت مدرن است و ما امروز با نشانه‌هایی از جاهلیت مدرن مواجهیم که قدرت‌های بزرگ آن را اشاعه می‌دهند و تلاش می‌کنند با امپراطوری رسانه‌ای این تفکر و اندیشه و جلوه‌های جاهلیت مدرن را در جهان اسلام توسعه دهند.   وی تاکید کرد: استکبار جهانی یک تهدیدی برای انسجام و وحدت اسلامی است و باید مراقب باشیم دشمن ما را در دام تفرقه‌های سیاسی، دینی، مذهبی، قومی و قبیله‌ای نیندازد.   رئیس قوه‌قضائیه در ادامه سخنان خود افزود: صهیونیست‌ها عده بسیار کمی دارند اما طوری خود را جلوه می‌دهند که گویی زیادند و این کار را با ایجاد اتحادیه‌های مختلف اقتصادی، اجتماعی، فرهنگی و سیاسی انجام می‌دهند در حالی که عددشان بسیار کم است و با ایجاد این نوع از اتحادیه‌ها می‌خواهند القا کنند که تاثیرگذار هستند.   رئیسی ادامه داد: ما نیز با ایجاد اتحادیه‌هایی با رویکردهای مختلف فرهنگی و اجتماعی در جهان اسلام با شرکت فرهیختگان و صاحبان خرد و اندیشه باید تاثیرگذاری خود را نشان دهیم و امروز ما معتقدیم جهان اسلام برترین سخن را در حفظ حقوق بشر و انسان برای عالم دارد و بهترین نسخه برای حفظ حقوق انسان است.   وی خاطر نشان کرد: اعلامیه حقوق بشر مصر اعلامیه ارزشمندی بود اما اجرایی کردن و دنبال کردن آن و مغرب‌زمین آمریکایی‌ها را در جایگاه متهم قرار دادن وظیفه همه جهان اسلام است.   رئیس قوه‌قضائیه تصریح کرد: طبق میثاق‌های بین‌المللی امروز بزرگترین جانیان علیه بشریت آمریکایی‌ها و صهیونیست‌ها هستند و آنچه در یمن و فلسطین و سایر نقاط جهان انجام می‌دهد، آنها را در جایگاه متهم قرار می‌دهد و باید مورد محاکمه و مواخذه قرار گیرند و نمی‌توانند مدعی جهان اسلام باشند.   رئیسی تاکید کرد: امروز اعلامیه حقوق بشر اسلامی مبتنی بر دین و ارزش‌های قرآن بهترین سندی است که می‌تواند تمام فرهیختگان جهان اسلام را با هم متحد کند.   وی گفت: امروز یکی از مناسبات جدی در جهان اسلام مناسبات حقوقی و قضایی است که انشاء‌ا.. بتوانیم در این رابطه تاثیر بسزایی در جهان اسلام داشته باشیم.</p>
    </article>
  </body>
</html>