<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152377-rozchavylo-taz-i-rebra-volynianyn-vyzhyv-pislia-naizdu-traktora"/>
    <meta property="og:site_name" content="ВолиньPost"/>
    <meta property="article:published_time" content="2019-11-16T20:24:00+00:00"/>
    <meta property="og:title" content="Розчавило таз і ребра: волинянин вижив після наїзду трактора"/>
    <meta property="og:description" content="Степан Максимук з Млинового, що на Ратнівщині, за хорошу працю має багато нагород."/>
  </head>
  <body>
    <article>
      <h1>Розчавило таз і ребра: волинянин вижив після наїзду трактора</h1>
      <address>
        <time datetime="2019-11-16T20:24:00+00:00">16 Nov 2019, 20:24</time>
      </address>
      <p><b>Степан Максимук</b> з Млинового, що на Ратнівщині, за хорошу працю має багато нагород. Можливо, й до сьогодні він би не полишив свого трактора, якби не нещастя, що сталося з ним багато років назад.<br/><br/>17 років відпрацював Степан Максимук у колгоспі механізатором. Став передовиком не лише у своєму господарстві, а й в районі та області. Був справжньою гордістю краю, адже заробив орден Трудового Червоного Прапора і орден Леніна, - розповідає <a href="http://visnyk.lutsk.ua/news/ukraine/regions/volyn/45281-volynyanyn-vyzhyv-pislya-naizdu-9-tonnogo-traktora/">Вісник</a>.<br/><br/>– Сталося це у 1986-му, – згадує чоловік. – Трактор наш, 9-тонний Т-150, не заводився автоматично, треба було смикати шнурком пускача. Мій напарник сів у кабіну, а я давай заводити. Та була увімкнута передача, і я опинився під колесами. Розчавило таз і три ребра поламало... Богу дякувати, мене вдавило у пісок, а я ще тоді був маленький, дрібненький. Тож і вижив. Відтоді за кермо не сідаю, від техніки наче відвернуло.<br/><br/>Влаштувався сторожем у місцевому машинно-тракторному парку, а через рік коником і молоко возив, і воду хліборобам у поле, і продукти в їдальню, і на фермі корми худобі. Коли добігли роки до пенсії, господарство подарувало конюхові скакунця з доплатою у 160 рублів і на додачу воза.<br/><br/>Нині чоловікові 79 літ, але не сидить склавши руки. Має велике господарство: коня, поросят, курей. Вирощує картоплю, буряки, моркву та іншу городину. Вміє консервацію заготовити і ковбасу начинити! А ще славиться в окрузі як хороший колюх – односельці кличуть заколоти свиню.<br/><br/>Сім років тому він овдовів. Степан Іванович отримує пенсію по дітях.<br/><br/>– За п’ятьох дітей дружині надали почесне звання «Мати-героїня». Коли я отримував похоронні за нею, мені порадили перейти на її пенсію, бо вона буде збільшуватися, а моя – ні. То так і зробив. А сам за кожен орден до пенсії заробив всього по 50 гривень... Якось до нас приїжджали покупці орденів зі Львова, а у Млиновому було немало орденоносців. За одну нагороду давали по 1600–1700 радянських рублів! Посвідчення до орденів залишали, то люди не втратили заслуг. А гроші ж завжди треба. Хоча на що їх тоді потратив, вже й не згадаю.</p>
    </article>
  </body>
</html>