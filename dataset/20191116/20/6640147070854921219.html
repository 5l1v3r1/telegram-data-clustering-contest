<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/xiaomi-5g-smartphone-2020-oltre-250-euro/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T20:56:00+00:00"/>
    <meta property="og:title" content="Xiaomi: 5G in tutti gli smartphone del 2020 con un costo di almeno 250 euro | MobileLabs"/>
    <meta property="og:description" content="Il CEO di Xiaomi ha dichiarato che il 5G arriverà in tutti gli smartphone del 2020 con un costo superiore a 250 euro."/>
  </head>
  <body>
    <article>
      <h1>Xiaomi: 5G in tutti gli smartphone del 2020 con un costo di almeno 250 euro | MobileLabs</h1>
      <address>
        <time datetime="2019-11-16T20:56:00+00:00">16 Nov 2019, 20:56</time>
      </address>
      <p><b>Xiaomi</b> ha una visione chiara sul futuro: gli smartphone prodotti dalla società cinese nel <b>2020</b> con un prezzo superiore a 250 euro saranno compatibili con il <b>5G</b>. L’azienda ha abituato un po’ tutti i suoi clienti a dispositivi con un<b> ottimo rapporto qualità/prezzo</b>. Era quindi prevedibile che proprio Xiaomi avrebbe iniziato a portare lo standard di quinta generazione anche nella fascia media.</p>
      <p><i><b>Lei Jun</b></i>, il <i>CEO</i> di <a href="http://www.tomshw.it/smartphone/xiaomi-quale-smartphone-comprare/">Xiaomi</a>, durante <i>China Mobile Global Partner Conference</i>, ha dedicato una consistente porzione del suo discorso al <a href="http://www.tomshw.it/smartphone/samsung-galaxy-a71-compatibile-con-5g/">5G</a>. Già qualche settimana fa, si era parlato della concreta possibilità di poter vedere l’anno prossimo ben <a href="https://www.tomshw.it/smartphone/xiaomi-10-smartphone-5g-in-arrivo-nel-2020/">10 smartphone</a> compatibili con la tecnologia di rete di ultima generazione. I piani dell’azienda sembrerebbero essere ancora più rivoluzionari: in tutti i dispositivi del 2020 con un costo superiore a 250 euro troveremo il 5G.</p>
      <figure>
        <img src="https://www.tomshw.it/images/images/2019/06/xiaomi-mi-9t-38836.768x432.jpg"/>
      </figure>
      <p>L’obiettivo di Xiaomi sarebbe quello di espandere lo standard a oltre <b>70 milioni di utenti</b> solo durante il prossimo anno, toccando di conseguenza anche la fascia media. Per il momento, tra i numerosissimi smartphone prodotti, solo <a href="http://www.tomshw.it/smartphone/xiaomi-mi-mix-3-5g-in-italia-dal-23-maggio-a-699-euro/"><i>Mi Mix 3 5G</i></a>, <a href="http://www.tomshw.it/smartphone/xiaomi-mi-9-pro-5g-ufficiale-snapdragon-855-fino-a-12-gb-di-ram/"><i>Mi 9 Pro 5G</i></a> e <a href="http://www.tomshw.it/smartphone/xiaomi-mi-mix-alpha-e-ufficiale-display-a-360-e-fotocamera-da-108-mp/"><i>Mi Mix Alpha</i></a> sono compatibili con lo standard successivo a quello di quarta generazione.</p>
      <p>Non sappiamo ancora quali dispositivi saranno interessati, ma probabilmente <i><b>Mi 10</b></i> e <b><i>Black Shark</i></b> potrebbero essere i primi nella lista a conquistare il 5G.</p>
      <blockquote>Xiaomi Mi 9 Lite, con 6 GB di RAM e 128 GB di memoria interna, è disponibile su Amazon a circa 243 euro. Lo trovate a <a href="https://toms.it/ZrEHU">questo indirizzo</a>.</blockquote>
    </article>
  </body>
</html>