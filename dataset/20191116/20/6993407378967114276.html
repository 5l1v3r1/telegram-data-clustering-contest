<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-francija-zhovti-zhylety/30275660.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T20:16:19+00:00"/>
    <meta property="og:title" content="У Франції сталися нові сутички «жовтих жилетів» із поліцією на роковини руху"/>
    <meta property="og:description" content="У столиці Франції Парижі сталися нові сутички членів антиурядового руху «жовтих жилетів» із правоохоронцями на перші роковини виникнення цього руху. За наслідками сутичок затримані принаймні 105 осі"/>
  </head>
  <body>
    <article>
      <h1>У Франції сталися нові сутички «жовтих жилетів» із поліцією на роковини руху</h1>
      <address>
        <time datetime="2019-11-16T20:16:19+00:00">16 Nov 2019, 20:16</time>
      </address>
      <p>У столиці Франції Парижі сталися нові сутички членів антиурядового руху «жовтих жилетів» із правоохоронцями на перші роковини виникнення цього руху.</p>
      <p>За наслідками сутичок затримані принаймні 105 осіб, повідомила поліція.</p>
      <p>Силовики розганяли демонстрантів водометами і подразливим газом.</p>
      <p>Учасники протестів із закритими обличчями палили сміттєві баки, перевернули й підпалили кілька автомобілів, розгромили відділення одного з банків і закидували спецпризначенців поліції камінням із бруківки і пляшками.</p>
      <p>Рух «жовтих жилетів», названий за обов’язковими для водіїв у Франції яскравими світловідбивальними жилетами, спершу виник як протест автовласників проти підвищення податків на пальне – в листопаді 2018-го на наймасовішу акцію в Парижі вийшло близько 280 тисяч осіб. Але й після відмови влади від того підвищення рух не вщух, а перетворився на загальний протест проти влади президента Емманюеля Макрона і став висувати все нові вимоги. Його акції час від часу тривають по суботах і досі, хоча в значно менших масштабах, і, як і раніше, нерідко супроводжуються вандалізмом і сутичками з правоохоронцями.</p>
    </article>
  </body>
</html>