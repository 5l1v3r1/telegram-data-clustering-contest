<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Almenys-enfrontaments-seguidors-Evo-Morales_0_2345165685.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-16T20:57:19+00:00"/>
    <meta property="og:title" content="Almenys 9 morts i 115 ferits en enfrontaments entre seguidors d'Evo Morales i forces de seguretat"/>
    <meta property="og:description" content="El govern interí fa tornar a Cuba més de 700 metges cubans que treballaven a Bolívia"/>
  </head>
  <body>
    <article>
      <h1>Almenys 9 morts i 115 ferits en enfrontaments entre seguidors d'Evo Morales i forces de seguretat</h1>
      <h2>El govern interí fa tornar a Cuba més de 700 metges cubans que treballaven a Bolívia</h2>
      <address>
        <time datetime="2019-11-16T20:57:19+00:00">16 Nov 2019, 20:57</time>
      </address>
      <p>Fins a nou persones han mort des de divendres en els enfrontaments registrats a la província de Cochabamba, feu polític d’Evo Morales, entre les forces de l’ordre i els seguidors de l’expresident, alçats en protesta contra el que consideren un “cop d’estat” de l’oposició liderada per <a href="https://www.ara.cat/internacional/senadora-conservadora-presidenta-interina-Bolivia_0_2343365747.html">l’autoproclamada presidenta, Jeanine Áñez</a>.</p>
      <p>El govern interí mateix, de fet, s'ha compromès aquest dissabte a investigar exhaustivament els fets de Cochabamba i ha dit que "al darrere hi ha una ment macabra". "Si tenim morts, per què els hem d'amagar? Tenim informació que tres dels morts tenen trets a la nuca. Aquí hi ha una ment macabra al darrere", ha dit el ministre interí Arturo Murillo.</p>
      <p>Les protestes desfermades a tot el país des de les eleccions del 20 d’octubre han deixat un total de 22 morts i més de 500 ferits. Només a Cochabamba hi ha hagut 9 morts i 115 ferits entre ahir divendres i avui dissabte.</p>
      <p>A Cochabamba, cultivadors de coca de la regió afins a Evo Morales mantenen violents enfrontaments des de divendres amb l'exèrcit i la policia pel seu intent d'entrar a la ciutat de Cochabamba, on es lliura també una batalla oberta. Els manifestants utilitzen càrregues de dinamita, mentre que la policia i les forces armades intenten dispersar-los amb gasos lacrimògens, segons Efe.</p>
      <p>Murillo ha negat també que el govern interí estigui fent una "caça als estrangers", com s'ha considerat que eren algunes detencions recents de ciutadans veneçolans i cubans acusats presumptament de finançar i donar suport a les marxes contra el govern autoproclamat.<br/><br/>La ministra interina d'Exteriors, Karen Longaric, ha comunicat al seu homòleg cubà, Bruno Rodríguez, que "per no exasperar més la situació i no perjudicar la relació" s'havia decidit "retirar de Bolívia 725 cubans que treballen en diferents àrees de la cooperació".<br/><br/>Murillo ha confirmat també que aquest mateix dissabte s'ha reunit amb l'ambaixador cubà, que li ha explicat "que té 18 metges a Chapare que no sap com evacuar i que tem per les seves vides", de manera que s'ha disposat un operatiu d'evacuació d'aquests ciutadans en un helicòpter i seran traslladats a la ciutat de Santa Cruz. Des d'aquesta ciutat aquest dissabte ha sortit de Bolívia un grup de 226 metges cubans de tornada al seu país.</p>
    </article>
  </body>
</html>