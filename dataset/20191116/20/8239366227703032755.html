<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/uryad_proviv_peremovyny_z_mvf_shchodo_novoi_kredytnoi_programy_330915.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T20:24:00+00:00"/>
    <meta property="og:title" content="Уряд провів перемовини з МВФ щодо нової кредитної програми"/>
    <meta property="og:description" content="Прем’єр-міністр України Олексій Гончарук та міністерка фінансів Оксана Маркарова обговорили з керівником місії Міжнародного валютного фонду Роном ван Роденом та економістом місії Габором Пулою умови відкриття нової довгострокової програми розширеного фінансування."/>
  </head>
  <body>
    <article>
      <h1>Уряд провів перемовини з МВФ щодо нової кредитної програми</h1>
      <h2>Прем’єр-міністр України Олексій Гончарук та міністерка фінансів Оксана Маркарова обговорили з керівником місії Міжнародного валютного фонду Роном ван Роденом та економістом місії Габором Пулою умови відкриття нової довгострокової програми розширеного фінансування.</h2>
      <address>
        <time datetime="2019-11-16T20:24:00+00:00">16 Nov 2019, 20:24</time>
      </address>
      <p>Про це повідомляє прес-служба глави уряду, інформує <a href="https://hromadske.ua/posts/uryad-proviv-peremovini-z-mvf-shodo-novoyi-kreditnoyi-programi">Громадське</a>.</p>
      <p>«Україна продемонструвала та продовжує показувати швидку та успішну реалізацію реформ: Парламент у першому читанні прийняв проєкт закону про обіг сільгоспземель, плюс ухвалив закон про анбандлінг. Останній вже підписав президент», — йдеться в повідомленні.</p>
      <p>Раніше представники місії Міжнародного валютного фонду провели зустріч з керівництвом Національного банку України.</p>
      <p>Нагадаємо, що місія МВФ розпочала роботу в Україні 14 листопада. У МВФ сподіваються досягти швидких результатів у підписанні нової програми співпраці з Україною.</p>
      <p>Наразі Україна перебуває у короткостроковій кредитній програмі МВФ, яка має завершитися на початку 2020 року. В межах цієї програми країна отримала 1 транш з передбачених трьох.</p>
      <p>Місія МВФ була в Україні у вересні. 18 жовтня у МВФ повідомили, що повернуть свою місію назад до України найближчим часом. Згодом прем'єр-міністр Олексій Гончарук повідомив, що місія МВФ має прибути в Україну приблизно 4 листопада. Однак цього не сталося.</p>
      <p>Напередодні видання The Wall Street Journal повідомило, що МВФ заморозив співпрацю з Україною, зокрема виплату траншів в межах чинної програми, через судові процеси навколо ПриватБанку та ймовірність того, що колишні власники можуть повернути над ним контроль.</p>
      <p>За даними видання, у МВФ прагнуть, аби українська влада активніше домагалася повернення коштів, які Ігор Коломойський та Геннадій Боголюбов вивели з ПриватБанку напередодні його націоналізації.</p>
      <p>В уряді цю інформацію спростували, зазначивши, що МВФ не заморожував співпраці з Україною.</p>
    </article>
  </body>
</html>