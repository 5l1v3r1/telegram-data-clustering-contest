<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/u19-milliler-galip-oldu-1207632.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-16T20:38:00+00:00"/>
    <meta property="og:title" content="U19 milliler galip oldu"/>
    <meta property="og:description" content="U19 Milli Futbol Takımı, Avrupa Şampiyonası Eleme Turu 1'inci Grup'taki ikinci maçında Karadağ'ı 2-1 yendi."/>
  </head>
  <body>
    <article>
      <h1>U19 milliler galip oldu</h1>
      <h2>U19 Milli Futbol Takımı, Avrupa Şampiyonası Eleme Turu 1'inci Grup'taki ikinci maçında Karadağ'ı 2-1 yendi.</h2>
      <address>
        <time datetime="2019-11-16T20:38:00+00:00">16 Nov 2019, 20:38</time>
      </address>
      <p><b>U19 Avrupa Şampiyonası Eleme Turu</b> 1'inci Grup maçlarına Antalya'nın Manavgat ilçesindeki Arslan Zeki Demirci Spor Tesisleri'nde devam edildi. U19 Milli Takımı, ikinci maçında <b>Karadağ ile karşı karşıya</b> geldi. Karşılaşmayı Fransa'dan Jerome Brisard yönetirken, yardımcılıklarını Fransa'dan Benjamin Pages ile Macaristan'dan Balazs Buzas yaptı.<br/><br/>Karşılaşmaya Karadağ ekibi hızlı başladı. Gerçekleştirdikleri ataklarla <b>Türkiye'nin kalesinde tehlikeler yaratan</b> Karadağ U19 Milli Takımı'nda 6'ncı dakikada Erdoğan'ın Milonovic'i ceza sahasında düşürmesiyle kazanılan penaltı vuruşunu Luka Todorovic gole çevirerek skoru 1-0 yaptı.</p>
      <figure>
        <img src="https://images.bursadabugun.com/editor/haber/16112019/u19-milliler-karadagi-2-1-yendi-4805-dhaphoto1-5dd050cc94ed6.jpg"/>
      </figure>
      <p><b>Golün ardından rakip kaleye atak yapmaya başlayan</b> U19 Milli Takımı'nda Muhammet Arslantaş, ceza sahasına atılan topu düzgün bir vuruşla filelere göndererek maçta dengeyi sağladı: 1-1. Karşılaşmanın ilk yarısı 1-1 sona erdi.<br/><br/>Maçın ikinci yarısının başlamasıyla birlikte galibiyet için rakip kaleye yüklenen milli futbolcular aradığı pozisyonu 53'üncü dakikada buldu. Karadağ ceza sahasında yaşanılan karambolde topu önünde bulan Ali Yaşar Kol, fileleri havalandırarak <b>skoru ilan etti: 2-1.</b></p>
      <figure>
        <img src="https://images.bursadabugun.com/editor/haber/16112019/u19-milliler-karadagi-2-1-yendi-4805-dhaphoto2-5dd050e0ed998.jpg"/>
      </figure>
      <p>Maçın 78'inci dakikasında U19 Milli Takımı'ndan<br/>Erdoğan Kaya ile 90+1'inci dakikada Karadağ'dan Mirko Milikic kırmızı kart gördü.<br/><br/>Gruptaki diğer maçta ise Bulgaristan, Ermenistan'ı 3-0 mağlup etti. İlk maçında Ermenistan'ı 4-1 mağlup eden milliler, 19 Kasım Salı günü Bulgaristan'la karşılaşacak.<br/><br/>U19 Erkekler Avrupa Şampiyonası Eleme Turu 1'inci Grup'ta iki galibiyetli takımlardan Bulgaristan ilk sırada, Türkiye ise ikinci sırada yer aldı. Grupta Karadağ ve Ermenistan'ın puanı bulunmuyor.</p>
    </article>
  </body>
</html>