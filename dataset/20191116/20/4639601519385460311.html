<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/world/india-thalamos-aerion-to-neo-delxi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T20:48:36+00:00"/>
    <meta property="og:title" content="Ινδία : Θάλαμος αερίων το Νέο Δελχί"/>
    <meta property="og:description" content="Εκθεση του ΟΗΕ αναφέρει ότι περίπου 7 εκατ. άνθρωποι παγκοσμίως πεθαίνουν πρόωρα κάθε χρόνο από ασθένειες που σχετίζονται με την ατμοσφαιρική ρύπανση"/>
  </head>
  <body>
    <article>
      <h1>Ινδία : Θάλαμος αερίων το Νέο Δελχί</h1>
      <h2>Εκθεση του ΟΗΕ αναφέρει ότι περίπου 7 εκατ. άνθρωποι παγκοσμίως πεθαίνουν πρόωρα κάθε χρόνο από ασθένειες που σχετίζονται με την ατμοσφαιρική ρύπανση</h2>
      <address><time datetime="2019-11-16T20:48:36+00:00">16 Nov 2019, 20:48</time> by <a rel="author">Γεραντώνη Μαριλένα</a></address>
      <p>Το γεγονός ότι Νέο Δελχί είναι η πιο μολυσμένη πόλη στον κόσμο δεν αποτελεί είδηση. Την έχει χαρακτηρίσει έτσι ο Παγκόσμιος Οργανισμός Υγείας. Ομως οι εικόνες που έκαναν την περασμένη εβδομάδα τον γύρο του κόσμου με ανθρώπους να περπατούν μέσα σε μια πυκνή γκρι κουβέρτα αιθαλομίχλης εξαιτίας της ατμοσφαιρικής ρύπανσης ήταν πραγματικά σοκαριστικές. Οι οδηγοί δεν μπορούσαν να διακρίνουν καν το χρώμα των φαναριών.</p>
      <p>Τα εθνικά μνημεία καλύφθηκαν από ένα παχύ στρώμα νέφους και η ποιότητα του αέρα επιδεινώθηκε σε τέτοιον βαθμό, με την τοπική κυβέρνηση να κηρύσσει κατάσταση έκτακτης ανάγκης για τη δημόσια υγεία. Ο υπουργός Υγείας χαρακτήρισε την πόλη θάλαμο αερίων, τα σχολεία έκλεισαν, πτήσεις ακυρώθηκαν, οι οικοδομικές εργασίες ανεστάλησαν και όσοι βγήκαν έξω ήταν, σύμφωνα με επιστήμονες, σαν να κάπνισαν μέσα σε μια μέρα περισσότερα από 25 τσιγάρα.</p>
      <p>
        <a href="https://www.in.gr/2019/11/16/in-tv/deltio/mandra-sygklonizoun-oi-martyries-ton-katoikon-dyo-xronia-meta/">Μάνδρα : Συγκλονίζουν οι μαρτυρίες των κατοίκων, δύο χρόνια μετά</a>
      </p>
      <p>Το κοκτέιλ τοξικού νέφους, απόρροια των βιομηχανικών εκπομπών και των καυσαερίων αυτοκινήτων, γίνεται ιδιαίτερα αισθητό στα τέλη του φθινοπώρου στο Νέο Δελχί καθώς οι αγρότες καίνε τα υπολείμματα των καλλιεργειών στα χωράφια τους ενώ τα πυροτεχνήματα που εκτοξεύονται για τη γιορτή Ντιγουάλι, τη σπουδαιότερη των ινδουιστών που διαρκεί πέντε μέρες τέτοια εποχή, προκαλούν μεγάλη ζημιά στην υγεία. Διόλου τυχαία κάθε χρόνο κατά τη διάρκεια των εορτασμών αυξάνονται κατά 30% με 40% τα αναπνευστικά προβλήματα.</p>
      <p>Αλλά η εφετινή χρονιά ήταν η χειρότερη όλων των εποχών και η ποιότητα του αέρα επιδεινώθηκε ανησυχητικά, σύμφωνα με τον Βιτζέι Λιμάγε, επιστήμονα για την κλιματική αλλαγή που μιλάει στο περιοδικό «TIME». Ο Λιμάγε τονίζει ότι πλέον «έχουμε ξεπεράσει τις δυνατότητες μέτρησης» στα επίπεδα της ατμοσφαιρικής ρύπανσης και πως αυτό που ζει η ασιατική χώρα περιγράφεται ως η «τέλεια καταιγίδα». Αλλοι επιστήμονες το ονομάζουν «κλιματική κατάσταση εκτάκτου ανάγκης».</p>
      <h3>Κυβερνητική παρέμβαση</h3>
      <p>Καθώς πολλοί κάτοικοι του Νέου Δελχί παρέμειναν μετά από παρότρυνση των Αρχών σε εσωτερικούς χώρους, η κυβέρνηση και τα δικαστήρια της Ινδίας διέταξαν βραχυπρόθεσμα μέτρα με στόχο τον περιορισμό της ρύπανσης και τη διατήρηση της υγείας του κόσμου. Το υπουργείο Υγείας διένειμε τουλάχιστον 5.000.000 μάσκες και το Ανώτατο Δικαστήριο απαγόρευσε στους αγρότες των κοντινών κρατιδίων την πρακτική της καύσης των υπολειμμάτων καλλιεργειών. Δορυφορικές εικόνες από την κυβερνητική υπηρεσία περιβαλλοντικής παρακολούθησης έδειξαν περισσότερα από 3.000 περιστατικά καύσης, τα οποία αντιστοιχούν σχεδόν στο ήμισυ της ρύπανσης της πρωτεύουσας όπως χαρακτηριστικά ανέφερε το Reuters.</p>
      <p>«Το Νέο Δελχί πνίγεται κάθε χρόνο και δεν είμαστε σε θέση να κάνουμε τίποτα» δήλωσε στο BBC ο Ανώτατος Δικαστής της χώρας Αρεν Μίσρα, την ώρα που η κυβέρνηση έθετε σε εφαρμογή ένα πρόγραμμα διάρκειας δύο εβδομάδων για τη μείωση του αριθμού των οχημάτων στον δρόμο, καθώς σε ορισμένες περιοχές ο σχετικός δείκτης σε ό,τι αφορά την ποιότητα της ατμόσφαιρας επιδεινώθηκε.</p>
      <p>Σύμφωνα με τον ΠΟΥ, η συγκέντρωση του μικροσωματιδίου ΡΜ 2.5 δεν θα πρέπει να ξεπερνά τα 25 ανά τετραγωνικό μέτρο αέρα κατά μέσο όρο στη διάρκεια μιας ημέρας. Τις τελευταίες ημέρες στο Νέο Δελχί καταγράφηκαν ακόμα και 900 μικρογραμμάρια ανά τετραγωνικό μέτρο αέρα! «Αυτά τα σωματίδια είναι πολλές φορές μικρότερα από τη διάμετρο μιας ανθρώπινης τρίχας» εξηγεί ο Λιμάγε. «Είναι εξαιρετικά καταστροφικά καθώς μπορούν να παρακάμψουν τους φυσικούς μηχανισμούς άμυνας, όπως είναι ο βήχας, το φτάρνισμα ή η κατάποση και μπορούν να βρεθούν βαθιά μέσα στην αναπνευστική οδό και να εισχωρήσουν στους πνεύμονες και στην κυκλοφορία του αίματος».</p>
      <h3>Τι δείχνουν οι μελέτες</h3>
      <p>Μελέτη του Lancet Planetary Health διαπίστωσε ότι το μέσο επίπεδο ρύπανσης από μικροσωματίδια ΡM 2.5 σε όλη την Ινδία για το 2017 ήταν εννέα φορές μεγαλύτερο από τον ετήσιο μέσο όρο που συστήνει ο ΠΟΥ και ότι η εξωτερική έκθεση σε αυτά τα μικροσωματίδια είχαν ως αποτέλεσμα τον θάνατο 670.000 ανθρώπων. Αλλη μελέτη της Greenpeace έδειξε ότι τουλάχιστον 22 από τις 30 πιο μολυσμένες πόλεις του κόσμου για το 2018 βρίσκονται στην Ινδία.</p>
      <p>Η ατμοσφαιρική ρύπανση είναι μια μακροχρόνια υπαρξιακή απειλή που συνδέεται άμεσα με την κλιματική αλλαγή όπως υπογραμμίζουν επιστήμονες, που αναφέρουν ότι η μετάβαση σε καθαρότερες ανανεώσιμες πηγές ενέργειας είναι επιτακτική καθώς θα έχει άμεσα οφέλη για τη δημόσια υγεία.</p>
      <h3>7.000.000 άνθρωποι τον χρόνο πεθαίνουν πρόωρα</h3>
      <p>Η Ινδία δεν είναι μόνη σε αυτή τη μάχη. Περισσότερο από το 90% του παγκόσμιου πληθυσμού ζει σε μέρη όπου τα επίπεδα ατμοσφαιρικής ρύπανσης υπερβαίνουν τα πρότυπα που ορίζει ο ΠΟΥ. Εκθεση του ΟΗΕ αναφέρει την ίδια ώρα ότι περίπου 7 εκατομμύρια άνθρωποι παγκοσμίως πεθαίνουν πρόωρα κάθε χρόνο από ασθένειες που σχετίζονται με την ατμοσφαιρική ρύπανση. Τα 4 εκατομμύρια από αυτούς τους θανάτους σημειώνονται στην περιοχή της Ασίας και του Ειρηνικού.</p>
      <p>
        <a href="https://www.tovima.gr/2019/11/17/sports/stefane-ase-ta-oneira-n-aggiksoun-ourano/">Στέφανε, άσε τα όνειρα ν’ αγγίξουν ουρανό!</a>
      </p>
    </article>
  </body>
</html>