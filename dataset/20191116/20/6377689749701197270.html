<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/national/1573935892-zbirna-ukrainy-prohulianka-trenuvannia-na-raiko-mitich-istoriia-vid-tassotti.html"/>
    <meta property="og:site_name" content="Footboom.com"/>
    <meta property="article:published_time" content="2019-11-16T20:24:00+00:00"/>
    <meta property="og:title" content="Збірна України: прогулянка, тренування на &quot;Райко Мітіч&quot;, історія від Тассотті"/>
    <meta property="og:description" content="Сьогодні вранці, 16 листопада, &quot;синьо-жовті&quot; здійснили традиційну півгодинну прогулянку біля готелю. Збірна розмістилася в тій частині Белграда, яку називають &quot;новим містом&quot;: тут фешенебельні готелі та офісні центри чергуються з характерними багатоповерхівками часів соціалістичного табору."/>
  </head>
  <body>
    <article>
      <h1>Збірна України: прогулянка, тренування на "Райко Мітіч", історія від Тассотті</h1>
      <address><time datetime="2019-11-16T20:24:00+00:00">16 Nov 2019, 20:24</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Сьогодні вранці, 16 листопада, "синьо-жовті" здійснили традиційну півгодинну прогулянку біля готелю. Збірна розмістилася в тій частині Белграда, яку називають "новим містом": тут фешенебельні готелі та офісні центри чергуються з характерними багатоповерхівками часів соціалістичного табору.</p>
      <p>Та головним у променаді є свіже повітря та гарна погода, а вона в сербській столиці як для середини листопада чудова - 20 градусів тепла.</p>
      <p>Одразу після прогулянки гравці відправилися на теоретичне заняття. Після аналізу сильних та слабких якостей опонентів синьо-жовті відпрацьовували запропоновані тренерським штабом варіанти ведення гри під час офіційного тренування на стадіоні "Райко Мітич". Характерною особливістю цієї арени є дуже довгий тунель, що веде від зони роздягалень до поля. Цей прохід, схожий на військовий бункер, фани белградської "Црвени Звезди", для якої це домашня арена, називають "тунелем смерті".</p>
      <p>В офіційному тренуванні збірної України взяли участь усі 25 гравців, з яких Андрій Шевченко сьогодні до кінця доби обере 23-х для заявки на матч.</p>
      <p>Цікаву історію про гру на "Маракані", як називають стадіон "Райко Мітич" сербські фани, розповів тренер збірної України Мауро Тассотті. 31 рік тому, у 1988-му, Мауро у складі "Мілана" провів тут свій перший виїзний міжнародний поєдинок — у рамках 1/8 фіналу Кубку чемпіонів. Матч-відповідь проти "Црвени Звезди" був зупинений за рахунку 1:0 на користь господарів через безпросвітний туман. Перегравання другого тайму було призначене на наступний день. Гра закінчилася внічию — 1:1, а в серії післяматчевих пенальті "Мілан" переміг і вийшов до наступного раунду. Андрій Шевченко на белградській арені ніколи не грав, але переможний досвід Тассотті вважає гарною прикметою…</p>
      <p>Заключні приготування та напрацювання тактичних схем максимально наближають команду до завтрашнього поєдинку, який розпочнеться незвично рано - о 16-й годині за київським часом. Завтра на команду чекає об’єднаний сніданок/обід та ранній виїзд на матч - о 14:15 за Києвом.</p>
      <p>А далі — непросте випробування в гостьовому матчі із сербами. Однак синьо-жовті завжди прагнуть зіграти якнайкраще й подарувати позитивні емоції своїм уболівальникам. І навіть якщо на стадіоні їх буде дуже мало (56 членів офіційної делегації), хлопці серцем відчуватимуть багатомільйонну армію фанів, що підтримують Україну не лише на теренах неньки, а й по всьому світу.</p>
      <figure>
        <img src="https://www.footboom.net/img/upload/3/73795-Ukraina.jpeg"/>
      </figure>
      <figure>
        <img src="https://www.footboom.net/img/upload/3/73796-Ukraina.jpeg"/>
      </figure>
      <figure>
        <img src="https://www.footboom.net/img/upload/3/73797-Ukraina.jpeg"/>
      </figure>
      <figure>
        <img src="https://www.footboom.net/img/upload/3/73798-Ukraina.jpeg"/>
      </figure>
      <figure>
        <img src="https://www.footboom.net/img/upload/3/73799-Ukraina.jpeg"/>
      </figure>
      <figure>
        <img src="https://www.footboom.net/img/upload/3/7379a-Ukraina.jpeg"/>
      </figure>
      <figure>
        <img src="https://www.footboom.net/img/upload/3/7379b-Ukraina.jpeg"/>
      </figure>
      <related>
        <h4>Читайте также:</h4>
        <a href="https://www.footboom.com/foreign/euro-2020/1573855786-serbiya-ukraina-anons-i-prognoz-matcha.html"/>
      </related>
    </article>
  </body>
</html>