<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/16/bravurt-ert-el-a-fradi"/>
    <meta property="og:site_name" content="infostart"/>
    <meta property="article:published_time" content="2019-11-16T20:22:00+00:00"/>
    <meta property="og:title" content="Bravúrt ért el a Fradi"/>
    <meta property="og:description" content="A Ferencváros 24-24-es döntetlent játszott a francia Metz HB otthonában a női kézilabda Bajnokok Ligája csoportkörének hatodik, utolsó fordulójában, így egy pontot visz magával a középdöntőbe."/>
  </head>
  <body>
    <article>
      <h1>Bravúrt ért el a Fradi</h1>
      <address><time datetime="2019-11-16T20:22:00+00:00">16 Nov 2019, 20:22</time> by <a rel="author">Infostart / MTI</a></address>
      <h3>A Ferencváros 24-24-es döntetlent játszott a francia Metz HB otthonában a női kézilabda Bajnokok Ligája csoportkörének hatodik, utolsó fordulójában, így egy pontot visz magával a középdöntőbe.</h3>
      <p>Az előző idényben Fina Four-résztvevő Metz ezt megelőzően sorozatban 19 hazai mérkőzését megnyerte az elsőszámú európai kupasorozatban.</p>
      <p>Az FTC hiányzók nélkül, a lehető legjobb összeállításban lépett pályára az előző idény negyedik helyezettjének otthonában.</p>
      <p>Elek Gábor együttese kiválóan védekezett és hatékonyan támadott, ennek köszönhetően a 42. percben már 21-16-ra vezetett. A vendéglátók ekkor nyitott védekezésre váltottak, amit a zöld-fehérek képtelenek voltak lereagálni és 12 percen keresztül nem dobtak gólt. Ezt kihasználva a Metz egyenlített és az utolsó percben, a mérkőzés során először megszerezte a vezetést is, de Lukács Viktória öt másodperccel a lefújás előtt egyenlített.</p>
      <p>A magyar csapat legeredményesebb játékosa Schatzl Nadine volt hét góllal.</p>
      <p>A két csapat 14. alkalommal találkozott a nemzetközi porondon, nyolc győzelem és négy vereség mellett ez volt a magyar együttes második döntetlenje.</p>
      <p>A Ferencváros két győzelemmel, egy döntetlennel és három vereséggel csoportja harmadik helyén végzett, és egy ponttal jutott a középdöntőbe, mert a kétszer legyőzött horvát Podravka Koprivnica kiesett.</p>
      <p>A címvédő Győri Audi ETO KC vasárnap a cseh bajnok DHK Baník Most ellen zárja a BL csoportkörét. A középdöntő első fordulóját január 24. és 26. között rendezik.</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>