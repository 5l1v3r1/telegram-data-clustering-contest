<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ragdaies-exelixeis-sto-pasok-vomva-geroylanoy-gia-gennimata-kai-anatropi-me-to-synedrio/"/>
    <meta property="og:site_name" content="europost.gr"/>
    <meta property="article:published_time" content="2019-11-16T17:15:18+00:00"/>
    <meta property="og:title" content="Ραγδαίες εξελίξεις στο ΠΑΣΟΚ: «Βόμβα» Γερουλάνου για Γεννηματά και ανατροπή με το συνέδριο"/>
    <meta property="og:description" content="Ραγδαίες είναι οι εξελίξεις στο ΠΑΣΟΚ μια εβδομάδα πριν ξεκινήσει το έκτακτο συνέδριο που αποφάσισε η Φώφη Γεννηματά, καθώς ομάδα στελεχών που πρόσκεινται στον πρώην υποψήφιο για το δήμο Αθηναίων, Παύλο Γερουλάνο, ανακοίνωσε ότι θα"/>
  </head>
  <body>
    <article>
      <h1>Ραγδαίες εξελίξεις στο ΠΑΣΟΚ: «Βόμβα» Γερουλάνου για Γεννηματά και ανατροπή με το συνέδριο</h1>
      <address>
        <time datetime="2019-11-16T17:15:18+00:00">16 Nov 2019, 17:15</time>
      </address>
      <p>Ραγδαίες είναι οι εξελίξεις στο ΠΑΣΟΚ μια εβδομάδα πριν ξεκινήσει το έκτακτο συνέδριο που αποφάσισε η Φώφη Γεννηματά, καθώς ομάδα στελεχών που πρόσκεινται στον πρώην υποψήφιο για το δήμο Αθηναίων, Παύλο Γερουλάνο, ανακοίνωσε ότι θα καταθέσει ψήφισμα στο συνέδριο.</p>
      <p>Η ομάδα στελεχών, μελών και φίλων που υπογράφει το κείμενο ζητά τη διεξαγωγή τακτικού, ανοικτού, δημοκρατικού Συνεδρίου του ΠΑ.ΣΟ.Κ. με εκλεγμένους συνέδρους, εντός του πρώτου εξαμήνου του 2020, για να συζητηθούν και να αποφασιστούν:</p>
      <p>α) η στρατηγική του ΠΑ.ΣΟ.Κ. και ο τρόπος συνδρομής και λειτουργίας του σε σχέση με το Κίνημα Αλλαγής,</p>
      <p>β) οι θέσεις και προτάσεις του για την ελληνική κοινωνία,</p>
      <p>γ) οποιαδήποτε καταστατική αλλαγή</p>
      <p>Επίσης, τη μη λήψη οποιασδήποτε καταστατικής και δεσμευτικής απόφασης από το διορισμένο συνέδριο.</p>
      <p>Δηλώνουν, επίσης, ότι τις αποφάσεις για την επιμήκυνση της θητείας της σημερινής Προέδρου του ΠΑ.ΣΟ.Κ., τη μη διεξαγωγή της προβλεπόμενης από το καταστατικό εκλογικής διαδικασίας ανάδειξης Προέδρου από τη βάση μελών και φίλων και οποιαδήποτε άλλη καταστατική αλλαγή δεν μπορεί και δεν πρέπει να τις πάρει ένα διεκπεραιωτικό Συνέδριο με διορισμένους και όχι εκλεγμένους για αυτό Συνέδρους, και ότι τις παραπάνω αποφάσεις, λόγω της σοβαρότητάς τους, μπορεί και πρέπει να πάρει είτε η ίδια η βάση του ΠΑ.ΣΟ.Κ. ή τουλάχιστον ένα Συνέδριο ανοιχτό, δημοκρατικό και ουσιαστικό με εκλεγμένους συνέδρους από τη βάση.</p>
      <p>Την ίδια ώρα, ο κ. Γερουλάνος, μιλώντας στο TheCaller, ανέφερε ότι το επικείμενο Συνέδριο του ΠΑΣΟΚ «είναι ένα Συνέδριο – παρωδία, ένα συνέδριο “ψεκάστε –σκουπίστε – τελειώσατε”» και ο σκοπός του – όπως είπε – «είναι ένας: Να παρατείνει τη θητεία της προέδρου του ΠΑΣΟΚ, χωρίς δημοκρατικές διαδικασίες, χωρίς προσυνεδριακό διάλογο, χωρίς καν διάλογο μέσα στο Συνέδριο. Αυτό στέλνει όλα τα λάθος μηνύματα, ότι δεν είμαστε ένα δημοκρατικό κόμμα, ότι είμαστε ένα κόμμα που ακολουθεί αυταρχικές διαδικασίες, που οδηγούν σε προδιαγεγραμμένα αποτελέσματα. Αυτό δεν αξίζει ούτε στην ηγεσία του ΠΑΣΟΚ, ούτε στο κόμμα προφανώς, αλλά ούτε στην ελληνική κοινωνία».</p>
      <p>Σύμφωνα με τον κ. Γερουλάνο, το ψήφισμα «απευθύνεται σε όλους τους ανθρώπους που νιώθουν ότι αυτός χώρος χρειάζεται έναν σοβαρό φορέα, έναν φορέα ο οποίος να έχει όραμα για τη χώρα, που να μεταφράζεται σε θέσεις που αφορούν στην ελληνική κοινωνία, με στρατηγική που θα βάλει αυτό το χώρο στην ηγεμονία της πολιτικής ζωής του τόπου και υπο-εκπροσωπείται αυτή τη στιγμή. Είναι ώρα να δώσουμε μια διαφορετική πρόταση, και αυτό δεν γίνεται απαξιώνοντας τις δημοκρατικές διαδικασίες».</p>
      <p>Σχετικά με το στόχο του ψηφίσματος, ο κ. Γερουλάνος επισήμανε πως «επιδιώκουμε σε όσο το δυνατόν περισσότερες υπογραφές, καλούμε όποιον θέλει και κατανοεί τη σημασία του να γίνουν όλα σωστά να το στηρίξει, έτσι ώστε το μήνυμα στην ηγεσία να είναι ξεκάθαρο, πως αυτό που γίνεται σήμερα απαξιώνει το χώρο».</p>
    </article>
  </body>
</html>