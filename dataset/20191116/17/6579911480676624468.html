<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23495128-razvan-burleanu-decizie-finala-privinta-stafului-tehnic-luata-maximum-3-saptamani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T17:02:00+00:00"/>
    <meta property="og:title" content="Răzvan Burleanu: O decizie finală în privinţa stafului tehnic va fi luată în maximum 3 săptămâni / Noi românii avem problemele noastre, dar nu suntem rasişti"/>
    <meta property="og:description" content="Preşedintele FRF, Răzvan Burleanu, a declarat, sâmbătă, că o decizie finală în privinţa stafului tehnic va fi luată în maximum 3 săptămâni, contractul selecţionerului Cosmin"/>
  </head>
  <body>
    <article>
      <h1>Răzvan Burleanu: O decizie finală în privinţa stafului tehnic va fi luată în maximum 3 săptămâni / Noi românii avem problemele noastre, dar nu suntem rasişti</h1>
      <address><time datetime="2019-11-16T17:02:00+00:00">16 Nov 2019, 17:02</time> by <a rel="author">Silviu Dumitru</a></address>
      <p><b>​Preşedintele FRF, Răzvan Burleanu, a declarat, sâmbătă, că o decizie finală în privinţa stafului tehnic va fi luată în maximum 3 săptămâni, contractul selecţionerului Cosmin Contra urmând să expire în luna decembrie, potrivit News.ro.</b><br/><br/>"Am avut o discuţie foarte scurtă după meci, vom avea acum în Spania una mai aşezată. Nu voi emite un punct de vedere personal înainte de a vorbi cu Cosmin, a fost un jucător emblematic pentru România, un antrenor care şi-a asumat o misiune dificilă într-un moment greu al echipei naţionale. A contribuit şi la tranziţia dintre generaţii.Nu cred că un alt antrenor ar fi putut garanta că România ar fi arătat altfel decât aseară la meciul cu Suedia. O decizie finală în privinţa stafului tehnic va fi luată în maximum 3 săptămâni, în această perioadă se va întruni Comisia Tehnică, urmată apoi de o şedinţă a Comitetului Executiv. Nici eu, nici directorul tehnic, nici vreun alt reprezentant al FRF nu a discutat cu niciun antrenor în această perioadă,"<b> a declarat Răzvan Burleanu</b>, conform digisport.ro.<br/><br/><b>Burleanu a mai spus că jucătorii au fost dărâmaţi după meciul cu Suedia.<br/></b><br/>"Aseară am fost la vestiar, să le spun jucătorilor şi stafului tehnic că mai avem o şansă în continuare, chiar dacă nu suntem siguri de calificarea în playoff. Ne dorim ca Austria să facă un rezultat pozitiv. Ei erau foarte dezamăgiţi, foarte dărâmaţi. Meciul cu Spania e unul care ar trebui să ne dea încredere pentru playoff-ul din primăvară de anul viitor. Această oportunitate de a te califica la un turneu final pe care-l găzduieşti se întâlneşte o dată în viaţă. Aseară am învăţat că este o distanţă mare între fotbalul românesc şi cel suedez. Ei au arătat că merită să meargă la Euro, iar noi să stăm acasă," <b>a precizat preşedintele FRF.<br/></b><b><br/></b><b>Răzvan Burleanu a afirmat că nu a auzit scandări rasiste, dar dacă a fost cazul, atunci îşi cere scuze faţă de delegaţia suedeză.<br/></b><br/>"Nici eu, nici colegii mei nu au auzit scandări rasiste. Analizăm înregistrările video şi audio pentru a depista ce s-a întâmplat. Dacă lucrurile au stat aşa, eu, în numele FRF, îmi cer scuze faţă de jucător, faţă de delegaţia Suediei. Noi românii avem problemele noastre, dar nu suntem rasişti. Dacă s-a întâmplat, este un incident izolat şi, împreună cu autorităţile statului vom încerca să identificăm persoana sau persoanele respective şi să ne asigurăm că la meciurile viitoare nu se vor mai regăsi pe stadioanele din România," <b>a spus Burleanu.<br/></b><br/><b>Președintele FRF crede că scandalul ar putea fi amplificat artificial.</b> "Şi feelingul meu a fost că este o situaţie de abuz, le spusesem suedezilor înainte de meci că nu trebuie să confunde situaţia din Bulgaria de la meciul cu Anglia cu cea din România, să nu confunde problemele politice pe care le avem cu Ungaria cu scandări rasiste", <b>a precizat el.<br/></b><b><br/></b><a href="https://sport.hotnews.ro/stiri-fotbal-23494614-the-sun-meciul-suediei-oprit-dupa-dupa-josnicul-abuz-rasist-fanilor-romani-adresa-lui-alexander-isak.htm"><b>The Sun a scris că meciul Suediei a fost oprit după după josnicul abuz rasist al fanilor români la adresa atacantului Alexander Isak.<br/></b></a><br/>Reprezentativa României a fost învinsă, vineri, pe teren propriu, cu scorul de 2-0 (2-0), de Suedia, în etapa a IX-a, penultima, a Grupei F a preliminariilor Euro-2020. "Tricolorii" au ratat calificarea din preliminarii, dar mai au o şansă din Liga Naţiunilor, în martie 2020, de a participa la turneul final, la care şi România organizează meciuri. Din Grupa F se califică Spania şi Suedia.<br/><br/>Echipa României a avut puţine şanse de a marca şi a înregistrat cea mai slabă evoluţie din aceste preliminarii, chiar din mandatul selecţionerului Cosmin Contra, fiind dominată autoritar de Suedia, care a ratat şi alte ocazii de a înscrie. Angajat din septembrie 2017, Contra mai are contract cu FRF până la finalul acestui an.<br/><br/><br/><br/></p>
    </article>
  </body>
</html>