<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B1%D8%AA%D8%B4-%D8%A7%D8%B3%D8%B1%D8%A7%D8%A6%DB%8C%D9%84-%D9%85%D9%88%D8%A7%D8%B6%D8%B9-%D8%AD%D9%85%D8%A7%D8%B3-%D8%B1%D8%A7-%D8%AF%D8%B1-%D9%86%D9%88%D8%A7%D8%B1-%D8%BA%D8%B2%D9%87-%D8%A8%D9%85%D8%A8%D8%A7%D8%B1%D8%A7%D9%86-%DA%A9%D8%B1%D8%AF-20191116/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-16T17:01:44+00:00"/>
    <meta property="og:title" content="ارتش اسرائیل مواضع حماس را در نوار غزه بمباران کرد"/>
    <meta property="og:description" content="ارتش اسرائیل در یک پیام توییتری اعلام کرد که جنگنده‌های این کشور بامداد امروز به اهداف گروه حماس در نوار غزه حمله کرده‌اند."/>
  </head>
  <body>
    <article>
      <h1>ارتش اسرائیل مواضع حماس را در نوار غزه بمباران کرد</h1>
      <address>
        <time datetime="2019-11-16T17:01:44+00:00">16 Nov 2019, 17:01</time>
      </address>
      <p>
        <b>ارتش اسرائیل در یک پیام توییتری اعلام کرد که جنگنده‌های این کشور بامداد امروز به اهداف گروه حماس در نوار غزه حمله کرده‌اند.</b>
      </p>
      <p>پس از نقض آتش بس در نوار غزه در روزهای گذشته، سحرگاه امروز شنبه ۱۶ اکتبر، جنگنده‌های ارتش اسرائیل مواضع گروه حماس را مورد هدف حمله هوایی خود قرار دادند.</p>
      <p>ارتش اسرائیل گفته است که حمله به مواضع گروه حماس در نوار غزه در پاسخ به راکت‌های شلیک شده از این منطقه به خاک اسرائیل انجام گرفته است.</p>
      <p>بر اساس گفته‌های سخنگوی ارتش اسرائیل، پدافند هوایی این کشور، با موفقیت دو راکت فلسطینی شلیک شده از نوار غزه را امروز رهگیری و در پاسخ، مواضع حماس را در نوار غزه بمباران کرده است.</p>
      <p>هنوز هیچ سازمانی مسئولیت شلیک راکتی بامداد امروز شنبه را بر عهده نگرفته، اما رسانه‌های اسرائیلی به نقل از تحلیلگران نظامی نوشتند که تنها حماس و گروه "جهاد اسلامی فلسطین" از راکت‌هایی با چنین بردی برخوردار هستند.</p>
      <p>در روز‌های اخیر ارتش اسرائیل گروه "جهاد اسلامی فلسطین" را مورد حمله موشکی خود قرار می‌داد اما برای اولین بار در روزهای اخیر، امروز صبح این ارتش به گروه حماس حمله است.</p>
      <p>پس از دو روز خشونت و درگیری در نوار غزه و همچنین کشته شدن یکی از فرماندهان اصلی گروه "جهاد اسلامی فلسطین"، طرف‌های درگیر روز پنجشنبه با میانجی‌گری مصر و کوشش "نیکلای ملادنوف"، نماینده ویژه دبیرکل سازمان ملل در امور خاورمیانه، آتش بس اعلام کرده بودند.</p>
      <p>پیش از آغاز این آتش بس، چندین نفر در اثر حملات ارتش اسرائیل در جنوب نوار غزه کشته شدند.</p>
      <p>بر اساس آخرین آمار، در جریان درگیری‌های روز‌های اخیر میان ارتش اسرائیل و گروه‌های نظامی فلسطینی، تا کنون ۳۴ غیر نظامی فلسطینی در نوار غزه جان باخته اند.</p>
    </article>
  </body>
</html>