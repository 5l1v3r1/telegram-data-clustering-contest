<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/podruhe-za-vice-nez-sto-let-ctk-v-sobotu-usporadala-den-otevrenych-dveri-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T17:54:00+00:00"/>
    <meta property="og:title" content="Podruhé za více než sto let. ČTK v sobotu uspořádala Den otevřených dveří"/>
    <meta property="og:description" content="Bezmála 800 lidí se v sobotu přišlo podívat do pražského sídla České tiskové kanceláře na Den otevřených dveří. Národní tisková agentura se otevřela veřejnosti teprve podruhé ve své více než stoleté historii. Akce se konala v rámci oslav 30. výročí sametové revoluce, která znamenala zásadní zlom i pro fungování ČTK. Agentura byla v té době státní, nyní je médiem veřejnoprávním."/>
  </head>
  <body>
    <article>
      <h1>Podruhé za více než sto let. ČTK v sobotu uspořádala Den otevřených dveří</h1>
      <address><time datetime="2019-11-16T17:54:00+00:00">16 Nov 2019, 17:54</time> by <a rel="author">ČTK</a></address>
      <p>Historií i současným provozem ČTK prováděli návštěvníky členové vedení agentury. První zájemci přicházeli do jejího sídla v centru Prahy už hodinu před začátkem akce. Zájem byl nakonec větší než v loňském roce, kdy se ČTK v rámci oslav svého stého výročí založení veřejnosti otevřela poprvé. Tehdy přišlo na Den otevřených dveří zhruba 700 lidí.</p>
      <figure>
        <img src="https://g.denik.cz/63/f3/praha-videomapping-na-budove-narodniho-divadla-k-100-letum-republiky-28-rijen-09_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/vyroci-17-listopadu-v-praze-oslavy-demonstrace-vyluky-20191115.html">Víkendové výročí 17. listopadu v Praze: oslavy, demonstrace, výluky Přečíst článek ›</a>
      </aside>
      <p>Lidé si mohli prohlédnout historickou zpravodajskou techniku i další archivní materiály, včetně zvláštního zpravodajství, které bylo před rokem 1989 určeno úzkému okruhu příjemců z nejvyššího vedení Komunistické strany Československa. Nahlédli i do hlavního zpravodajského sálu, ve fotoateliéru se mohli vyfotit a na závěr se seznámili se s tím, jak se zpravodajství ČTK uplatňuje v různých typech médií.</p>
      <h3>V centru je k vidění výstava fotografií</h3>
      <p>Letošní Den otevřených dveří v ČTK byl součástí programu, který národní zpravodajská agentura připravila pro veřejnost v rámci připomínky 30. výročí sametové revoluce.</p>
      <p>Po celý listopad je v centru Prahy v ulici Na Příkopě k vidění také výstava fotografií Okamžiky sametové revoluce, kterou ČTK vytvořila ze svých fotografických fondů a dobových snímků od veřejnosti.</p>
      <figure>
        <img src="https://g.denik.cz/1/36/va-vik-foto_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy-z-ceska/jak-se-chystala-revoluce-bez-mobilu-a-internetu-20191115.html">Jak se chystala revoluce bez mobilů a internetu? Přečíst článek ›</a>
      </aside>
      <p>Na 30 stojanech si lidé mohou prohlédnout 157 fotek zachycujících revoluční dění v různých koutech bývalého Československa. V užší verzi tuto venkovní expozici představila ČTK i v Olomouci a v Uherském Hradišti.</p>
      <h3>Denně vydá na 500 zpráv</h3>
      <p>Česká tisková kancelář vznikla stejně jako Československá republika 28. října 1918. V současnosti má 250 zaměstnanců, z nichž ve zpravodajství pracuje zhruba 180. Od roku 1993 je veřejnoprávní institucí majetkově i hospodářsky oddělenou od státu. Agentura nedostává žádné dotace ze státního rozpočtu, nevybírá koncesionářské poplatky a veškeré náklady hradí ze své komerční činnosti.</p>
      <p>Každý den vydá na 500 zpráv, přes 300 fotografií z vlastní produkce a asi tisícovku fotografií ze světa, médiím dodává i audio, grafiku a videozpravodajství. Kromě zpravodajství nabízí také různé komerční služby.</p>
      <figure>
        <img src="https://g.denik.cz/63/a6/1-holesovice_denik-150-3x2.jpg"/>
      </figure>
      <aside>
        <a href="https://prazsky.denik.cz/listopad-89-politika/revoluce-listopad-89-cesi-praha-demonstrace-ucast-klice-20191117.html">Revoluce? Třetina lidí tvrdí, že se jí aktivně zúčastnila Přečíst článek ›</a>
      </aside>
    </article>
  </body>
</html>