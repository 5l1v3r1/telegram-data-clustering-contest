<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425958/e-koyntoyra-sthrixh-ths-nhsiwtikothtas-sthn-eyrwpaikh-politikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T17:50:01+00:00"/>
    <meta property="og:title" content="Ε. Κουντουρά: Στήριξη της νησιωτικότητας στην ευρωπαϊκή πολιτική"/>
    <meta property="og:description" content="Για τη στήριξη των περιφερειακών αεροδρομίων αλλά και των νησιωτικών λιμανιών για τα επόμενα πέντε χρόνια διαβεβαίωσε την ευρωβουλευτή του ΣΥΡΙΖΑ, Ελε...- Ε. Κουντουρά: Στήριξη της νησιωτικότητας στην ευρωπαϊκή πολιτική - Η ΡΟΔΙΑΚΗ"/>
  </head>
  <body>
    <article>
      <h1>Ε. Κουντουρά: Στήριξη της νησιωτικότητας στην ευρωπαϊκή πολιτική</h1>
      <address>
        <time datetime="2019-11-16T17:50:01+00:00">16 Nov 2019, 17:50</time>
      </address>
      <p>Για τη στήριξη των περιφερειακών αεροδρομίων αλλά και των νησιωτικών λιμανιών για τα επόμενα πέντε χρόνια διαβεβαίωσε την ευρωβουλευτή του ΣΥΡΙΖΑ, Ελενα Κουντουρά, απαντώντας σε ερώτησή της για τη στήριξη της νησιωτικότητας στην ευρωπαϊκή πολιτική για τις «πράσινες μεταφορές», η υποψήφια Επίτροπος Μεταφορών, Adina Valean.</p>
      <p>Η κυρία Κουντουρά τόνισε ότι επιβάλλεται η στήριξη των απομονωμένων περιοχών και ειδικά των νησιωτικών, που αντιμετωπίζουν συσσωρευμένα προβλήματα λόγω ανεπαρκούς συνδεσιμότητας-προσβασιμότητας και της μεταφορικής απομόνωσής τους ζητώντας από την υποψήφια Επίτροπο να διευκρινίσει εάν προτίθεται να λάβει ειδικά μέτρα για το υψηλό μεταφορικό κόστος που επιβαρύνονται τα νησιά και κατ΄ επέκταση για το υψηλότερο κόστος διαβίωσης που συνεπάγεται η νησιωτικότητα. «Οι περιοχές αυτές θα χρειαστούν μάλιστα ειδική στήριξη για να καταφέρουν να αντεπεξέλθουν στο νέο τοπίο των πράσινων μεταφορών που διαμορφώνεται στην Ευρώπη» σημείωσε η κυρία Κουντουρά. Στην απάντησή της η κυρία Valean συμφώνησε για τις προκλήσεις που αντιμετωπίζει η νησιωτικότητα και διαβεβαίωσε για τη στήριξη των περιφερειακών αεροδρομίων και λιμανιών τα επόμενα πέντε χρόνια. Η κυρία Κουντουρά ζήτησε ακόμη να εξασφαλιστεί ότι δεν θα αποκλειστούν οι ευάλωτες κοινωνικές ομάδες και οι ασθενέστεροι οικονομικά πολίτες, στο πλαίσιο των πολιτικών και των αλλαγών για τον «πράσινο» μετασχηματισμό των μεταφορών και να παραμείνει προσιτό το κόστος στις μετακινήσεις και τα ταξίδια τους.</p>
      <p>Επανέλαβε την πρόταση που έχει καταθέσει η επιτροπή TRAN για την δημιουργία χαρτοφυλακίου του Επιτρόπου «Μεταφορών και Τουρισμού», που να συμπεριλαμβάνει ισότιμα τους δύο τομείς, τονίζοντας χαρακτηριστικά: «Θεωρούμε ότι δεν υπάρχει τουρισμός χωρίς μεταφορές και μεταφορές χωρίς τουρισμό» είπε χαρακτηριστικά, ενώ ζήτησε να υπάρξει μέριμνα σχετικά με το σχεδιασμό και τις νέες τεχνολογίες που προκρίνονται για τη μείωση της ρύπανσης στη ναυτιλία και ειδικότερα στα λιμάνια της Ευρώπης.</p>
    </article>
  </body>
</html>