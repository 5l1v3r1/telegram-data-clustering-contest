<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10702--berdych-oficialne-ukoncil-uspesnou-a-bohatou-karieru-loucil-se-i-stepanek"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T17:59:00+00:00"/>
    <meta property="og:title" content="Berdych oficiálně ukončil úspěšnou a bohatou kariéru. Loučil se i Štěpánek"/>
    <meta property="og:description" content="Je to definitivní. Tomáš Berdych se během sobotního dne oficiálně rozloučil s tenisovou kariérou, která mu mimo jiné přinesla finále ve Wimbledonu, dva daviscupové tituly nebo čtvrté místo světa. Berdych byl jedním z tenistů, jež na Turnaji mistrů v Londýně zakončili své profesionální působení u bílého sportu. Dodatečného rozloučení se dočkal i Radek Štěpánek."/>
  </head>
  <body>
    <article>
      <h1>Berdych oficiálně ukončil úspěšnou a bohatou kariéru. Loučil se i Štěpánek</h1>
      <address>
        <time datetime="2019-11-16T17:59:00+00:00">16 Nov 2019, 17:59</time>
      </address>
      <p>
        <b>Je to definitivní. Tomáš Berdych se během sobotního dne oficiálně rozloučil s tenisovou kariérou, která mu mimo jiné přinesla finále ve Wimbledonu, dva daviscupové tituly nebo čtvrté místo světa. Berdych byl jedním z tenistů, jež na Turnaji mistrů v Londýně zakončili své profesionální působení u bílého sportu. Dodatečného rozloučení se dočkal i Radek Štěpánek.</b>
      </p>
      <p>Oznámení konce kariéry Tomáše Berdycha bylo hlavním bodem slavnostního ceremoniálu. Bývalá světová čtyřka, jež se v posledních letech potýkala s problémy se zády, uzavřela bohatou kariéru na místě, kde hrála pravidelně mezi lety 2010 až 2015.</p>
      <p>Berdych se při vstupu na kurt dočkal ovací vestoje a byl součástí skupiny hráčů, kteří se loučili s profesionálním tenisem letos i v minulých letech. Mezi nimi nechyběl ani Radek Štěpánek, který naposledy hrál profesionální zápas v roce 2017 a byl dlouholetým Berdychovým parťákem v Davis Cupu. Trochu symbolické pak je, že zároveň byl Berdych přítomen při rozlučce Štěpánka v pražské O2 aréně.</p>
      <figure>
        <iframe data-src="https://twitter.com/atptour/status/1195742729793347590?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Na světě je spousta věcí, které si můžete koupit, ale pro nás, tenisty, je jen jeden nejkrásnější moment. Když je u konce zápas, který se hraje v aréně, jako je tady, a vy jste vítěz,“ řekl Berdych při rozloučení. „Takové zážitky jsou pro nás, a i pro mě, nejlepší. Ale je potřeba jít dál. A určitě bude i něco jiného, co mě udělá šťastným.“</p>
      <figure>
        <iframe data-src="https://twitter.com/TennisTV/status/1195743605362765825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>O ukončení kariéry mluvil český tenista v průběhu celého roku, po US Open však přiznal, že už vypotřeboval všechny možnosti, kterými se chtěl vrátit plnohodnotně na okruh. Sezonu chtěl dohrát na několika turnajích, ale zdravotní obtíže s kyčlí a se zády mu znemožnily nastoupit do dalších zápasů.</p>
      <p>O tom, že svou kariéru ukončí v Londýně, se <a href="https://www.tenisovysvet.cz/article/detail/../../../article/detail/10683--berdych-konci-s-tenisem-tecku-za-bohatou-karierou-by-mel-udelat-o-vikendu-v-londyne">objevily informace v průběhu tohoto týdne</a>. V sobotu se konec stal skutečností. Berdych odešel do tenisového důchodu jako vítěz 13 titulů na okruhu ATP, držitel dvou vítězství v Davis Cupu a jako finalista Wimbledonu.</p>
      <figure>
        <iframe data-src="https://twitter.com/TennisTV/status/1195741385053396993?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kromě Berdycha a Radka Štěpánka se na kurtu v Londýně představili také David Ferrer, Victor Estrella Burgos, Max Mirnyj, Marcin Matkowski, Nicolas Almagro, Michajl Južnyj a Marcos Baghdatis, kteří ukončili své kariéry letos či v minulém roce.</p>
      <figure>
        <iframe data-src="https://twitter.com/TennisTV/status/1195741662342995968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Jan Vojkůvka</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10686--zadny-krikloun-ale-tichy-gladiator-kaderka-vzpomina-na-rust-berdycha"/>
        <a href="https://www.tenisovysvet.cz/article/detail/10685--top-uspechy-berdycha-finale-grandslamu-nebo-skvostny-zebricek"/>
        <a href="https://www.tenisovysvet.cz/article/detail/10683--berdych-konci-s-tenisem-tecku-za-bohatou-karierou-by-mel-udelat-o-vikendu-v-londyne"/>
      </related>
    </article>
  </body>
</html>