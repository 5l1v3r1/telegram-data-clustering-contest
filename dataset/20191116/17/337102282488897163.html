<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%AF%D8%A7%D9%85%D9%87-%D8%AA%D9%86%D8%B4%E2%80%8C%D9%87%D8%A7-%D8%AF%D8%B1-%D8%A8%D9%88%D9%84%DB%8C%D9%88%DB%8C%D8%8C-%DB%B5-%DA%A9%D8%B4%D8%A7%D9%88%D8%B1%D8%B2-%D8%B7%D8%B1%D9%81%D8%AF%D8%A7%D8%B1%D8%A7%D9%86-%D9%85%D9%88%D8%B1%D8%A7%D9%84%D8%B3-%D8%AF%D8%B1-%D8%A8%D9%88%D9%84%DB%8C%D9%88%DB%8C-%D8%AF%D8%B1-%D8%AF%D8%B1%DA%AF%DB%8C%D8%B1%DB%8C-%D8%A8%D8%A7-%D9%BE%D9%84%DB%8C%D8%B3-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191116/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-16T17:38:55+00:00"/>
    <meta property="og:title" content="ادامه تنش‌ها در بولیوی، ۵ کشاورز طرفداران مورالس در بولیوی در درگیری با پلیس کشته شدند"/>
    <meta property="og:description" content="بحران سیاسی بولیوی با درگیری بین نیروهای امنیتی و طرفداران اوو مورالس، رئیس جمهورسابق این کشور بالا گرفته است. خبرگزاری فرانسه از کشته شدن ۵ نفر از هواداران رئیس جمهور مستعفی بولیوی و زخمی ‌شدن ده‌ها‌ تن از آنان در اعتراضاتی در مرکز این کشور خبر داده..."/>
  </head>
  <body>
    <article>
      <h1>ادامه تنش‌ها در بولیوی، ۵ کشاورز طرفداران مورالس در بولیوی در درگیری با پلیس کشته شدند</h1>
      <address><time datetime="2019-11-16T17:38:55+00:00">16 Nov 2019, 17:38</time> by <a rel="author">شاهرخ بهزادی</a></address>
      <p>
        <b>بحران سیاسی بولیوی با درگیری بین نیروهای امنیتی و طرفداران اوو مورالس، رئیس جمهورسابق این کشور بالا گرفته است. خبرگزاری فرانسه از کشته شدن ۵ نفر از هواداران رئیس جمهور مستعفی بولیوی و زخمی ‌شدن ده‌ها‌ تن از آنان در اعتراضاتی در مرکز این کشور خبر داده است.</b>
      </p>
      <p>به گزارش خبرگزاری فرانسه ۵ کشاورز در بولیوی که از طرفداران اوو مورالس، رئیس جمهوری پیشین این کشور بودند در درگیری‌ها با پلیس و ارتش در نزدیکی شهر کوچابامبا در مرکز بولیوی کشته شدند.</p>
      <p>مقامات بولیوی کشته شدن هیچ فردی بر اثر خشونت را تأیید نکرده اند و تنها به دستگیری حدود ۱۰۰ نفر اشاره کرده اند. این در حالیست که رسانه‌ها از کشته شدن دست کم ۸ نفر در درگیری‌ها خبر می‌دهند.</p>
      <p>کمیسیون حقوق بشر قاره آمریکا مرگ پنج نفر و زخمی شدن تعداد نامعلومی از شهروندان بولیوی را تأیید کرده است. این کمیسیون با انتشار بیانیه ای، توسل غیر متعارف پلیس و ارتش به زور و به کارگیری سلاح گرم برای سرکوب تظاهرات در بولیوی را محکوم کرده است.</p>
      <p>روز جمعه درگیری‌ها در حومه کوچابامبا روی داد و طی آن هزاران کشاورز با پلیس درگیر شدند. تظاهرکنندگان تلاش می‌کردند خود را به مرکز شهر برسانند و به دولت جدید رئیس جمهور موقت اعتراض کنند. ولی پلیس جلوی آن‌ها را گرفت و اجازه نداد از روی یک پل عبور کنند.</p>
      <p>شاهدان عینی گفته‌اند نیروهای پلیس به سوی تجمع هواداران اوو مورالس شلیک کرده‌اند.</p>
      <p>به دنبال هفته‌ها تظاهرات اعتراضی به نتیجه انتخابات ماه گذشته بولیوی، اوو مورالس، رئیس جمهور این کشور یکشنبه استعفا کرد و به مکزیک رفت. از آن زمان تاکنون شهرهای مختلف بولیوی شاهد تظاهرات طرفداران و مخالفان اوو مورالس است.</p>
      <p>طرفداران اوو مورالس خواستار برگشت او به قدرت هستند. آنها بر این نظر هستند مورالس تحت فشار ارتش و پلیس مجبور به کناره‌گیری شده است.</p>
    </article>
  </body>
</html>