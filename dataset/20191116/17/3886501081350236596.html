<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-svet/119389-kiparska-policija-zalenila-spijunski-kombi-istrazuje-izraelskog-vlasnika?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T17:50:04+00:00"/>
    <meta property="og:title" content="Kiparska policija zalenila 'špijunski' kombi, istražuje izraelskog vlasnika"/>
    <meta property="og:description" content="Kiparska policija je zaplenila kombi koji je navodno natovaren naprednom opremom za nadzor, i saslušava vlasnika Izraelca posle izveštaja medija da je to vozilo oglašavano i iznajmljivano za priskuškivanje i drugo špijuniranje gradjana.Policija je danas saopštila da je pretresla kancelarije izraelske kompanije &quot;Intelleksa&quot; (Intellexa) registrovane na Kipru, protiv koje se vodi istraga zbog mogućeg kršenja zakona o zaštiti privatnosti.Šef policije Kipros Mihaelidis je Radio-stanici &quot;Astra&quot; rekao da vlasti ispituju i Kiprane -  akcionare te izraelske kompanije sa sedištem u Larnaki, i istražuju kako su kombi i oprema za nadzor uopšte uvezeni, prenela je agencija AP.Policijska istraga je pokrenuta pošto su kiparski mediji preneli avgustovski članak agencije &quot;Forbs&quot; o jednom Izraelcu, za koga je rečeno da je bivši oficir obaveštajne službe, koji se hvalio opremom za špijuniranje vrednosti devet miliona dolara u svom kombiju.Taj Izraelac, Tal Dilian, hvalio se da njegova oprema može da &quot;presreće sve komunikacije…"/>
  </head>
  <body>
    <article>
      <h1>Kiparska policija zalenila 'špijunski' kombi, istražuje izraelskog vlasnika</h1>
      <address>
        <time datetime="2019-11-16T17:50:04+00:00">16 Nov 2019, 17:50</time>
      </address>
      <p>Kiparska policija je zaplenila kombi koji je navodno natovaren naprednom opremom za nadzor, i saslušava vlasnika Izraelca posle izveštaja medija da je to vozilo oglašavano i iznajmljivano za priskuškivanje i drugo špijuniranje gradjana.<br/><br/>Policija je danas saopštila da je pretresla kancelarije izraelske kompanije "Intelleksa" (Intellexa) registrovane na Kipru, protiv koje se vodi istraga zbog mogućeg kršenja zakona o zaštiti privatnosti.<br/><br/>Šef policije Kipros Mihaelidis je Radio-stanici "Astra" rekao da vlasti ispituju i Kiprane -  akcionare te izraelske kompanije sa sedištem u Larnaki, i istražuju kako su kombi i oprema za nadzor uopšte uvezeni, prenela je agencija AP.<br/><br/>Policijska istraga je pokrenuta pošto su kiparski mediji preneli avgustovski članak agencije "Forbs" o jednom Izraelcu, za koga je rečeno da je bivši oficir obaveštajne službe, koji se hvalio opremom za špijuniranje vrednosti devet miliona dolara u svom kombiju.<br/><br/>Taj Izraelac, Tal Dilian, hvalio se da njegova oprema može da "presreće sve komunikacije u prečniku od jednog kilometra", objavio je Forbs.<br/><br/>Dilian je tvrdio da njegov kombi, navodno "namenjen policijskim operativcima na terenu", "uz alat za 'hakovanje' Androida (najmasovniji operativni sistem mobilne telefonije), može da prepozna nečije lice gde god taj neko bio, da prisluškuje telefonske pozive i da za svega nekoliko minuta locira sve telefone u čitavoj zemlji".<br/><br/>Kiparska opoziciona levičarska stranka AKEL je u petak zatražila zvanično objašnjenje Vlade.<br/><br/>U hitnom odgovoru, Vlada Kipra je rekla da policija istražuje to pitanje, da su uvoz, proizvodnja, reklamiranje i prodaja takve opreme regulisani Zakonom o zaštiti privatnih komunikacija, a da "taj privrednik posluje na Kipru preko registrovane kompanije koja ima kiparske akcionare".<br/><br/>Prisluškivanje je nezakonito na Kipru, dok se pisana komunikacija može presresti pod određenim okolnostima, ali samo po nalogu suda.</p>
    </article>
  </body>
</html>