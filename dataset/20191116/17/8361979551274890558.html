<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/v-kiyevi-zatrimali-glavu-ukreksimbanku-novini-ukrajini-50053940.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-16T17:00:00+00:00"/>
    <meta property="og:title" content="В Києві затримали главу Укрексімбанку за підозрою у відмиванні доходів. Що про це відомо"/>
    <meta property="og:description" content="Сьогодні, 16 листопада, в Києві затримали голову правління Укрексімбанку Олександра Гриценка."/>
  </head>
  <body>
    <article>
      <h1>В Києві затримали главу Укрексімбанку за підозрою у відмиванні доходів. Що про це відомо</h1>
      <h2>Сьогодні, 16 листопада, в Києві затримали голову правління Укрексімбанку Олександра Гриценка.</h2>
      <address>
        <time datetime="2019-11-16T17:00:00+00:00">16 Nov 2019, 17:00</time>
      </address>
      <p>Вдень ЗМІ повідомили, що<a href="https://nv.ua/ukraine/events/v-kieve-pohitili-glavu-ukreksimbanka-novosti-ukrainy-50053924.html"> в Києві серед дня нібито викрали главу Укрексімбанку Олександра Гриценка.</a> Повідомлялося, що його на очах у дитини забрали в чорний автобус.</p>
      <p>Однак майже відразу <a href="https://nv.ua/ukraine/events/eto-byla-sbu-glavu-ukreksimbanka-ne-pohishchali-on-zaderzhan-50053928.html">прессекретар СБУ Олена Гітлянська заявила</a>, що Гриценка не викрадали, а затримали. «Ніякого викрадення одного з членів правління АТ Укрексімбанк не було. Він був затриманий співробітниками Служби безпеки України за дорученням Генеральної прокуратури України», — повідомила вона</p>
      <p>У СБУ повідомили, що Гриценко є фігурантом кримінальних проваджень за ознаками вчинення злочинів, передбачених ч.1 ст. 255 (створення злочинної організації), ч.5 ст. 191 (розтрата майна або заволодіння ним шляхом зловживання службовим становищем у особливо великих розмірах або організованою групою) і ч.3 ст. 209 (легалізація (відмивання) доходів, одержаних злочинним шляхом, вчинені організованою групою або в особливо великому розмірі) Кримінального кодексу України.</p>
      <p>У СБУ підкреслили, <a href="https://nv.ua/ukr/ukraine/events/u-chomu-pidozryuyut-glavu-ukreksimbanku-novini-ukrajini-50053936.html?preview">що він підозрюється у сприянні легалізації доходів</a>, отриманих незаконним шляхом чиновниками часів Віктора Януковича.</p>
      <p>«Зловживаючи своїм службовим становищем, затриманий вивів з-під арешту майно одного з медіахолдингів. Затримання проходило виключно в рамках чинного законодавства. В даний час затриманий поміщений до ізолятора тимчасового тримання. Йому забезпечено право на захист та спілкування з адвокатами», — йдеться в повідомленні.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/792/original/57c6be275f69791f340e6ae65339dec9.png?stamp=1&amp;q=85&amp;w=115"/>
      </figure>
      <p>Джеймс Брук<br/>Євробонди Укрексімбанку, заборона в'їзду фур у години пік, недобудовані мости</p>
      <p>На думку адвоката Гриценка,<a href="https://nv.ua/ukr/ukraine/events/gricenko-zatrimali-z-porushennyami-novini-ukrajini-50053951.html?preview"> затримання здійснено без постанови суду, з грубими порушеннями закону, </a>за відсутності законних підстав.</p>
      <p>«СБУ коментує влаштований співробітниками цієї спецслужби бандитське викрадення Олександра Гриценка, називаючи його затриманням за дорученням Генеральної прокуратури України», — заявив адвокат.</p>
      <p>Ексзаступник глави Адміністрації президента часів Віктора Януковича Андрій Портнов <a href="https://t.me/PortnovUA/1401">називає</a> Гриценка родичем п’ятого президента України Петра Порошенка. «Саме через нього отримувала безкоштовні розстрочки і безповоротні кредити корпорація Богдан, що належить оточенню Порошенка. І саме він і Гонтарева були ключовими учасниками розкрадань коштів Укроборонпрому», − заявив Портнов.</p>
      <p>Укрексімбанк створено в 1992 році. Його чистий прибуток за підсумками січня-вересня 2019 року становив 2,27 млрд грн — в 2,2 раза більше, ніж за аналогічний період минулого року. За даними НБУ, на 1 липня 2019 року за розміром загальних активів (221,300 млрд грн) банк посідав третє місце серед 76 банків, що діяли в країні.</p>
      <p>Читайте також:<br/><a href="https://nv.ua/ukr/ukraine/politics/brati-kljujevi-ne-lishe-unikajut-pokarannja-jim-dopomagaje-vivoditi-z-ukrajini-groshi-derzhavnij-ukreksimbank-101256.html">&amp;nbspБрати Клюєви не лише уникають покарання - їм допомагає виводити з України гроші державний Укрексімбанк</a></p>
      <p>Олександра Гриценка 1 серпня 2014 року призначила на посаду голови правління Наглядова рада Укрексімбанку. Його представила тоді глава НБУ Валерія Гонтарева. Гриценко змінив на цій посаді Віталія Білоуса, який очолював Укрексімбанк з початку 2013 року. Повноваження він отримав 15 серпня 2014 року — безстроково.</p>
      <p>8 липня 2019 року в Києві відбулося перше засідання нової наглядової ради Укрексімбанку. Її <a href="https://nv.ua/ukr/biz/finance/golovoyu-naglyadovoji-radi-ukreksimbanku-stav-avstriyec-yakogo-pov-yazuyut-z-kurchenkom-u-nbu-vidpovili-50032071.html">головою обрали австрійця Пауля Торстена.</a> Виконавчий директор Центру протидії корупції Дар’я Каленюк <a href="https://www.facebook.com/dkaleniuk/posts/10157395413309188">зазначила</a> в Facebook, що Тортсен «довгий час працював довіреною особою у сім'ї Азарових і у [олігарха Сергія] Курченка». Потім <a href="https://nv.ua/ukr/biz/finance/nacbank-vidhiliv-kandidaturu-golovi-naglyadovoji-radi-ukreksimbanku-novini-ukrajini-50038343.html">Нацбанк відмовив у погодженні кандидатури</a> незалежного директора, голови наглядової ради <a href="https://nv.ua/ukr/tags/%D1%83%D0%BA%D1%80%D0%B5%D0%BA%D1%81%D1%96%D0%BC%D0%B1%D0%B0%D0%BD%D0%BA.html">АТ Укрексімбанк</a> Торстена Пауля.</p>
      <p>Згідно з рейтингом Fitch, <a href="https://nv.ua/ukr/biz/finance/privatbank-oshchadbank-ukreksimbank-i-ukrgazbank-fitch-pidtverdilo-reytingi-derzhbankiv-50033037.html">Укрексімбанк отримав довгостроковий рейтинг дефолту на рівні В-.</a></p>
    </article>
  </body>
</html>