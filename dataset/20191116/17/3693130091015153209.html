<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/tofas-galatasaray-i-maglup-etti-1207554.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-16T17:29:00+00:00"/>
    <meta property="og:title" content="TOFAŞ, Galatasaray'ı mağlup etti"/>
    <meta property="og:description" content="TOFAŞ Basketbol Genç Takımı, Basketbol Gençler Ligi 8. haftasında evinde Galatasaray'ı 71-58 yenerek evinde kazanma geleneğini sürdürdü ve bu sezonki 7. galibiyetine imza attı."/>
  </head>
  <body>
    <article>
      <h1>TOFAŞ, Galatasaray'ı mağlup etti</h1>
      <h2>TOFAŞ Basketbol Genç Takımı, Basketbol Gençler Ligi 8. haftasında evinde Galatasaray'ı 71-58 yenerek evinde kazanma geleneğini sürdürdü ve bu sezonki 7. galibiyetine imza attı.</h2>
      <address>
        <time datetime="2019-11-16T17:29:00+00:00">16 Nov 2019, 17:29</time>
      </address>
      <p><b>Basketbol Gençler Ligi</b> (<b>BGL</b>) 8. hafta karşılaşmasında <b>TOFAŞ</b>, <b>Galatasaray</b>'ı ağırladı. <b>Bursa Atatürk Spor Salonu</b>'nda oynanan maça Emir Eid, Batın Tuna, Ata Can Atsüren, Ömer Yavaş, Berkcan Keskindemir beşiyle başlayan Mavi Yeşilliler, ilk sayılarını Ata Can ile buldu. Berkcan, Batın Tuna ve Ata Can'ın sayılarıyla 5. dakikada 10-9 üstün durumda olan Bursa temsilcisi, Ömer Yavaş ve Bora Satır'ın skor katkısıyla üstünlüğünü korudu ve ilk çeyreği Ata Can Atsüren'in son saniye üçlüğüyle 20-18 önde tamamladı.</p>
      <p>Konuk ekip ikinci periyodun başında Ozan Koşi'nin basketleriyle üstünlüğü sağlasa da TOFAŞ Basketbol Takımı, Ömer Yavaş, Bora Satır ve Batın Tuna'nın elinden bulduğu sayılarla 13. dakikada yeniden öne geçti: 28-22. Berkan Aksu'nun sayıları 16. dakika içinde farkı 9'a (33-24) çıkartırken, Berke Büyüktuncel'in basketi sonrası devre 35-33 Mavi Yeşillilerin üstünlüğüyle sonuçlandı.</p>
      <p>Üçüncü periyot karşılıklı sayılarla başlarken, Berkcan, Ömer Yavaş ve Ata Can'ın sayıları sonrası 23. dakika 40-40 eşitlikle geçildi. Ömer Yavaş'ın oyuna ağırlığını koymasıyla 28. dakikada 45-44 bir kez daha üstünlüğü sağlayan ev sahibi takım, Batın Tuna'nın üç sayılık basketiyle son çeyreğe 49-44 önde girdi.</p>
      <p>Dördüncü periyotta da ilk sayısını Ata Can'ın üçlüğüyle bulan Semih Soğuksu'nun öğrencileri, Ömer ve Bora'nın basketleriyle bitime 5.50 kala farkı çift hanelere (59-48) çıkardı. Batın Tuna ve Bora Satır'ın üçlüklerinin yanında kalan bölümde Ata Can Atsüren ve Ömer Yavaş'tan skor katkısı alan TOFAŞ, parkeden 71-58 galip ayrıldı.</p>
      <p>Galatasaray karşısında TOFAŞ'ta Ömer Yavaş 18 sayı-10 ribaund; Batın Tuna 13 sayı-10 ribaund ile double-double yaparken; Ata Can Atsüren 15 sayı ve Bora Satır da 12 sayı kaydetti.</p>
      <p><b>TOFAŞ Basketbol Genç Takımı</b>, BGL 9. hafta mücadelesinde 24 Kasım Pazar günü Teşvikiye'ye konuk olacak. Caferağa Spor Salonu'ndaki maç saat saat 17.00'de başlayacak.</p>
    </article>
  </body>
</html>