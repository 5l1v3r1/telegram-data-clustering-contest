<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621694/%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%A7%DB%8C%D8%B1%D8%A7%D9%86-%DA%86%D9%86%D8%AF%DB%8C%D9%86-%D9%86%D9%81%D8%B1-%DA%A9%D8%B4%D8%AA%D9%87-%D9%88-%D8%B2%D8%AE%D9%85%DB%8C-%D8%B4%D8%AF%D9%86%D8%AF-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T17:41:00+00:00"/>
    <meta property="og:title" content="اعتراض به افزایش قیمت بنزین در شهرهای ایران؛ چندین نفر کشته و زخمی شدند+عکس"/>
    <meta property="og:description" content="مردم در برخی شهرهای ایران نسبت به افزایش قیمت بنزین اعتراض کردند. برخی خبرها حاکی از کشته شدن برخی شهروندان در این اعتراض‌ها است. گفته شده چندین نفر در سیرجان، بهبهان، خرمشهر، کرج، اصفهان و مناطق کردنشین، کشته و برخی نیز زخمی شدند. فرماندار سیرجان کشته و زخمی شدن چندین نفر در اعتراضات این شهر را تائید کرده است. گفته شده که در بهبهان حدود 4 نفر کشته شدند. اعتراضات در برخی شهرها گسترش و به خشونت کشیده شده است."/>
  </head>
  <body>
    <article>
      <h1>اعتراض به افزایش قیمت بنزین در شهرهای ایران؛ چندین نفر کشته و زخمی شدند+عکس</h1>
      <h2>این خبر در حال بروزرسانی است</h2>
      <address>
        <time datetime="2019-11-16T17:41:00+00:00">16 Nov 2019, 17:41</time>
      </address>
      <p>
        <i>مردم در برخی شهرهای ایران نسبت به افزایش قیمت بنزین اعتراض کردند. برخی خبرها حاکی از کشته شدن برخی شهروندان در این اعتراض‌ها است. گفته شده چندین نفر در سیرجان، بهبهان، خرمشهر، کرج، اصفهان و مناطق کردنشین، کشته و برخی نیز زخمی شدند. فرماندار سیرجان کشته و زخمی شدن چندین نفر در اعتراضات این شهر را تائید کرده است. گفته شده که در بهبهان حدود 4 نفر کشته شدند. اعتراضات در برخی شهرها گسترش و به خشونت کشیده شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روز جمعه تجمع‌های اعتراضی در برخی شهرهای ایران نسبت به افزایش قیمت بنزین برگزار شد. این اعتراض ها امروز شنبه 25 آبان نیز ادامه و گسترش یافته است. تجمعاتی در شهرهایی از جمله اهواز، شوشتر، دزفول، گچساران، آبادان، خرمشهر، ماهشهر، شیراز، بندرعباس، گرگان،‌ خرم‌آباد،‌ قم،‌ ایلام، کرج، سنندج، ‌دورود، قزوین، اراک، مهدیشهر،‌ گرمسار، شاهرود و ... در اعتراض به سهمیه‌بندی و گران شدن بنزین انجام شد.</p>
      <p>به گزارش <b>آفتاب‌نیوز</b>؛ روز جمعه در شهرهای اهواز، امیدیه، شوشتر، ماهشهر، بهبهان و خرمشهر در استان خوزستان و همچنین بیرجند، مشهد، سیرجان و شیراز برخی شهروندان نسبت به افزایش قیمت بنزین تجمع‌هایی اعتراضی برگزار کردند.</p>
      <p>براساس گزارش‌ها، دسترسی شهروندان به اینترنت نیز در برخی شهرها دچار اختلال شده است. به نظر می‌رسد که دسترسی کاربران ایرانی به اینترنت جهانی قطع شده است. کاربران تنها دسترسی به اینترنت و سایت‌های داخلی را دارند.</p>
      <figure>
        <img src="https://aftabnews.ir/files/fa/news/1398/8/24/359631_134.jpg"/>
      </figure>
      <p>براساس ویدئوها و تصاویری که در فضای مجازی منتشر شده است، در این تجمع ها مردم شعارهایی در انتقاد از افزایش قیمت بنزین سر داده‌اند.</p>
      <p>اعتراض در شیراز</p>
      <figure>
        <img src="https://aftabnews.ir/files/fa/news/1398/8/24/359669_558.jpg"/>
      </figure>
      <figure>
        <img src="https://aftabnews.ir/files/fa/news/1398/8/24/359659_758.jpg"/>
      </figure>
      <p>اعتراض در بهبهان</p>
      <figure>
        <img src="https://aftabnews.ir/files/fa/news/1398/8/24/359663_817.jpg"/>
      </figure>
      <p>اعتراض در اهواز</p>
      <figure>
        <img src="https://aftabnews.ir/files/fa/news/1398/8/24/359680_734.jpg"/>
      </figure>
      <p>خبرگزاری فارس نیز در همین باره نوشته است: تجمعات اعتراضی به افزایش قیمت بنزین بعداز ظهر امروز جمعه در چند شهر کشور صورت گرفت که برخی از این تجمعات با پادرمیانی مردم و پلیس پایان یافت. در شهرهای خوزستان و سیرجان کرمان این اعتراضات بیشتر بوده است. در اهواز تجمعات ۱۰۰ تا ۱۵۰ نفره در چند نقطه شهر برگزار شد که معترضین در واکنش به افزایش قیمت بنزین شعار می دادند.</p>
      <p>بعضی از تجمعات با پادرمیانی مردم و پلیس پایان یافته اما همچنان در چند نقطه ترافیک ناشی از اعتراضات وجود دارد.</p>
      <p>در مشهد نیز ترافیک ناشی از اعتراضات بنزین تعدادی از مردم و راننده ها گزارش شده است.</p>
      <figure>
        <img src="https://aftabnews.ir/files/fa/news/1398/8/24/359642_519.png"/>
      </figure>
      <p>در سیرجان کرمان نیز اعتراضات مشابهی در حال برگزاری است. برخی رسانه‌ها مدعی شدند که یک نفر در این اعتراضات کشته شده است. فرماندار سیرجان این خبر را تائید کرده است.</p>
      <figure>
        <img src="https://aftabnews.ir/files/fa/news/1398/8/24/359645_500.jpg"/>
      </figure>
      <p>خبرگزاری فارس نوشته است: عمده اعتراضات در دسته های حدودا ۵۰ تا ۱۵۰ نفره انجام شده است و تاکنون شعارهای سیاسی چندانی گزارش نشده و بیشتر اعتراضات و شعارها مربوط به افزایش دفعتی قیمت بنزین است.</p>
      <p>همچنین براساس تصاویر منتشر شده در فضای مجازی، یک پمپ‌بنزین در شهر سیرجان به آتش کشیده شده است.</p>
      <figure>
        <img src="https://aftabnews.ir/files/fa/news/1398/8/24/359662_518.jpg"/>
      </figure>
      <p>اعتراضات به افزایش قیمت بنزین در بیرجند</p>
      <figure>
        <img src="https://aftabnews.ir/files/fa/news/1398/8/24/359654_487.jpg"/>
      </figure>
      <figure>
        <img src="https://aftabnews.ir/files/fa/news/1398/8/24/359653_711.jpg"/>
      </figure>
      <p>
        <b>حمله به یک انبار نفتی</b>
      </p>
      <p>خبرگزاری ایرنا نیز نوشته است: تغییرات در قیمت بنزین و سهمیه‌بندی اعمال شد سبب شد تا در برخی شهرها تجمع‌هایی شکل بگیرد. در مشهد از حدود ساعت ۱۹ آمدوشد کند خودروها و حضور ده‌ها نفر معترض در محدوده تقاطع بلوار وکیل‌آباد و خیابان دانشجو بود که با تذکرات پلیس و برخی شهروندان این اعتراض پایان یافت. در بیرجند نیز اعتراض‌های پراکنده‌ای در سطح شهر انجام شد. در سیرجان اما اعتراضات شدید بود و در این میان تهاجم عده‌ای از افراد، به انبار نفتی این شهر و با هدف آتش زدن آن، با واکنش نیروی انتظامی ناکام ماند.</p>
      <p>در اهواز نیز تجمع شهروندان معترض به افزایش قیمت و توقف خودروها در دو خیابان این شهر باعث دشواری رفت و آمد شد که با تذکرات نیروی انتظامی تجمع پایان یافت. همچنین در محور شوشتر- دزفول نیز تجمع اعتراضی که همراه با دشواری رفت و آمد در محور شوشتر - دزفول بود تا پایان شب برطرف شد. در گچساران نیز مردم با تجمعی آرام در دوگنبدان به افزایش قیمت بنزین اعتراض کردند. مردم معترض در آبادان، خرمشهر و ماهشهر نیز در بخش‌هایی از شهر در اعتراض حضور یافتند. شیراز و بندرعباس نیز با تجمع محدودِ اعتراضی روبرو بود که تا پایان شب پایان یافت.</p>
      <p>
        <b>عامل انتشار خبر جعلی دستگیر شد</b>
      </p>
      <p>معاون اجتماعی فرماندهی انتظامی هرمزگان نیز تصویری که با مضمون آتش زدن یک پمپ بنزین در بندرعباس در فضای مجازی منتشر شده را جعلی و غیر واقعی عنوان کرده و از دستگیری عامل انتشار آن خبرداد.</p>
      <p>سرهنگ سعید شفیعی در این خصوص گفت: تصویری جعلی که در فضای مجازی تحت عنوان «آتش زدن پمپ بنزین بندر عباس» منتشر شد، صحت ندارد و در واقعیت این عکس متعلق به آتش سوزی یک پمپ بنزین در ایالت میسوری آمریکا در سال ۲۰۱۴ است. از زمان اجرای طرح سهمیه بندی و افزایش قیمت سوخت تا کنون هیچ گونه مشکل امنیتی در این زمینه در استان گزارش نشده است.</p>
      <p>
        <b>ناجا: شرایط در کشور آرام است</b>
      </p>
      <p>مرکز اطلاع‌رسانی ناجا با اشاره به برخی اعتراضات و ناآرامی‌ها در شب گذشته در برخی مناطق کشور اعلام کرد: در حال حاضر شرایط آرام است و مشکل خاصی در کشور وجود ندارد. براساس این اطلاعیه افراد تجمع‌کننده در برخی نقاط مطالباتی داشتند که با آنها صحبت شده است و در حال حاضر مشکلی وجود ندارد.</p>
      <p>به گزارش آفتاب‌نیوز؛ با تصمیم اخیر سران قوا، بنزین از بامداد امروز جمعه سهمیه‌بندی شد. بر این اساس سهمیه شخصی خودروهای شخصی ماهانه ۶۰ لیتر در نظر گرفته شده است. قیمت بنزین سهمیه‌ای نیز لیتری ۱۵۰۰ تومان، بنزین غیرسهمیه‌ای لیتری ۳۰۰۰ تومان و بنزین سوپر ۳۵۰۰ تومان تعیین شده است.</p>
      <p>همزمان دولت اعلام کرد برای جلوگیری از فشار اقتصادی به مردم، علاوه بر یارانه نقدی، مبلغ ۵۵ تا ۲۰۰ هزار تومان به خانواده های ۱ تا ۵ نفره پرداخت خواهد کرد.</p>
      <p>
        <b>ادامه اعتراضات در روز شنبه، 25 آبان</b>
      </p>
      <p>اعتراض مردم نسبت به افزایش قیمت بنزین در برخی شهرهای ایران امروز شنبه، 25 آبان نیز برگزار شده است.</p>
      <p>براساس گزارش‌ها، در شهرهای کرمانشاه، کرج، سمنان، یاسوج، اراک، رشت، ساری، بابل، بوشهر، سنندج، خرم آباد، اصفهان، شیراز، ارومیه، تبریز و... مردم نسبت به افزایش قیمت بنزین تجمع‌های اعتراضی برگزار کردند.</p>
      <p>همچنین تجمعات پراکنده‌ای در برخی نقاط تهران برگزار شده است.</p>
      <p>
        <b>وزارت کشور: عده‌ای با پخش کلیپ‌های سنوات قبل، موجب ترویج فضای ناامنی می‌شوند</b>
      </p>
      <p>صیدال فعال، رئیس مرکز فوریت های امنیتی، اطلاعات و اخبار وزارت کشور در واکنش به اخبار اعتراض‌ها، اعلام کرد: پس از اجرای برنامه تغییر قیمت بنزین، زمینه سوءاستفاده و شایعه پراکنی عده ای در فضای مجازی ایجاد شده است و در این راستا معاندین نیز در جهت بزرگ نمایی رویدادها و برای دست یابی به اهداف ضد مردمی خود، اقدام به شایعه سازی و دروغ پراکنی می کنند.</p>
      <p>فعال در همین زمینه ادامه داد: پخش کلیپ های مربوط به سنوات قبل در فضای مجازی از جمله این اقدامات است که این حرکت موجب ترویج فضای بی اعتمادی و ناامنی در سطح جامعه می شوند. به عنوان نمونه پخش کلیپ مربوط به چند مورد آتش سوزی سال های گذشته که ناشی از تحریق های غیرعمدی بوده، با ادعای کاملا دروغ آتش سوزی در پمپ بنزین در یک خیابان تهران و یا در یکی دو شهر دیگر، که همچنان که از سوی خبرگزاری های مختلف اعلام شد، به هیچ عنوان واقعیت ندارد.</p>
      <p>رئیس مرکز فوریت های امنیتی، اطلاعات و اخبار وزارت کشور تصریح کرد: البته شهروندان، هر خبری که در فضای مجازی منتشر می‌شود را باور نمی کنند و حتماً نسبت به صحت و سقم اخبار تحقیق می کنند. طبیعتا اخبار موثق از سوی خبرگزاری‌های رسمی و پایگاه های معتبر خبری منتشر و یا بازنشر می شود. افرادی که اقدام به شایعه‌پراکنی در فضای مجازی و شبکه‌های اجتماعی می کنند، از جمله مطابق با مواد ۷۴۴، ۷۴۵ و ۷۴۶ قانون مجازات اسلامی، پاسخگوی اقدامات خود خواهند بود. مرکز فوریت های امنیتی، اطلاعات و اخبار وزارت کشور بر تمامی پدیده ها و حوادث امنیتی اشراف کامل، دقیق و سریع دارد.</p>
      <figure>
        <img src="https://aftabnews.ir/files/fa/news/1398/8/25/359854_940.jpg"/>
      </figure>
      <figure>
        <img src="https://aftabnews.ir/files/fa/news/1398/8/25/359855_229.jpg"/>
      </figure>
      <figure>
        <img src="https://aftabnews.ir/files/fa/news/1398/8/25/359856_980.jpg"/>
      </figure>
      <p>ماشین آب‌پاش در اعتراضات بوشهر</p>
      <figure>
        <img src="https://aftabnews.ir/files/fa/news/1398/8/25/359908_964.jpg"/>
      </figure>
      <p>
        <a href="https://aftabnews.ir/fa/news/621805/%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%B3%DB%8C%D8%B1%D8%AC%D8%A7%D9%86-%DB%8C%DA%A9-%DA%A9%D8%B4%D8%AA%D9%87-%D9%88-%DA%86%D9%86%D8%AF-%D8%B2%D8%AE%D9%85%DB%8C-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%B4%D9%84%DB%8C%DA%A9-%D8%AA%DB%8C%D8%B1-%D9%87%D9%88%D8%A7%DB%8C%DB%8C">
          <b>یک کشته و چند زخمی در اعتراضات سیرجان</b>
        </a>
      </p>
      <p>سرپرست فرمانداری سیرجان (استان کرمان) توضیحاتی در خصوص حوادث شب گذشته در این شهرستان داد.</p>
      <p>"محمد محمودآبادی" در خصوص تجمعاتی که در شهرستان سیرجان طی شب گذشته پس از افزایش قیمت بنزین رخ داده گفت: متاسفانه عده‌ای از این تجمع مسالمت‌امیز سوء استفاده کردند و یکسری اموال عمومی را تخریب و به برخی پمپ بنزین‌ها خسارتی وارد کرده و قصد داشتند به مخازن اصلی شرکت نفت دسترسی داشته باشند و آنها را به آتش بکشند که با مقاومت نیروهای امنیتی، انتظامی، سپاه و بسیج روبرو و عقب نشینی کردند.</p>
      <p>سرپرست ویژه فرمانداری سیرجان ادامه داد: در این میان یکسری افراد مجروح شدند که در حال بررسی این موضوع هستیم که این افراد به چه شکل مجروح شدند و نمی‌توانیم با یقین صد در صدی گفت که با تیر مستقیم نیروهای امنیتی یا از جای دیگر مجروح شدند زیرا برخی‌ها از پشت و برخی نیز از بغل ضربه خوردند ضمن آنکه تاکید داریم که هیچ کدام از نیروهای امنیتی دستور شلیک مستقیم را نداشتند و فقط برای حفاظت از مخازن حساس سوخت کشور مجوز شلیک تیر هوایی را داشتند که این کار را نیز انجام داده‌اند. متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر و اکنون در پزشکی قانونی شهرستان سیرجان در حال بررسی این موضوع هستیم و هر زمانی که دلیل فوت این شخص مشخص شود، اعلام خواهیم کرد ضمن آنکه باید عنوان کرد که این فرد از مردم عادی بوده است.</p>
      <p>
        <b>ارتباط ایرانیان با اینترنت جهانی قطع شده است؟</b>
      </p>
      <p>در پی اعتراضات مردم به گرانی بنزین در شهر‌های ایران، اینترنت کشور دچار اختلال گسترده شده است.</p>
      <p>به نظر می‌رسد که دسترسی کاربران ایرانی به اینترنت جهانی قطع شده است. کاربران تنها دسترسی به اینترنت و سایت‌های داخلی را دارند.</p>
      <p>گفته شده تا کنون چندین نفر در این اعتراضات کشته و زخمی شده اند.</p>
    </article>
  </body>
</html>