<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/16/shiv-sena-accuses-bjp-of-horse-trading-attempts.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T17:13:00+00:00"/>
    <meta property="og:title" content="മഹാരാഷ്ട്രയിൽ മാച്ച് ഫിക്‌സിങ്ങിനു സമാന സാഹചര്യം: വിമർശിച്ച് ശിവസേന"/>
    <meta property="og:description" content="മുംബൈ ∙ രാഷ്ട്രപതി ഭരണത്തിന്റെ മറവിൽ മഹാരാഷ്ട്രയിൽ ബിജെപി കുതിരക്കച്ചവടത്തിന് ഒരുങ്ങുകയാണെന്ന് ശിവസേന. 119 എംഎൽഎമാരുടെ പിന്തുണയുണ്ടെന്നും Like.Maharashtra. Maharashtra Election. BJP. Shiv Sena . NCP. Congress. Horse-Trading. Bhagat Singh Koshyari.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മഹാരാഷ്ട്രയിൽ മാച്ച് ഫിക്‌സിങ്ങിനു സമാന സാഹചര്യം: വിമർശിച്ച് ശിവസേന</h1>
      <address><time datetime="2019-11-16T17:13:00+00:00">16 Nov 2019, 17:13</time> by <a rel="author">മനോരമ ലേഖകൻ</a></address>
      <p>മുംബൈ ∙ രാഷ്ട്രപതി ഭരണത്തിന്റെ മറവിൽ മഹാരാഷ്ട്രയിൽ ബിജെപി കുതിരക്കച്ചവടത്തിന് ഒരുങ്ങുകയാണെന്ന് ശിവസേന. 119 എംഎൽഎമാരുടെ പിന്തുണയുണ്ടെന്നും ഉടനെ ബിജെപി മഹാരാഷ്ട്രയിൽ സർക്കാർ രൂപീകരിക്കുമെന്ന മഹാരാഷ്ട്ര അധ്യക്ഷൻ ചന്ദ്രകാന്ത് പാട്ടീലിന്റെ പ്രസ്താവന ഉയർത്തിക്കാട്ടിയാണു സേനയുടെ രൂക്ഷവിമർശനം. സർക്കാർ രൂപീകരണം അന്തിമഘട്ടത്തിലാണെന്ന് പറയുമ്പോഴും ബിജെപിയെ കടന്നാക്രമിക്കുകയാണ് സേന.</p>
      <p>‘105 സീറ്റുകൾ മാത്രമാണ് അവർക്കു ലഭിച്ചത്, സർക്കാരുണ്ടാക്കാൻ ഭൂരിപക്ഷമില്ലെന്ന് ഗവർണറോട് പറഞ്ഞവർ എങ്ങനെയാണ് ഇപ്പോൾ സർക്കാർ രൂപീകരിക്കുന്നത്’– മുഖപത്രമായ സാമ്നയിലെ ലേഖനത്തിലൂടെ ശിവസേന ചോദിച്ചു. റിപ്പോർട്ടുകൾ അനുസരിച്ച് മഹാരാഷ്ട്രയിൽ സർക്കാർ രൂപീകരണത്തിൽ അനിശ്ചിതത്വം തുടരുകയാണ്. സർക്കാർ‌ രൂപീകരണത്തിനുള്ള അവകാശവാദവുമായി യുപിഎ– ശിവസേന സഖ്യം ഇന്നു ഗവർണറെ കാണില്ല.</p>
      <p>നാലിനു നിശ്ചയിച്ചിരുന്ന കൂടിക്കാഴ്ച മാറ്റി. മഹാരാഷ്ട്രയിൽ കുതിരക്കച്ചവടം തടയാനുള്ള സാധ്യതകൾ മുന്നിൽകണ്ട് അതീവ ജാഗ്രതയോടെയാണ് കോൺഗ്രസും ശിവസേനയും നീങ്ങുന്നത്. എംഎൽമാരെ സുരക്ഷിത സ്ഥാനത്തേക്കു മാറ്റി. ക്രിക്കറ്റിലും രാഷ്ട്രീയത്തിലും എന്തും സംഭവിക്കാമെന്ന കേന്ദ്രമന്ത്രി നിതിൻ ഗഡ്കരിയുടെ പ്രസ്താവനയെയും സേന പരിഹസിച്ചു. ക്രിക്കറ്റിൽ ഇപ്പോൾ കളിയെക്കാൾ കൂടുതൽ കച്ചവടമാണ് ഉള്ളത്. ക്രിക്കറ്റിലെ മാച്ച് ഫിക്സിങ്ങിനു സമാനമായ സാഹചര്യം മഹാരാഷ്ട്രയിൽ നിലനിൽക്കുന്നുണ്ട് എന്നാകാം ഗഡ്കരി ഉദ്ദേശിച്ചിട്ടുണ്ടാവുക.</p>
      <p>ക്രിക്കറ്റിൽ ഒത്തുകളിയും ക്രമക്കേടുകളും വ്യാപകമായി നടക്കുന്നുണ്ട്. പലപ്പോഴും ജയത്തെക്കുറിച്ച് ഇത്തരക്കാർക്കു സംശയം ഉണ്ടാകാറില്ല. സ്വന്തം കഴിവിൽ വിശ്വാസമില്ലാത്തവരും തോൽക്കുമെന്ന ഉറപ്പുള്ളവരുമാണ് ക്രിക്കറ്റിൽ ഒത്തുകളിക്കുന്നത്. ബിജെപിയുടെ കാര്യത്തിൽ ഈ ഉപമ കൃത്യമാണെന്നും സാമ്ന പരിഹസിക്കുന്നു. മഹാരാഷ്ട്രയിൽ മാച്ച്ഫിക്സിങ്ങാണ് ഗഡ്കരിയുടെ നേതൃത്വത്തിൽ നടക്കുന്നതെന്നും സേന കുറ്റപ്പെടുത്തി.</p>
      <p>ചന്ദ്രകാന്ത് പാട്ടീലിനൊപ്പം തന്നെ അമിത് ഷായും ബിജെപി തന്നെ മഹാരാഷ്ട്രയിൽ ഭരിക്കുമെന്നാണ് അവകാശപ്പെട്ടത്. 288 അംഗ നിയമസഭയിൽ കേവല ഭൂരിപക്ഷം തെളിയിക്കുമെന്നു അദ്ദേഹം വെല്ലുവിളിക്കുകയും ചെയ്തു. രാഷ്ടപതി ഭരണത്തിനു മുൻപ് ഭൂരിപക്ഷമില്ലാത്തവർക്കു രാഷ്ട്രതി ഭരണത്തിനു ശേഷം ഭൂരിപക്ഷം എവിടെ നിന്നു വന്നു? രാഷ്ട്രപതി ഭരണം കുതിരക്കച്ചവടത്തിനുള്ള മറയാണോയെന്നു നിങ്ങൾ വ്യക്തമാക്കണം– ശിവസേന ആവശ്യപ്പട്ടു.</p>
      <p><b>English Summary</b>: "Like Match-Fixing...": Shiv Sena Accuses BJP Of Horse-Trading Attempts</p>
    </article>
  </body>
</html>