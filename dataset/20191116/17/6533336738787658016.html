<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/ldquo-mi-mangio-mani-ogni-giorno-essere-stato-ospite-219229.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-16T17:55:00+00:00"/>
    <meta property="og:title" content="Dopo le accuse di rapporti sessuali con una minorenne, il principe andrea si difende alla bbc"/>
    <meta property="og:description" content="“MI MANGIO LE MANI OGNI GIORNO PER ESSERE STATO OSPITE DI EPSTEIN” - DOPO LE ACCUSE DI RAPPORTI SESSUALI CON UNA MINORENNE, IL PRINCIPE ANDREA SI E’ CONCESSO ALLA BBC PER UN’INTERVISTA AUTOPULENTE: “HO MESSO IN IMBARAZZO TUTTI” - LA DIFESA SMEMORATA: NON RICORDAVA DI AVER MAI INCONTRATO VIRGINIA ROBERTS GIUFFRE, UNA DELLE ACCUSATRICI DI EPSTEIN, CHE HA DICHIARATO DI ESSERE STATA OBBLIGATA AD AVERE RAPPORTI SESSUALI CON LUI TRA IL 1999 E IL 2002…"/>
  </head>
  <body>
    <article>
      <h1>Dopo le accuse di rapporti sessuali con una minorenne, il principe andrea si difende alla bbc</h1>
      <address>
        <time datetime="2019-11-16T17:55:00+00:00">16 Nov 2019, 17:55</time>
      </address>
      <p>
        <b>
          <b>“MI MANGIO LE MANI OGNI GIORNO PER ESSERE STATO OSPITE DI EPSTEIN” - DOPO LE ACCUSE DI RAPPORTI SESSUALI CON UNA MINORENNE, IL PRINCIPE ANDREA SI E’ CONCESSO ALLA BBC PER UN’INTERVISTA AUTOPULENTE: “</b>
          <b>HO MESSO IN IMBARAZZO TUTTI” - LA DIFESA SMEMORATA: NON RICORDAVA DI AVER MAI INCONTRATO VIRGINIA ROBERTS GIUFFRE, UNA DELLE ACCUSATRICI DI EPSTEIN, CHE HA DICHIARATO DI ESSERE STATA OBBLIGATA AD AVERE RAPPORTI SESSUALI CON LUI TRA IL 1999 E IL 2002…</b>
        </b>
      </p>
      <hr/>
      <p>Da <a href="https://www.lastampa.it/">https://www.lastampa.it/</a></p>
      <figure>
        <a href="https://www.dagospia.com/mediagallery/Dago_fotogallery-255654/1239308.htm">
          <img src="https://cdn-static.dagospia.com/img/foto/11-2019/il-principe-andrea-1239308.jpg"/>
        </a>
        <figcaption>IL PRINCIPE ANDREA</figcaption>
      </figure>
      <p>Il principe Andrea ha accettato di rispondere a viso aperto ai sospetti (negati) su rapporti sessuali con una ragazza non ancora maggiorenne sollevati nei suoi confronti in relazione ai rapporti con Jeffrey Epstein: il miliardario americano, amico di numerose personalità dell'establishment economico e politico internazionale, nonché sostenitore dei democratici Usa, morto in cella nei mesi scorsi dopo essere stato travolto da accuse di pedofilia e riduzione in schiavitù di ragazze trattenute per anni nelle sue residenze.</p>
      <figure>
        <a href="https://www.dagospia.com/mediagallery/Dago_fotogallery-255654/1202891.htm">
          <img src="https://cdn-static.dagospia.com/img/foto/08-2019/il-principe-andrea-con-virginia-roberts-1202891.jpg"/>
        </a>
        <figcaption>IL PRINCIPE ANDREA CON VIRGINIA ROBERTS</figcaption>
      </figure>
      <p>Il duca di York si è sottoposto a un'intervista che andrà in onda domani sera sulla Bbc senza domande concordate o veti di sorta, come fa sapere Emily Maitlis, anchorwoman del programma Newsnight. Si tratta del primo confronto pubblico diretto dopo le accuse di una delle testimoni-vittime del caso Epstein: Virginia Roberts - ora Virginia Giuffre - che ha denunciato d'essere stata forzata a fare sesso tre volte fra il '99 (quando era ancora minorenne) e il 2002 con il terzogenito della regina Elisabetta a Londra, a New York e ai Caraibi.</p>
      <figure>
        <a href="https://www.dagospia.com/mediagallery/Dago_fotogallery-255654/1202668.htm">
          <img src="https://cdn-static.dagospia.com/img/foto/08-2019/il-principe-andrea-1202668.png"/>
        </a>
        <figcaption>il principe andrea</figcaption>
      </figure>
      <p>«Mi mangio le mani ogni giorno per essere stato ospite a casa di Jeffrey Epstein» ha affermato il principe Andrea, terzogenito della regina Elisabetta. «Sono stato da lui e per questo mi mangio le mani ogni giorno», ha ammesso il terzogenito della regina Elisabetta, spiegando che questo «non e' qualcosa che ci si aspetta da un membro della famiglia reale; noi sosteniamo i piu' alti standard e comportamenti e, semplicemente, ho messo in imbarazzo tutti».</p>
      <figure>
        <a href="https://www.dagospia.com/mediagallery/Dago_fotogallery-255654/1202666.htm">
          <img src="https://cdn-static.dagospia.com/img/foto/08-2019/il-principe-andrea-1202666.png"/>
        </a>
        <figcaption>il principe andrea</figcaption>
      </figure>
      <p>Il principe Andrea, inoltre, ha precisato di non ricordare di aver mai incontrato Virginia Roberts Giuffre, una delle accusatrici di Epstein; la donna, nel 2015 in tribunale, aveva dichiarato di essere stata obbligata, quando ancora era minorenne, ad avere rapporti sessuali con Andrea tra il 1999 e il 2002 a Londra, New York e su un'isola privata caraibica di proprietà del miliardario.</p>
      <p>L'accusa era stata successivamente cancellata dai documenti per ordine del giudice, perché ritenuta non necessaria al caso in oggetto allora. Una seconda donna, Johanna Sjoberg, aveva sostenuto che il duca l'aveva palpeggiata, nel 2001, mentre erano seduti su un divano nell'appartamento di Manhattan di Epstein. Buckingham Palace ha sempre respinto le accuse, definendole "categoricamente false".</p>
      <figure>
        <a href="https://www.dagospia.com/mediagallery/Dago_fotogallery-255654/1202667.htm">
          <img src="https://cdn-static.dagospia.com/img/foto/08-2019/il-principe-andrea-e-la-regina-elisabetta-1202667.png"/>
        </a>
        <figcaption>il principe andrea e la regina elisabetta</figcaption>
      </figure>
      <p>Il principe Andrea e il finanziere americano si erano conosciuti nel 1999 e da allora si erano incontrati diverse volte. In un comunicato lo scorso agosto, il duca di York aveva sostenuto di non aver visto, nè di essere stato testimone di comportamenti che avrebbero potuto condurre all'arresto e alla condanna di Epstein.</p>
      <figure>
        <a href="https://www.dagospia.com/mediagallery/Dago_fotogallery-255654/1202669.htm">
          <img src="https://cdn-static.dagospia.com/img/foto/08-2019/il-principe-andrea-e-la-regina-elisabetta-1202669.png"/>
        </a>
        <figcaption>il principe andrea e la regina elisabetta</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255654/1204023.htm">
          <img src="https://cdn-static.dagospia.com/img/foto/08-2019/il-principe-andrea-1204023.jpg"/>
        </a>
        <figcaption>il principe andrea</figcaption>
      </figure>
    </article>
  </body>
</html>