<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/sylzotvoren-gaz-sreshtu-jyltite-jiletki-te-pyk-paliat-nared.429872"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T17:52:00+00:00"/>
    <meta property="og:title" content="Сълзотворен газ срещу &quot;жълтите жилетки&quot;, те пък палят наред"/>
    <meta property="og:description" content="До обяд френската полиция задържа 41 души | Dnes.bg"/>
  </head>
  <body>
    <article>
      <h1>Сълзотворен газ срещу "жълтите жилетки", те пък палят наред</h1>
      <h2>До обяд френската полиция задържа 41 души</h2>
      <address><time datetime="2019-11-16T17:52:00+00:00">16 Nov 2019, 17:52</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Френската полиция използва водно оръжие и сълзотворен газ в опит за разпръсне протестиращи от движението на "жълтите жилетки" на площад "Италия" в Париж, предаде ТАСС, като се позова на френската телевизия BFMTV.</p>
      <p>Обстановката на площада остава напрегната и властите решиха да анулират предвиденото протестно шествие, което трябваше да потегли оттам по-късно днес, съобщава телевизията. На площада има ожесточени сблъсъци между протестиращи и силите на реда, пише БТА.</p>
      <related>
        <a href="https://www.dnes.bg/eu/2019/11/16/jyltite-jiletki-na-1-g-taka-i-ne-se-sdobiha-s-oreola-na-blagorodni-borci.429711"/>
      </related>
      <p>Индивиди с качулки и черни дрехи подпалват контейнери за боклук, тротинетки, рекламни пана, мотопеди и дори коли. Две от колите, една от които на парижката община, даже бяха преобърнати. Пожарникари се намесваха на няколко пъти, за да потушат пламъците.</p>
      <p>Протестиращите започнаха да замерят силите на реда с павета. Витрините на клон на банката HSBC пък бяха изпотрошени. Търговски център, намиращ се наблизо, затвори врати още при първите прояви на насилие. Неговите витрини, както и тези на съседен хотел бяха също изпотрошени.</p>
      <p>До обяд силите на реда бяха задържали 41 души, като 11 от тях остават в предварителния арест. Според запознати източници след задържаните бил и Тиери Пол Валет, един от съоснователите на "жълтите жилетки".</p>
    </article>
  </body>
</html>