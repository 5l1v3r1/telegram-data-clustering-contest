<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/call-of-duty-modern-warfare-leak-battle-royale/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T17:26:00+00:00"/>
    <meta property="og:title" content="Call of Duty Modern Warfare, ancora un leak sulla modalità battle royale | Game Division"/>
    <meta property="og:description" content="Un datamining di Call of Duty Modern Warfare rivela una quantità enorme di presunte informazioni sulla prossima modalità battle royale."/>
  </head>
  <body>
    <article>
      <h1>Call of Duty Modern Warfare, ancora un leak sulla modalità battle royale | Game Division</h1>
      <address>
        <time datetime="2019-11-16T17:26:00+00:00">16 Nov 2019, 17:26</time>
      </address>
      <p>Call of Duty Modern Warfare avrà quasi certamente una modalità <b>battle royale</b>. A confermare queste voci che circolano ormai da settimane è ancora una volta un <b>datamining</b> del gioco che ha portato alla luce <b>numerose caratteristiche</b> (presunte) di questa modalità come mappa, armature oltre ad alcune meccaniche espressamente legate a questa tipologia di scontri.</p>
      <p>Secondo quanto scritto e mostrato dall’utente Senescallo su Reddit, l’ampia mappa dedicata al battle royale avrà complessivamente <b>15 zone e 6 punti di interesse</b>. Inoltre il datamining ha rivelato un lungo elenco di oggetti che sarà possibile recuperare nel corso delle partite. Sarà inoltre possibile accedere a <b>partite pubbliche</b> o crearne anche alcune <b>private</b>. Per quanto riguarda le prime il numero massimo di partecipanti sarebbe di <b>200 giocatori</b>. Una parte del leak si concentra inoltre sulla meccanica di <b>respawn</b> della modalità battle royale.</p>
      <figure>
        <img src="https://www.tomshw.it/images/images/2019/10/call-of-duty-modern-warfare-58997.jpg"/>
      </figure>
      <p>Leggi anche: <a href="https://www.tomshw.it/videogioco/mass-effect-nuovo-in-sviluppo/">Mass Effect, il nuovo episodio è nella fase iniziale di sviluppo</a></p>
      <p>I giocatori avranno a disposizione un cosiddetto <b>Respawn Token</b> che scomparirà dopo l’utilizzo. Quando un compagno di squadra viene sconfitto, bisognerà portarlo accanto a un’ambulanza e lì sarà automaticamente inserito in coda per l’ingresso al <b>Gulag</b> dove affronterà in un <b>match 1 contro 1</b> un altro giocatore. Il vincente tra i due potrà così <b>tornare sulla mappa</b> e recuperare i propri oggetti dall’Armeria Mobile.</p>
      <p>Sempre secondo il dataminer la modalità battle royale avrà anche delle <b>missioni interne alla mappa</b> che potranno essere attivate dalla squadra una per volta. Tra queste, ad esempio, c’è anche quella che prevede di <b>sconfiggere un giocatore in particolare</b>. Se da questi elementi la modalità battle royale di Call of Duty Modern Warfare vi ha incuriosito potete trovare tutte le informazioni ricavate con il datamining e l’immagine della mappa <a href="https://www.reddit.com/r/modernwarfare/comments/dx4me0/battle_royale_coming_to_modern_warfare_map/">su Reddit</a>. Al momento da Infinity Ward non è arrivata <b>nessuna conferma ufficiale</b> ma secondo indiscrezioni la modalità sarà introdotta con un <b>DLC gratuito</b> nel corso del 2020 che è attualmente sviluppato da <b>Raven Software</b> che ha lavorato su tutti i capitoli della serie degli ultimi anni.</p>
      <p> </p>
    </article>
  </body>
</html>