<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-41/oradea-ieri-oradea-azi-povestea-primului-spital-creat-de-ordinul-calugaresc-al-mizericordienilor-152849.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-16T17:06:00+00:00"/>
    <meta property="og:title" content="Oradea ieri, Oradea azi: Povestea primului spital, creat de Ordinul călugăresc al mizericordienilor"/>
    <meta property="og:description" content="Pe strada Republicii 33 se află o clădire cu etaj, care nu iese în evidenţă ca formă şi arhitectură, dar care pe vremuri a găzduit unul din cele mai importante spitale. A aparţinut ordinului călugăresc al mizericordienilor, care se ocupa cu îngrijirea bolnavilor şi săracilor, şi care a fost consacrat în Oradea în 7 iulie 1761..."/>
  </head>
  <body>
    <article>
      <h1>Oradea ieri, Oradea azi: Povestea primului spital, creat de Ordinul călugăresc al mizericordienilor</h1>
      <address><time datetime="2019-11-16T17:06:00+00:00">16 Nov 2019, 17:06</time> by <a rel="author" href="https://www.ebihoreanul.ro/contact/Cristian%20Culiciu#redactia_form" target="_blank">Cristian Culiciu</a></address>
      <figure>
        <img src="https://cdn.ebihoreanul.ro/static/gallery_big/03-spitalul-mizericordienilor-oradea.jpg"/>
      </figure>
      <p>
        <b>1799. Medicină şi binefacere</b>
      </p>
      <p>Pe strada Republicii 33 se află o clădire cu etaj, care nu iese în evidenţă ca formă şi arhitectură, dar care pe vremuri a găzduit unul din cele mai importante spitale. A aparţinut ordinului călugăresc al mizericordienilor, care se ocupa cu îngrijirea bolnavilor şi săracilor, şi care a fost consacrat în Oradea în 7 iulie 1761.</p>
      <p>Ordinul a funcţionat iniţial ca o asociaţie de laici, spitalul fiind înfiinţat în 1760, al doilea de pe teritoriul actual al României. Înaintea spitalului propriu-zis, a fost ridicată capela din curte, între 1754-1760, în stil baroc, cu două turnuri mici.</p>
      <p>Tot în stil baroc, cu elemente neoclasice, a fost construit şi spitalul, dar într-un interval de timp mai mare, 1763-1799. Pe cele două niveluri au fost amenajate saloanele, camerele de cazare pentru călugări, ambulatoriul, oratoriul, sala de mese şi camera stareţului. Aripa dinspre stradă a fost ultima terminată, cu sprijinul financiar al canonicului Paal Gaspar.</p>
      <p>Portalul curţii este străjuit de trei statui de piatră, a Sfântului Florian, a Sfântului Ioan de Dios, întemeietorul ordinului călugăresc, şi a Sfântului Ioan Nepomuc. Farmacia a fost deschisă în 1769, fiind cea mai veche din oraş.</p>
      <p> </p>
      <figure>
        <img src="https://www.ebihoreanul.ro/user_files/03-azi38.jpg"/>
      </figure>
      <p>
        <b>2019. Muzeu şi restaurant</b>
      </p>
      <p>Clădirea şi-a păstrat rolul în societatea orădeană până recent. Cum ordinul mizericordienilor a supravieţuit, având descendenţi şi în prezent, spitalul a continuat să existe.</p>
      <p>În anul 1920, clădirea a fost reabilitată, respectiv adusă la forma pe care o vedem azi. Naţionalizat în 1948, odată cu toate clinicile, edificiul a devenit gazda secţiilor de O.R.L. şi Oftalmologie ale Spitalului Judeţean. Ultima reabilitare a faţadelor a avut loc în anul 2012. În prezent, clădirea este clasată ca monument istoric.</p>
      <p>Farmacia de la parter, cunoscută sub numele Rodia, a funcţionat neîntrerupt până în anul 2014. Profitând de mobilierul şi ustensilele de farmacie păstrate, Episcopia Romano-Catolică a transformat sălile apotecii într-un Muzeu al Farmaciei.</p>
      <p>Deschis în mai 2019, muzeul cuprinde o colecţie de peste 1.500 de obiecte (mobilier, vase, instrumente de măsurat), aflate deja acolo şi primite din donaţii, putând fi văzute şi picturile murale originale, de secol XVIII, ale oficinei. Tot la parter, precum şi în curte, funcţionează restaurantul Allegria. Biserica din spate poartă, în prezent, hramul "Îngerii păzitori".</p>
    </article>
  </body>
</html>