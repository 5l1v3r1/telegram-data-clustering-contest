<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621846/%DA%A9%D8%A7%D8%B3%DB%8C%D8%A7%D8%B3-%D8%B2%DB%8C%D8%B1%D8%A2%D8%A8-%D8%B1%D9%88%D9%86%D8%A7%D9%84%D8%AF%D9%88-%D8%B1%D8%A7-%D8%A8%D8%B1%D8%A7%DB%8C-%D8%AA%D9%88%D9%BE-%D8%B7%D9%84%D8%A7-%D8%B2%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T17:42:00+00:00"/>
    <meta property="og:title" content="«کاسیاس» زیرآب «رونالدو» را برای توپ طلا زد"/>
    <meta property="og:description" content="«ایکر کاسیاس» پس از به اشتراک گذاشتن نظر خود در خصوص مراسم توپ طلای پیش رو، بحثی تند و پر حرارت را در شبکه‌های اجتماعی به راه انداخت."/>
  </head>
  <body>
    <article>
      <h1>«کاسیاس» زیرآب «رونالدو» را برای توپ طلا زد</h1>
      <address>
        <time datetime="2019-11-16T17:42:00+00:00">16 Nov 2019, 17:42</time>
      </address>
      <p>
        <i>«ایکر کاسیاس» پس از به اشتراک گذاشتن نظر خود در خصوص مراسم توپ طلای پیش رو، بحثی تند و پر حرارت را در شبکه‌های اجتماعی به راه انداخت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ستاره اسبق رئال مادرید که هم‌اکنون فوتبال خود را در باشگاه پورتوی پرتغال پیگیری می‌کند، معتقد است که هم‌تیمی اسبق وی در جمع کهکشانی‌ها یعنی «کریستیانو رونالدو» نباید سال جاری در جمع نامزدهای توپ طلا باشد.</p>
      <p>کاسیاس در توییتی نوشت: «ویرجیل فن دایک» به عنوان بهترین بازیکن سال یوفا انتخاب شد؛ «لیونل مسی» نیز جایزه بهترین بازیکن سال فیفا را از آن خود کرد؛ اگر کریستیانو توپ طلا را ببرد، برای من اینگونه است که خط مشی مورد استفاده به منظور تعیین برنده جوایز معتبر فردی فوتبال منطقی نیست.</p>
      <figure>
        <img src="https://aftabnews.ir/files/fa/news/1398/8/25/360000_563.jpg"/>
      </figure>
      <p>مرد سال یوفا توسط هیاتی ۵۳ نفری متشکل از روزنامه‌نگاران برتر ورزشی که به ترتیب به سه بازیکن مورد نظر خود رای داده و بازیکنان مدنظر به ترتیب اولویت پنج، سه و یک امتیاز دریافت می‌کنند، انتخاب می‌شود.</p>
      <p>در سوی مقابل، مرد سال فیفا توسط کاپیتان‌ها و سرمربی‌های تمام تیم‌های ملی حاضر در پنج قاره جهان، برگزیده می‌شود و هواداران نیز با اعلام نظر خود در رای‌گیری آنلاین ۵۰ درصد در انتخاب نفر نهایی تاثیرگذار هستند.</p>
      <p>برندگان این ۲ جایزه براساس عملکردی که در طول یک فصل از خود برجای می‌گذارند، انتخاب می‌شوند و این در حالی است که توپ طلا بازه‌ای به اندازه یک سال فوتبالی را در برگرفته و تمام دیدارها حتی بازی های دوستانه را نیز شامل و در نهایت با رای ۱۹۳ روزنامه‌نگار ورزشی مشخص می‌شود.</p>
    </article>
  </body>
</html>