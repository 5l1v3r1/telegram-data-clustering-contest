<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89809"/>
    <meta property="og:site_name" content="Denník politika"/>
    <meta property="article:published_time" content="2019-11-16T17:35:01+00:00"/>
    <meta property="og:title" content="Liam Gallagher najradšej počúva hudbu z gramofónu a nepoužíva streamovacie služby"/>
    <meta property="og:description" content="16.11.2019 (Webnoviny.sk) – Britský spevák Liam Gallagher najradšej počúva hudbu z gramofónu. Štyridsaťsedemročný interpret v rozhovore pre The Huffington Post uviedol, že streamovacie služby nevyužíva."/>
  </head>
  <body>
    <article>
      <h1>Liam Gallagher najradšej počúva hudbu z gramofónu a nepoužíva streamovacie služby</h1>
      <address><time datetime="2019-11-16T17:35:01+00:00">16 Nov 2019, 17:35</time> by <a rel="author">Webnoviny</a></address>
      <p>16.11.2019 (Webnoviny.sk) – Britský spevák Liam Gallagher najradšej počúva hudbu z gramofónu. Štyridsaťsedemročný interpret v rozhovore pre The Huffington Post uviedol, že streamovacie služby nevyužíva.</p>
      <p><i>„Od takýchto vecí sa držím čo najďalej. Nemyslím si, že by som niekedy v živote použil Spotify a ani to nemám v pláne. Ani neviem, ako by som s tým mal pracovať. Nemám o tom ani poňatia. Všetky tieto nové spôsoby počúvania hudby idú mimo mňa a som z toho šťastný. Zasekol som sa v 90. rokoch minulého storočia. Hudbu počúvam z gramofónu,“</i> vyjadril sa.</p>
      <h3>Liam Gallagher</h3>
      <p>sa preslávil ako spevák kapely Oasis, s ktorou vydal albumy Definitely Maybe (1994), (What’s The Story) Morning Glory? (1995), Be Here Now (1997), Standing On The Shoulder Of Giants (2000), Heathen Chemistry (2002), Don’t Believe The Truth (2005) a Dig Out Your Soul (2008).</p>
      <p>Činnosť skupiny však už od začiatku sprevádzali ostré a otvorené spory medzi ním a jeho starším bratom Noelom, ktoré napokon v auguste 2009 viedli k jej rozpadu. Noel následne založil kapelu Noel Gallagher’s High Flying Birds.</p>
      <p>Liam s ostatnými členmi Oasis zas skupinu Beady Eye, ktorá stihla uviesť na trh dve štúdiovky – Different Gear, Still Speeding (2011) a BE (2013), no v októbri 2014 ukončila činnosť. Liam vydal sólovky As You Were (2017) a Why Me? Why Not. (2019).</p>
      <p>Informácie pochádzajú z webstránky www.femalefirst.co.uk a archívu agentúry SITA.</p>
      <p>Viac k témam: <a href="https://www.webnoviny.sk/tag/spevak/"><u>spevák</u></a><br/>Zdroj: Webnoviny.sk – <a href="https://www.webnoviny.sk/liam-gallagher-najradsej-pocuva-hudbu-z-gramofonu-a-nepouziva-streamovacie-sluzby/"><u>Liam Gallagher najradšej počúva hudbu z gramofónu a nepoužíva streamovacie služby</u></a> © SITA Všetky práva vyhradené.</p>
    </article>
  </body>
</html>