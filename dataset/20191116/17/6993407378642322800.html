<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-oos-sytuacija/30275603.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T17:49:27+00:00"/>
    <meta property="og:title" content="Українські військові повідомили про становище на фронті на Донбасі за день"/>
    <meta property="og:description" content="У пресцентрі Об’єднаних сил, що ведуть операцію проти російських гібридних сил на окупованій частині Донбасу, повідомили про те, який був перебіг подій на фронті від початку доби. За цим повідомленн"/>
  </head>
  <body>
    <article>
      <h1>Українські військові повідомили про становище на фронті на Донбасі за день</h1>
      <address>
        <time datetime="2019-11-16T17:49:27+00:00">16 Nov 2019, 17:49</time>
      </address>
      <p>У пресцентрі Об’єднаних сил, що ведуть операцію проти російських гібридних сил на окупованій частині Донбасу, повідомили про те, який був перебіг подій на фронті від початку доби.</p>
      <p>За цим повідомленням, за цей час російські гібридні сили дев’ять разів порушили режим припинення вогню, але втрат унаслідок обстрілів серед особового складу Об’єднаних сил не зафіксовано.</p>
      <p>«У разі загрози життю та здоров’ю, спроб захоплення територій або проникнення ворожих розвідувально-диверсійних груп військовослужбовці Об’єднаних сил дають адекватну відповідь, відкриваючи вогонь по противнику», – запевнили у пресцентрі.</p>
      <p>За його даними, в районі відповідальності оперативно-тактичного угруповання «Північ» сталося п’ять обстрілів: неподалік Майорська, місцевості на північно-західній околиці окупованої Горлівки, біля селища Новолуганського і двічі біля селища Луганського, що обидва лежать на північний схід від Горлівки, на так званій Світлодарській дузі (усе Донецька область), а також біля Попасної на Луганщині.</p>
      <p>А в районі відповідальності оперативно-тактичного угруповання «Схід» обстрілів було чотири, пише пресцентр – але тут же наводить місця шести обстрілів: поблизу села Лебединського, що відразу на схід від Маріуполя, біля села Старогнатівки, що лежить майже на півдорозі між Маріуполем і окупованим Докучаєвськом, біля села Березового, що відразу на захід від Докучаєвська, неподалік міста Мар’їнки, що на східній околиці окупованого Донецька, і двічі біля селища Невельського, що на північний захід від Донецька.</p>
      <p>У підтримуваному і скеровуваному Росією незаконному збройному сепаратистському угрупованні «ДНР», що захопило частину Донецької області і визнане в Україні терористичним, стверджують, що українські військові обстріляли «район села Петрівського» – ця місцевість на південний схід від Докучаєвська є так званою ділянкою розведення військ № 3. Також вони стверджують про обстріл селища шахти 6/7 під Горлівкою; це селище на північно-західній околиці Горлівки розташоване недалеко від Майорська, про обстріл якого бойовиками повідомляли українські військові.</p>
      <p>В аналогічному угрупованні «ЛНР», що діє на частині Луганщини, своїх заяв про становище на лінії фронту не робили.</p>
      <p>Бойовики також не повідомляли про свої втрати за день.</p>
      <p>Тристороння контактна група щодо врегулювання ситуації на Донбасі востаннє наразі оголосила про чергове припинення вогню, починаючи з півночі 21 липня, так зване «літнє» або «хлібне». Воно, як і попередні, було проголошене як всеосяжне, безумовне, стале і безстрокове. Та, як і всі попередні, воно було порушене майже відразу після заявленого початку і відтоді порушується постійно.</p>
      <p>Припинення вогню й раніше не раз проголошувалися як «безстрокові і сталі», але порушувалися практично відразу. При цьому сторони заперечують свою вину в цих порушеннях і звинувачують противників у провокаціях.</p>
      <p>Унаслідок російської гібридної агресії на сході України з квітня 2014 року, за <a href="https://www.radiosvoboda.org/a/oon-zvit-ghertvy-donbas/30272212.html">оновленими оцінками ООН</a> станом на 31 жовтня 2019 року, загинули від 13 тисяч до 13 тисяч 200 людей, із яких було щонайменше 3 тисячі 354 цивільних, приблизно 4 тисячі 100 українських бійців і приблизно 5 тисяч 650 членів російських гібридних збройних формувань. За цими ж даними, за цей час російської агресії також були поранені від 29 тисяч до 31 тисячі людей: приблизно від 7 тисяч до 9 тисяч цивільних, від 9 тисяч 500 до 10 тисяч 500 українських бійців і від 12 тисяч 500 до 13 тисяч 500 членів російських гібридних збройних формувань.</p>
    </article>
  </body>
</html>