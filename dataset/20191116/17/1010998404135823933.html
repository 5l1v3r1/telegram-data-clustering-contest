<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/ivelin-popov-se-otkaza-ot-nacionalnija-otbor.html"/>
    <meta property="og:site_name" content="bTV Новините"/>
    <meta property="article:published_time" content="2019-11-16T17:10:00+00:00"/>
    <meta property="og:title" content="Ивелин Попов слага край на кариерата си в националния тим (ВИДЕО)"/>
    <meta property="og:description" content="Мачът с Чехия ще е последен за капитана"/>
  </head>
  <body>
    <article>
      <h1>Ивелин Попов слага край на кариерата си в националния тим (ВИДЕО)</h1>
      <h2>Мачът с Чехия ще е последен за капитана</h2>
      <address>
        <time datetime="2019-11-16T17:10:00+00:00">16 Nov 2019, 17:10</time>
      </address>
      <p>Капитанът на националния ни отбор по футбол - Ивелин Попов, обяви, че утрешният мач с Чехия ще е последен за него с родната фланелка. 32-годишният нападател оповести решението си на официалната пресконференция преди двубоя, който ще бъде негов 91-ви за България. Попов носи капитанската лента от 2010 г.</p>
      <p>“Надявам се утре да играя, тъй като сега обявявам пред вас, че това ще бъде последния ми мач в националния отбор. Класирахме се за плейофите за Евро 2020, значи сме успели да направим нещо. Аз давам път на младите. Аз съм на 32 години и моя път съм го извървял. Бил е доста трънлив, но съм го минал. Дори да отидем на европейско, нищо няма да се промени. Няма да гоня ново европейско и на 42 години да се питам дали ще ме викат в националния. За нищо не съжалявам. Така съм го почувствал и затова така ще направя. Ще се концентрирам в клубния си отбор и ще бъда най-големия фен на националния отбор", сподели Попов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024820.jpg"/>
        <figcaption>Снимка: Lap.bg</figcaption>
      </figure>
      <p>"Не съм пропуснал лагер 12 години. При мен няма тука ме боли, там ме боли и да не идвам на лагери. Идвал съм с контузии, но при мен няма оправдание. Пуснат ли ме – знаят. Може да не ми върви играта, но 90 минути ще тичам. Дано и след мен има такива. С моето оттегляне напрежението ще спадне и момчетата ще покажат истинското си лице. Обмислях това решение след мача с Англия, но чаках да минат двубоите и отборът да е на бараж. Един мъж трябва да си държи на думата, така че няма да се отметна", продължи дългогодишният капитан.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024824.jpg"/>
        <figcaption>Снимка: Lap.bg</figcaption>
      </figure>
      <p>Селекционерът Георги Дерменджиев добави, че решението подлежи на промяна. Самият Попов обаче бе категоричен - утрешният двубой ще е последен за него. Мачът ще бъде под №91 за Попето, който направи своя дебют през 2007 г.</p>
      <p>Попов коментира и вероятността да влезе в щаба на Дерменджиев: "Аз съм действащ играч още, но с Дерменджиев се познаваме от 2005 г. Винаги е бил открит към мен и аз към него. Когато беше помощник в "Литекс", винаги ни е помагал. Говорил ни е като баща, съвети, защото тогава бяхме луди глави. С него се познавам от 15 години"</p>
      <figure>
        <img src="https://img.bg.sof.cmestatic.com/media/images/640x/Nov2019/2112024822.jpg"/>
        <figcaption>Снимка: Lap.bg</figcaption>
      </figure>
      <p>"За 12 години съм играл на всяка една позиция в средата и нападението, предполагам, че няма да ме пусне в защитата селекционерът... Както знаете, със Станислав Генчев сме приятели. Петър Хубчев го чувствам доста близък. Георги Дерменджиев също. С другите не се сещам сега", завърши Ивелин Попов, коментирайки евентуално свое завръщане по родните терени.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsportbtv%2Fvideos%2F525867884931666%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>