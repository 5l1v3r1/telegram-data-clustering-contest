<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597690/i-topothetisi-tis-astynomias-gia-to-kataskopeftiko-vanti-entopise"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T17:18:00+00:00"/>
    <meta property="og:title" content="Η τοποθέτηση της Αστυνομίας για το «κατασκοπευτικό» βαν-Τι εντόπισε"/>
    <meta property="og:description" content="Σε τοποθέτησή της σχετικά με την ύπαρξη κατασκοπευτικού οχήματος, προχώρησε η Αστυνομία.    Όπως αναφέρει η ανακοίνωση, «σε σχέση με δημοσιεύματα..."/>
  </head>
  <body>
    <article>
      <h1>Η τοποθέτηση της Αστυνομίας για το «κατασκοπευτικό» βαν-Τι εντόπισε</h1>
      <address><time datetime="2019-11-16T17:18:00+00:00">16 Nov 2019, 17:18</time> by <a rel="author">SigmaLive</a></address>
      <p><b>Σε τοποθέτησή της σχετικά με την ύπαρξη κατασκοπευτικού οχήματος, προχώρησε η Αστυνομία. <br/></b> <br/>Όπως αναφέρει η ανακοίνωση, «σε σχέση με δημοσιεύματα που αναφέρονταν στην ύπαρξη κατασκοπευτικού οχήματος με την ικανότητα να υποκλέπτει / παρακολουθεί τηλεφωνικές συνδιαλέξεις, μηνύματα και δεδομένα, από την πρώτη στιγμή που ήρθαν σε γνώση της  Αστυνομίας, αυτοβούλως, <a href="https://www.sigmalive.com/news/local/597643/se-katasxesi-tou-kataskopeftikou-van-proxorise-i-astynomia">δόθηκαν οδηγίες από την Ηγεσία της Αστυνομίας για διερεύνηση της υπόθεσης</a>».<br/> <br/>«Βάσει δικαστικών ενταλμάτων που εξασφαλίστηκαν, διεξήχθησαν έρευνες σε υποστατικά και γραφεία εταιρίας στη Λάρνακα, όπου εντοπίστηκε το συγκεκριμένο όχημα. Από προκαταρκτικές εξετάσεις, διαπιστώθηκε, ότι το υπό αναφορά όχημα, φέρει ηλεκτρονικό εξοπλισμό με αποτέλεσμα να κατασχεθεί, μαζί με άλλα τεκμήρια, τα οποία μεταφέρθηκαν στο Αρχηγείο Αστυνομίας για να τύχουν επιστημονικών εξετάσεων», σημειώνει η ανακοίνωση. <br/> <br/>Σε  έρευνα που ακολούθησε στα γραφεία της εν λόγω εταιρίας, εντοπίστηκαν και άλλα τεκμήρια, τα οποία παραλήφθηκαν και θα τύχουν επιστημονικών εξετάσεων. Τα αδικήματα που διερευνώνται, από τις μέχρι τώρα εξετάσεις της Αστυνομίας, αφορούν αδικήματα κατά παράβαση του Περί Προστασίας του Απορρήτου της Ιδιωτικής Επικοινωνίας Νόμου.<br/> <br/><a href="https://www.sigmalive.com/news/local/597653/sto-mikroskopio-ton-arxon-to-kataskopeftiko-van-kai-ta-grafeia-tis-etaireias">«Η Αστυνομία σε συνεργασία με άλλες Αρμόδιες Υπηρεσίες και Τμήματα, διερευνά σχολαστικά και με κάθε επαγγελματισμό τη συγκεκριμένη υπόθεση, καθώς επίσης την πιθανότητα διάπραξης και άλλων αδικημάτων, τα οποία μπορεί να προκύψουν. Οι εξετάσεις και οι έρευνες δεν έχουν ακόμη ολοκληρωθεί και η Αστυνομία συνεχίζει εις βάθος και με κάθε σοβαρότητα τη διερεύνηση της υπόθεσης», καταλήγει η ανακοίνωση. <br/></a> <br/>Δείτε <a href="https://www.sigmalive.com/news/local/597668/vinteo-apo-ti-stigmi-tis-katasxesis-tou-kataskopeftikou-van-apo-tis-arxes">ΕΔΩ </a>το βίντεο από τη στιγμή της κατάσχεσης του.<br/> </p>
    </article>
  </body>
</html>