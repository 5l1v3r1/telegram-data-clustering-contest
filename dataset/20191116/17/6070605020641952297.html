<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/comuns-consultaran-preacord-PSOE-novembre_0_2345165673.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T17:49:47+00:00"/>
    <meta property="og:title" content="Els comuns consultaran a les bases el seu suport al preacord amb el PSOE entre el 21 i el 24 de novembre"/>
    <meta property="og:description" content="Joan Mena justifica el pacte perquè és una &quot;obligació&quot; de les forces progressistes"/>
  </head>
  <body>
    <article>
      <h1>Els comuns consultaran a les bases el seu suport al preacord amb el PSOE entre el 21 i el 24 de novembre</h1>
      <h2>Joan Mena justifica el pacte perquè és una "obligació" de les forces progressistes</h2>
      <address>
        <time datetime="2019-11-16T17:49:47+00:00">16 Nov 2019, 17:49</time>
      </address>
      <p>L'espai dels comuns sotmetrà a consulta de les bases el preacord de govern entre el PSOE i Unides Podem entre el 21 i el 24 de novembre. El portaveu de Catalunya en Comú i diputat electe d'En Comú Podem Joan Mena ha anunciat que tots els inscrits a aquest espai polític podran mostrar el seu acord o desacord amb el principi de pacte anunciat, i es podrà saber el resultat del procés intern el dilluns 25. Els comuns, doncs, faran la seva consulta gairebé al mateix temps que els socialistes, a qui avui Pedro Sánchez ha <a href="https://www.ara.cat/politica/Sanchez-militancia-PSOE-Unides-imprescindible_0_2345165643.html">demanat per carta</a> que donin suport a l'acord.</p>
      <figure>
        <img src="https://www.ara.cat/2019/11/02/politica/del-PSOE-Pedro-Sanchez-electoral_2336776618_67094578_117x66.jpg"/>
      </figure>
      <p>
        <a href="https://www.ara.cat/politica/Sanchez-militancia-PSOE-Unides-imprescindible_0_2345165643.html">Sánchez demana a la militància del PSOE que avali el pacte amb Unides Podem: "L'acord resulta imprescindible"</a>
      </p>
      <p>Mena, que ha atès els mitjans poc després del consell nacional de Catalunya en Comú, ha valorat positivament aquest preacord i l'ha justificat dient que si després de les eleccions del 28-A entendre's era "una necessitat", ara, després dels comicis d'aquest 10-N, és "una obligació" de totes les forces progressistes.</p>
      <p>El portaveu de CatComú ha insistit que un govern de coalició progressista és "una obligació" per aturar la dreta i la ultradreta i ha afegit que és "una oportunitat" per iniciar el camí del diàleg amb Catalunya. Tot i això, els comuns consultaran les bases el seu suport amb una pregunta tancada: "Estàs d'acord que els i les comuns participin en la formació de govern a l'Estat amb el PSOE i Unides Podem?". El resultat de la votació es farà públic el dilluns següent.<br/><br/>A més, Mena ha explicat que estan duent amb "la discreció que es mereix" els detalls de la negociació, així com els possibles suports a una investidura, i ha assenyalat que aspiren a "atraure" altres forces.</p>
      <h3>Renovació dels òrgans interns de Catalunya en Comú</h3>
      <p>En el consell nacional d'aquest dissabte, els comuns també han aprovat iniciar els passos per renovar els òrgans interns de la formació. Des de fa uns dies la direcció de Catalunya en Comú ha començat a treballar per formar una candidatura consensuada que inclogui totes les sensibilitats de la formació i evitar les tensions de fa un any. La voluntat de la direcció és incloure els federalistes i també els anticapitalistes a la candidatura –tots dos corrents van presentar la seva pròpia candidatura ara fa un any.</p>
      <p>Precisament aquest dissabte el corrent anticapitalista dels comuns, Desbordem, ha anunciat que no presentarà una candidatura pròpia per ser als òrgans interns de la formació –fins ara tenien quatre representants a l'executiva–. <a href="https://www.facebook.com/notes/desbordem-encom%C3%BA/comunicat-desbordem-davant-la-renovaci%C3%B3-de-la-direcci%C3%B3-de-catalunya-en-com%C3%BA/675332609657981/">En un comunicat fet públic a través de Facebook</a>, argumenten la decisió assegurant que Catalunya en Comú ha consolidat "postures" que creuen que són "contràries a l'ideari fundacional" de la formació, cosa que creuen que no els permet "seguir participant en uns òrgans que no tenen funcionalitat ni legitimitat". Així, creuen que participar-hi seria una manera de "blanquejar-los" i es neguen a ser-ne "còmplices". Desbordem també descarta formar part d'una candidatura consensuada des de la direcció, tot i que no descarten que a títol individual hi pugui haver algun membre que en formi part. </p>
      <p>Desbordem és crític amb el gir "cap a posicions més conservadores" que, asseguren, ha fet Catalunya en Comú en temes com el "sobiranisme, la defensa del referèndum, el paper que s'ha de jugar dins les institucions, la relació amb els moviments socials i la confrontació dels mecanismes d'autoritat". A més, també són crítics sobre la manera com s'han pres les decisions sobre determinats posicionaments, com ara entrar en un govern del PSOE o defensar l'indult o l'amnistia dels presos polítics. Els anticapitalistes dels comuns també denuncien com es van formar les candidatures municipals del maig, que asseguren que es van dissenyar "perseguint vells interessos de partits vells".</p>
    </article>
  </body>
</html>