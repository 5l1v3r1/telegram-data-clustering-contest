<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-den-otevrenych-dveri-prislo-do-ctk-bezmala-800-lidi/1820928?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T17:33:00+00:00"/>
    <meta property="og:title" content="Na Den otevřených dveří přišlo do ČTK bezmála 800 lidí"/>
    <meta property="og:description" content="Praha - Bezmála 800 lidí se dnes přišlo podívat do pražského sídla České tiskové kanceláře na Den otevřených dveří. Národní tisková agentura se otevřela veřejnosti teprve podruhé ve své více než stoleté historii. Akce se konala v rámci oslav 30. výročí sametové revoluce, která znamenala zásadní zlom i pro fungování ČTK. Agentura byla v té době státní, nyní je médiem veřejnoprávním."/>
  </head>
  <body>
    <article>
      <h1>Na Den otevřených dveří přišlo do ČTK bezmála 800 lidí</h1>
      <address><time datetime="2019-11-16T17:33:00+00:00">16 Nov 2019, 17:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Bezmála 800 lidí se dnes přišlo podívat do pražského sídla České tiskové kanceláře na Den otevřených dveří. Národní tisková agentura se otevřela veřejnosti teprve podruhé ve své více než stoleté historii. Akce se konala v rámci oslav 30. výročí sametové revoluce, která znamenala zásadní zlom i pro fungování ČTK. Agentura byla v té době státní, nyní je médiem veřejnoprávním.</p>
      <slideshow>
        <figure>
          <img src="https://i3.cn.cz/6/1573922244_P201911160516601.jpg"/>
        </figure>
        <figure>
          <img src="https://i3.cn.cz/6/1573921403_P201911160505601.jpg"/>
        </figure>
        <figure>
          <img src="https://i3.cn.cz/6/1573921370_P201911160504601.jpg"/>
        </figure>
        <figure>
          <img src="https://i3.cn.cz/6/1573906658_P201911160293401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2958">Fotogalerie: Den otevřených dveří v ČTK</a>
        </figcaption>
      </slideshow>
      <p>Historií i současným provozem ČTK prováděli návštěvníky členové vedení agentury. První zájemci přicházeli do jejího sídla v centru Prahy už hodinu před začátkem akce. Zájem byl nakonec větší než v loňském roce, kdy se ČTK v rámci oslav svého stého výročí založení veřejnosti otevřela poprvé. Tehdy přišlo na Den otevřených dveří zhruba 700 lidí.</p>
      <p>Lidé si mohli prohlédnout historickou zpravodajskou techniku i další archivní materiály, včetně zvláštního zpravodajství, které bylo před rokem 1989 určeno úzkému okruhu příjemců z nejvyššího vedení Komunistické strany Československa. Nahlédli i do hlavního zpravodajského sálu, ve fotoateliéru se mohli vyfotit a na závěr se seznámili se s tím, jak se zpravodajství ČTK uplatňuje v různých typech médií.</p>
      <figure>
        <iframe src="https://www.youtube.com/embed/sg9lefKMaUE" width="640" height="360" data-service="Youtube" scrolling="no"/>
      </figure>
      <p>Letošní Den otevřených dveří v ČTK byl součástí programu, který národní zpravodajská agentura připravila pro veřejnost v rámci připomínky 30. výročí sametové revoluce. Po celý listopad je v centru Prahy v ulici Na Příkopě k vidění také výstava fotografií Okamžiky sametové revoluce, kterou ČTK vytvořila ze svých fotografických fondů a dobových snímků od veřejnosti. Na 30 stojanech si lidé mohou prohlédnout 157 fotek zachycujících revoluční dění v různých koutech bývalého Československa. V užší verzi tuto venkovní expozici představila ČTK i v Olomouci a v Uherském Hradišti.</p>
      <p>Česká tisková kancelář vznikla stejně jako Československá republika 28. října 1918. V současnosti má 250 zaměstnanců, z nichž ve zpravodajství pracuje zhruba 180. Od roku 1993 je veřejnoprávní institucí majetkově i hospodářsky oddělenou od státu. Agentura nedostává žádné dotace ze státního rozpočtu, nevybírá koncesionářské poplatky a veškeré náklady hradí ze své komerční činnosti. Každý den vydá na 500 zpráv, přes 300 fotografií z vlastní produkce a asi tisícovku fotografií ze světa, médiím dodává i audio, grafiku a videozpravodajství. Kromě zpravodajství nabízí také různé komerční služby.</p>
    </article>
  </body>
</html>