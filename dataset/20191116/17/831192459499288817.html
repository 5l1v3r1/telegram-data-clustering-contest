<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-stin-aidipso-me-tin-exafanisi-odigoy-taxi-to-simeioma-grifos-kai-o-mystirios-rolos-dyo-gynaikon/"/>
    <meta property="og:site_name" content="europost.gr"/>
    <meta property="article:published_time" content="2019-11-16T17:30:21+00:00"/>
    <meta property="og:title" content="Θρίλερ στην Αιδηψό με την εξαφάνιση οδηγού ταξί! Το σημείωμα-γρίφος και ο μυστήριος ρόλος δύο γυναικών…"/>
    <meta property="og:description" content="Τα ίχνη του 45χρονου Γιώργου Στεργίου χάθηκαν τον Ιούλιο του 2019, από το σπίτι όπου έμενε μόνος του. Ένα σημείωμα – γρίφος, μηνύματα μες στη νύχτα, ο περίεργος ρόλος δυο γυναικών και οι απειλές, είναι τα"/>
  </head>
  <body>
    <article>
      <h1>Θρίλερ στην Αιδηψό με την εξαφάνιση οδηγού ταξί! Το σημείωμα-γρίφος και ο μυστήριος ρόλος δύο γυναικών…</h1>
      <address>
        <time datetime="2019-11-16T17:30:21+00:00">16 Nov 2019, 17:30</time>
      </address>
      <p>Τα ίχνη του 45χρονου Γιώργου Στεργίου χάθηκαν τον Ιούλιο του 2019, από το σπίτι όπου έμενε μόνος του.</p>
      <p>Ένα σημείωμα – γρίφος, μηνύματα μες στη νύχτα, ο περίεργος ρόλος δυο γυναικών και οι απειλές, είναι τα στοιχεία που συνθέτουν τη μυστηριώδη εξαφάνιση ενός οδηγού ταξί στην Αιδηψό.</p>
      <p>Σύμφωνα με την εκπομπή «Φως στο τούνελ», το βράδυ πριν την εξαφάνιση του 45χρονου, η πρώην σύζυγος του έλαβε κάποια ανεξήγητα γραπτά μηνύματα από τον ίδιο και ενοχλήθηκε που την καλούσε βραδινές ώρες, κάτι που συνέβαινε συχνά, ενώ είχαν χωρίσει.</p>
      <p>Οι συγγενείς του βρήκαν στο τραπέζι του σπιτιού του ένα σημείωμα που τους μπέρδεψε ακόμα περισσότερο. Έγραφε ότι θα φύγει ξαφνικά για μια δουλειά και θα επέστρεφε σύντομα.</p>
      <p>Από τις πληροφορίες που κατάφεραν να συλλέξουν, έμαθαν πως ο 45χρονος συναντούσε συστηματικά μια, άγνωστη σ’ αυτούς, γυναίκα στη Χαλκίδα.</p>
      <p>Από την Κυριακή 21 Ιουλίου και μετά, δεν υπήρξε κανένα σημάδι ζωής του. Αντίθετα διάφοροι διέδιδαν τη μια πως βρίσκεται σε κάποιο μοναστήρι και την άλλη πως επέλεξε να εξαφανιστεί στην Κύπρο.</p>
      <p>«Είμαι ο τελευταίος που μίλησα μαζί του…»</p>
      <p>Ο Νίκος, ξάδελφος του αγνοούμενου, είναι ο τελευταίος άνθρωπος που μίλησε μαζί του πριν χαθούν τα ίχνη του. Το απόγευμα της ημέρας που εξαφανίστηκε τον πήρε τηλέφωνο και ήταν ιδιαίτερα ταραγμένος. «Δεν είχε καμία σχέση με τον Γιώργο που ήξερα γιατί μιλάγαμε δυο και τρεις φορές την ημέρα», είπε χαρακτηριστικά στο «Τούνελ».</p>
      <p>Το τελευταίο στίγμα από το κινητό τηλέφωνο του αγνοούμενου, το κατέγραψε κεραία κινητής τηλεφωνίας σε κατοικημένη περιοχή κοντά στο σπίτι του. Ήταν λίγο μετά τις πέντε το απόγευμα της Κυριακής, αμέσως μετά την τελευταία επικοινωνία με τον ξάδελφο του.</p>
      <p>Πρώην σύζυγος: «Με ενοχλούσε μες τη νύχτα»</p>
      <p>Η εκπομπή εντόπισε την πρώην σύζυγο του αγνοούμενου η οποία έλαβε γραπτά μηνύματα από τον ίδιο, λίγο πριν χαθεί.</p>
      <p>«Όσες φορές και να είχαμε μιλήσει στα τρία χρόνια που χωρίσαμε, ζήτημα να είχα λάβει μια φορά γραπτό μήνυμα. Μου έκανε εντύπωση που έστειλε», ανέφερε χαρακτηριστικά.</p>
      <p>Η ίδια τότε βρισκόταν στην εξοχική κατοικία που διατηρεί στην Αιδηψό, κάτι που πρέπει να γνώριζε ο αγνοούμενος.</p>
      <p>«Ενάμισι με δυο μήνες πριν χαθεί μου είχε ζητήσει χρήματα. Μου είχε κάνει εντύπωση γιατί τότε τσαντίστηκε που δεν του τα έδωσα. Του είχα μιλήσει άσχημα. Λυπάμαι για την εξαφάνιση, ελπίζω να είναι καλά», είπε στο «Τούνελ».</p>
      <p>«Θα έφευγε ξημερώματα με άγνωστο Ι.Χ…»</p>
      <p>Η αδελφή του αγνοούμενου όταν έμαθε για την εξαφάνιση του, πήγε αναστατωμένη στο σπίτι του για να ψάξει στοιχεία που θα μπορούσαν να δώσουν μια απάντηση στο τι του είχε συμβεί.</p>
      <p>«Τελευταία μάθαμε ότι είχε ανταλλάξει κάποια μηνύματα με την πρώην σύζυγο του και φοβόμαστε μήπως την είδε εδώ και του τη βίδωσε…», ανέφερε χαρακτηριστικά.</p>
      <p>Ο ξάδελφος του τον είδε για τελευταία φορά Σάββατο, μια μέρα πριν εξαφανιστεί. Τον ενημέρωσε για την πρόθεση του να ταξιδέψει τα ξημερώματα της επομένης στην Αθήνα με κάποιο ΙΧ. Δεν ανέφερε όμως με ποιο…</p>
      <p>«Δεν έχει δώσει σε κανέναν στίγμα. Ήμασταν κοντά οι δυο μας και δε μου είχε πει πως κάτι τον απασχολούσε. Μου είχε αναφέρει πως γνώρισε μια κοπέλα από τη Χαλκίδα και διατηρούσε κάποια σχέση, όμως δε μου είπε ποτέ όνομα, ούτε πια ήταν», είπε στο «Τούνελ» ο ξάδελφος του αγνοούμενου.</p>
      <p>«Δεν έψαξε η Σήμανση σπίτι και Ι.Χ…»</p>
      <p>Η άλλη του αδελφή Ελένη, τον καλούσε στο τηλέφωνο και καθώς δεν απαντούσε, ανησύχησε και πήγε σπίτι του. Βρήκε το ταξί του παρκαρισμένο σε διαφορετικό σημείο απ’ ότι συνήθιζε.</p>
      <p>«Η Σήμανση δεν το ερεύνησε, αλλά ούτε και το σπίτι του. Βρήκαμε το κλειδί του έξω από την πόρτα, που συνήθως δεν το άφηνε. Μπήκαμε μέσα με το φακό γιατί φοβόμασταν για το τί θα αντικρίσουμε. Από τότε ξεκίνησε ο Γογλοθάς μας», είπε στο «Τούνελ».</p>
    </article>
  </body>
</html>