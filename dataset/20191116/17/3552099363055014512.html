<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248129de-sovist-de-yak-rotan-niszit-molodizhku-i-bude-robiti-ce-dali.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-16T17:29:00+00:00"/>
    <meta property="og:title" content="Де совість, де? Як Ротань нищить &quot;молодіжку&quot; і буде робити це далі"/>
    <meta property="og:description" content="Вчора молодіжна збірна України знову програла. Повідомляє сайт Sportanalytic.com. Ви знаєте, це вже навряд чи дивує, ми звикли до такого стану речей протягом цієї осені. І це справді страшно, адже таким чином втрачається золоте покоління українського футболу. Ті самі хлопці, які півроку тому кували перемогу на молодіжному чемпіонаті світу, зараз виглядають повним нулем у матчах відбору наступного Євро. Чи могли футболісти настільки зіпсуватися за шість місяців? Якщо й так, то це міг бути хіба одиничний випадок, але не вся команда. Тоді причину такого тотального фіаско варто шукати у персоні головного тренера команди. Того тренера, під орудою котрого Україна програла Фінляндії (0:2), Румунії (0:3) та Данії (2:3).Вже вкотре доводиться писати, що хороший хлопець - це не професія. Руслан Ротань може і був геніальним футболістом, він також є чудовою людиною. Але потрібно нарешті визнати, що тренер з нього ніякий. Він дуже слабенький у плані тактики, він не може навести дисципліну серед футболістів, не може наділити…"/>
  </head>
  <body>
    <article>
      <h1>Де совість, де? Як Ротань нищить "молодіжку" і буде робити це далі</h1>
      <address>
        <time datetime="2019-11-16T17:29:00+00:00">16 Nov 2019, 17:29</time>
      </address>
      <figure>
        <img src="http://sportanalytic.com/uploads/images/default/9947_uk.jpg"/>
      </figure>
      <p>Вчора молодіжна збірна України знову програла. Повідомляє сайт <a href="http://sportanalytic.com/">Sportanalytic.com.</a> <br/><br/>Ви знаєте, це вже навряд чи дивує, ми звикли до такого стану речей протягом цієї осені. І це справді страшно, адже таким чином втрачається золоте покоління українського футболу. Ті самі хлопці, які півроку тому кували перемогу на молодіжному чемпіонаті світу, зараз виглядають повним нулем у матчах відбору наступного Євро. Чи могли футболісти настільки зіпсуватися за шість місяців? Якщо й так, то це міг бути хіба одиничний випадок, але не вся команда. Тоді причину такого тотального фіаско варто шукати у персоні головного тренера команди. Того тренера, під орудою котрого Україна програла Фінляндії (0:2), Румунії (0:3) та Данії (2:3).<br/><br/>Вже вкотре доводиться писати, що хороший хлопець - це не професія. Руслан Ротань може і був геніальним футболістом, він також є чудовою людиною. Але потрібно нарешті визнати, що тренер з нього ніякий. Він дуже слабенький у плані тактики, він не може навести дисципліну серед футболістів, не може наділити їх достатньою мотивацією. Руслан - людина ліберальних тренерських поглядів, він працює за європейською школою, заздалегідь вважаючи всіх своїх підопічних професіоналами. На жаль, українська молодь, у якої багато грошей, не може працювати без батога і на одних пряниках тут далеко не заїдеш. Чому ми перемогли на молодіжному ЧС? Бо футболісти трохи побоювалися Олександра Петракова. Вірили у його методи, поважали, але й побоювалися. А зараз у команді маємо не наставника, а друга для гравців, що, очевидно, не спрацювало.<br/><br/>Пам'ятаєте, як Руслан Ротань на пару з В'ячеславом Шевчуком тренували "Олімпік"? А тепер згадайте, кого вигнав власник клубу Владислав Гельзін через погані результати? Очевидно, що він не ворог собі, тому вирішив позбутися від слабкої ланки. Правильно, від нинішнього наставника "молодіжки". І насамкінець, найбільша трагедія в тому, що сам Ротань не робить із цього трагедії та висновків. Він абсолютно не збирається у відставку і каже, що збірна йде правильним шляхом. Пане Руслане, досить вже гратися з молодіжною командою. Як там кажуть у "пацанських цитатниках"? "Якщо любиш - відпусти". Шановний пане Ротань, подайте у відставку і не мучте всіх нас, бо на це вже неможливо дивитися. Виключно задля добробуту молодіжної збірної України.<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>