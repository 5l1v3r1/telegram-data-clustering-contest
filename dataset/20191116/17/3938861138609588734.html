<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/olga-shved/_simejni-cinnosti/938392"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T17:05:00+00:00"/>
    <meta property="og:title" content="Сімейні цінності"/>
    <meta property="og:description" content="&quot;Він сказав: погоджуйся на те, що даю, або залишишся із тисячею гривень аліментів. Не пожалію грошей &amp;ndash; найму найдорожчого адвоката&quot;, &amp;ndash; плаче у слухавку Юлія. Вона розлучається, чоловік лишає їм із 3-річним сином житло, але відмовляється платити аліменти, які вона просить. На ..."/>
  </head>
  <body>
    <article>
      <h1>Сімейні цінності</h1>
      <address><time datetime="2019-11-16T17:05:00+00:00">16 Nov 2019, 17:05</time> by <a rel="author">Ольга ШВЕД</a></address>
      <p>"Він сказав: погоджуйся на те, що даю, або залишишся із тисячею гривень аліментів. Не пожалію грошей – найму найдорожчого адвоката", – плаче у слухавку Юлія. Вона розлучається, чоловік лишає їм із 3-річним сином житло, але відмовляється платити аліменти, які вона просить.</p>
      <p>На колишній роботі в юридичній компанії щоп'ятниці проводили безкоштовні консультації. Сімейний адвокат давав поради жінкам щодо розлучення, поділу майна й аліментів. Найчастіше чоловіки намагалися зменшити суму виплат. Подружжя не могли поділити спільний бізнес, житло. Складно вирішити, з ким лишаться діти.</p>
      <p>Заспокоюю Юлю – юристи їй підкажуть, що робити. Вона зовсім не має грошей – не працює, бо в садок син ще не ходить, комунальні послуги оплачує.</p>
      <p>– Розпродую свій і дитячий одяг, книжки, якісь цінні речі, – скаржиться. – А колишній офіційно з роботи звільнився – щоб не бути оформленим. Так сума аліментів буде мінімальна. Насправді має велику зарплату. Не знаю, за що нас карає.</p>
      <p>За тиждень у подружжя суд. Юлія приносить докази – платіжки, довідку з дитсадка, що в закладі немає місць, чеки з аптеки за ліки для малого, з магазину дитячого одягу. Каже судді, що не виживе на тисячу гривень, які їй пропонує чоловік.</p>
      <p>– Колишній погодився на суму в чотири рази більшу, – розповідає після засідання. – Потім дізналася, що таку умову поставив чоловікові партнер по бізнесу. Був шокований, коли дізнався причину його офіційного звільнення. Сам виріс у неповній сім'ї. Сказав: або забезпечуєш колишню дружину й сина, або звільню по-справжньому. Мій вибрав сімейні цінності</p>
    </article>
  </body>
</html>