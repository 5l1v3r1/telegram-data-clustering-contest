<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-pf-scam-two-more-cases-filed-against-three-accused-including-ap-mishra-2853007.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T17:10:00+00:00"/>
    <meta property="og:title" content="पीएफ घोटाला: एपी मिश्रा समेत तीन आरोपियों पर दो मामले और दर्ज"/>
    <meta property="og:description" content="यूपीपीसीएल के पीएफ घोटाले में जे ल में निरुद्ध पूर्व एमडी एपी मिश्रा, सचिव ट्रस्ट प्रवीण कुमार गुप्ता व निदेशक वित्त सुधांशु द्विवेदी के खिलाफ दर्ज मुकदमे में शनिवार को आईपीसी की धारा 120 (बी) व..."/>
  </head>
  <body>
    <article>
      <h1>पीएफ घोटाला: एपी मिश्रा समेत तीन आरोपियों पर दो मामले और दर्ज</h1>
      <address><time datetime="2019-11-16T17:10:00+00:00">16 Nov 2019, 17:10</time> by <a rel="author">विधि संवाददाता,लखनऊ</a></address>
      <p>यूपीपीसीएल के पीएफ घोटाले में जे ल में निरुद्ध पूर्व एमडी एपी मिश्रा, सचिव ट्रस्ट प्रवीण कुमार गुप्ता व निदेशक वित्त सुधांशु द्विवेदी के खिलाफ दर्ज मुकदमे में शनिवार को आईपीसी की धारा 120 (बी) व भ्रष्टाचार निवारण अधिनियम की धारा 13 (2) की बढ़ोत्तरी कर दी गई। भ्रष्टाचार निवारण अधिनियम की विशेष अदालत में इस दौरान तीनों अभियुक्त जेल से हाजिर थे। इससे पहले इन तीनों अभियुक्तों को आईपीसी की धारा 409, 420, 467, 468 व 471 में न्यायिक हिरासत में जेल भेजा गया था। उधर ईओडब्ल्यू ने फर्जी फर्मों के खातों की बैंक जांच तेज कर दी है। </p>
      <p>शनिवार को सीबीसीआईडी की विशेष अदालत में ईओडब्ल्यू के इंस्पेक्टर व इस मामले के विवेचक दिनेश कुमार की ओर से एक अर्जी दाखिल की गई, जिसमें इन तीनों अभियुक्तों पर धाराओं की बढ़ोत्तरी की मांग की गई। इसके साथ यह तर्क दिया गया कि विवेचना के दौरान इनके खिलाफ साजिश व भ्रष्टाचार की इन धाराओं के तहत किया गया अपराध भी सामने आया है। लिहाजा इन्हें उक्त धाराओं में भी न्यायिक हिरासत में लिया जाए।</p>
      <p>सीबीसीआईडी के विशेष न्यायिक मजिस्टेट क्षितिज पांडेय द्वारा ईओडब्ल्यू की इस अर्जी को भ्रष्टाचार निवारण अधिनियम की विशेष अदालत को संदर्भित कर दिया गया। इसके साथ ही जेल से रिमांड पेशी पर आए तीनों अभियुक्तों को भी इस अदालत में पेश किया गया। विशेष अदालत ने ईओडब्ल्यू की इस अर्जी को मंजूर करते हुए तीनों अभियुक्तों को 29 नवंबर तक के लिए न्यायिक हिरासत में जेल भेज दिया।</p>
      <p><b>पांच फर्मों के संचालकों से सोमवार को होगी पूछताछ </b><br/>बीते तीन नवंबर को अभियुक्त प्रवीण कुमार गुप्ता व सुधांशु द्विवेदी जबकि छह नवंबर को एपी मिश्रा को न्यायिक हिरासत में जेल भेजा गया था। साथ ही ईओडब्ल्यू ने इन तीनों अभियुक्तों का तीन-तीन दिन के लिए पुलिस कस्टडी रिमांड भी हासिल किया था। यूपीपीसीएल के इस पीएफ घोटाला मामले की एफआईआर वर्तमान सचिव ट्रस्ट आईएम कौशल ने हजरतगंज थाने में दर्ज कराई थी। उधर, ईओडब्ल्यू को इसी मामले में गिरफ्तार ट्रस्ट के पूर्व सचिव प्रवीण कुमार गुप्ता के बेटे अभिनव गुप्ता के कुछ और साथियों की भी तलाश है। उसके एक साथी सौरभ चौधरी को पहले ही जेल भेजा जा चुका है। डीएचएफएल ने नौ फर्मों के संचालकों का ब्योरा व बैंक खाते का ब्योरा ईओडब्ल्यू को उपलब्ध करा दिया था। इनमें से पांच फर्मों के संचालकों को सोमवार को पूछताछ के लिए बुलाया गया है। <br/> </p>
    </article>
  </body>
</html>