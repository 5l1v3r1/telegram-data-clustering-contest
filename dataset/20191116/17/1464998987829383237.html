<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/central-government-on-fathima-latheef"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-16T17:49:00+00:00"/>
    <meta property="og:title" content="ഐ.ഐ.ടി വിദ്യാർത്ഥിനി ഫാത്തിമയുടെ മരണത്തിൽ കേന്ദ്ര സർക്കാരിന്റെ ഇടപെടൽ"/>
    <meta property="og:description" content="ചെന്നൈ: ഐ.ഐ.ടി വിദ്യാർത്ഥിനി ഫാത്തിമയുടെ മരണത്തിൽ കേന്ദ്ര സർക്കാരിന്റെ ഇടപെടൽ. ഉന്നത വിദ്യാഭ്യാസ സെക്രട്ടറി നാളെ ചെന്നൈയിൽ എത്തും. വിശദമായ റിപ്പോർട്ട് സമർപ്പിക്കാനും മാനവ വിഭവശേഷി മന്ത്രി രമേഷ് പൊക്രിയാൽ സെക്രട്ടറി ആർ.സുബ്രഹ്മണ്യത്തോട് ആവശ്യപ്പെട്ടു...."/>
  </head>
  <body>
    <article>
      <h1>ഐ.ഐ.ടി വിദ്യാർത്ഥിനി ഫാത്തിമയുടെ മരണത്തിൽ കേന്ദ്ര സർക്കാരിന്റെ ഇടപെടൽ</h1>
      <address><time datetime="2019-11-16T17:49:00+00:00">16 Nov 2019, 17:49</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>ചെന്നൈ: ഐ.ഐ.ടി വിദ്യാർത്ഥിനി ഫാത്തിമയുടെ മരണത്തിൽ കേന്ദ്ര സർക്കാരിന്റെ ഇടപെടൽ. ഉന്നത വിദ്യാഭ്യാസ സെക്രട്ടറി നാളെ ചെന്നൈയിൽ എത്തും. വിശദമായ റിപ്പോർട്ട് സമർപ്പിക്കാനും മാനവ വിഭവശേഷി മന്ത്രി രമേഷ് പൊക്രിയാൽ സെക്രട്ടറി ആർ.സുബ്രഹ്മണ്യത്തോട് ആവശ്യപ്പെട്ടു. കേന്ദ്രമന്ത്രി വി.മുരളീധരൻ മാനവ വിഭവ ശേഷി മന്ത്രിയുമായി കൂടിക്കാഴ്ച നടത്തി.  വിഷയത്തിൽ  തമിഴ്നാട് മുഖ്യമന്ത്രിയുമായി സംസാരിച്ചുവെന്നും വി. മുരളീധരൻ പറഞ്ഞു. അന്വേഷണ സംഘം കൊല്ലതെത്തി ഫാത്തിമയുടെ സഹോദരിയുടെ മൊഴിയെടുക്കും. ഫാത്തിമയുടെ  ലാപ് ടോപ്പും ഐപാഡും പരിശോധനയ്ക്കായി ഏറ്റെടുക്കും.</p>
      <p>ആരോപണവിധേയരായ മദ്രാസ് ഐഐടി അധ്യാപകര്‍ ക്യാംപസ് വിട്ടുപോകരുതെന്ന് പൊലീസ് നിര്‍ദേശം. ഹ്യുമാനിറ്റീസ് ആന്‍ഡ് ഡവലപ്മെന്റ് സ്റ്റഡീസ് അധ്യാപകര്‍ക്കാണ് നിര്‍ദേശം. ഫാത്തിമയുടെ അച്ഛന്‍ ലത്തീഫില്‍ നിന്ന് ക്രൈംബ്രാഞ്ച് പ്രത്യേകസംഘം മൊഴിയെടുത്തു.  പ്രത്യേക അന്വേഷണസംഘത്തലവന്‍ ഐ.ജി ഈശ്വരമൂര്‍ത്തിയുടെ നേതൃത്വത്തില്‍  ക്രൈം ബ്രാഞ്ച്  ഡെപ്യൂട്ടി കമ്മിഷണര്‍ നാഗജ്യോതി, അഡീഷണല്‍ കമ്മിഷണര്‍ മെഗ്്ലിന്‍ എന്നിവരാണ് നാലുമണിക്കൂറിലേറെ സമയമെടുത്ത് അബ്ദുള്‍ ലത്തീഫില്‍ നിന്ന് വിവരങ്ങള്‍ ശേഖരിച്ചത്. ഫാത്തിമയുടെ  ജീവിത രീതി, അടുത്തിടെ ഉണ്ടായ ഫോണ്‍ സംഭാഷണങ്ങളുടെ വിവരങ്ങള്‍, ഐ.ഐ.ടിയില്‍ നിന്നുണ്ടായ ദുരനുഭവങ്ങള്‍ എല്ലാം വിശദമായി രേഖപെടുത്തി. </p>
      <p>മരണവിവരമറിഞ്ഞു ഐ.ഐ.ടിയിലെ ഫാത്തിമയുടെ ഹോസ്റ്റലില്‍ എത്തിയ, സഹോദരിയുടെ മൊഴിയും രേഖപെടുത്തും. ഫാത്തിമയുടെ ലാപ്ടോപ്, ഐപാ‍ഡ് എന്നിവ അടുത്ത ദിവസം കുടുംബം പൊലീസിനു കൈമാറും. അതിനിടെ  ഫാത്തിമയുടെ മരണം പാര്‍ലമെന്റില്‍ ഉന്നയിക്കാന്‍ ഡി.എം.കെയും  സി.പിഎമ്മും തീരുമാനിച്ചു. തിങ്കഴാഴ്ച ചേരുന്ന  സമ്മേളനത്തില്‍ കനിമൊഴി എം.പി വിഷയം ഉന്നയിക്കുമെന്ന് എം.കെ സ്റ്റാലിന്‍ അടക്കമുള്ളവര്‍ ഫാത്തിമയുടെ കുടുംബത്തെ അറിച്ചു. തമിഴ്നാട്ടില്‍ നിന്നുള്ള  സി.പിഎം എം.പിമാരും വിഷയം ദേശീയ തലത്തിലെത്തിക്കാന്‍ തീരുമാനിച്ചിട്ടുണ്ട്. </p>
    </article>
  </body>
</html>