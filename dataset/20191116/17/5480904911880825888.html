<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-protestu-v-praze-policiste-resili-drony-vetsi-problemy-nebyly/1821877?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T17:12:00+00:00"/>
    <meta property="og:title" content="Při protestu v Praze policisté řešili drony,větší problémy nebyly"/>
    <meta property="og:description" content="Praha - Nepovolené drony nebo ztracené děti museli řešit policisté na dnešní demonstraci proti premiéru Andreji Babišovi (ANO) v Praze. Zdravotníci ošetřili na místě asi 30 lidí s lehčími problémy a jedna žena skončila s poraněním ruky v nemocnici. ČTK to řekli zástupci policie a zdravotnické záchranné služby. Na demonstraci spolku Milion chvilek na Letenské pláni dorazilo odpoledne podle různých odhadů 250.000 až 300.000 lidí."/>
  </head>
  <body>
    <article>
      <h1>Při protestu v Praze policisté řešili drony,větší problémy nebyly</h1>
      <address><time datetime="2019-11-16T17:12:00+00:00">16 Nov 2019, 17:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nepovolené drony nebo ztracené děti museli řešit policisté na dnešní demonstraci proti premiéru Andreji Babišovi (ANO) v Praze. Zdravotníci ošetřili na místě asi 30 lidí s lehčími problémy a jedna žena skončila s poraněním ruky v nemocnici. ČTK to řekli zástupci policie a zdravotnické záchranné služby. Na demonstraci spolku Milion chvilek na Letenské pláni dorazilo odpoledne podle různých odhadů 250.000 až 300.000 lidí.</p>
      <slideshow>
        <figure>
          <img src="https://i3.cn.cz/6/1573922263_P201911160517101.jpg"/>
        </figure>
        <figure>
          <img src="https://i3.cn.cz/6/1573919549_P201911160478001.jpg"/>
        </figure>
        <figure>
          <img src="https://i3.cn.cz/6/1573919567_P201911160478301.jpg"/>
        </figure>
        <figure>
          <img src="https://i3.cn.cz/6/1573919013_P201911160470601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>Policisté nezaznamenali vážnější problémy ani narušení pořádku, oznámili po skončení akce na tiskové konferenci novinářům. Policie bude vyšetřovat jen dva provozovatele dronů, které během protestu létaly bez povolení. Policisté také museli pomoci třem ztraceným dětem.</p>
      <p>Ani v dopravě se na rozdíl od minulé demonstrace neobjevily podle policie vážnější potíže. Kvůli bezpečnému pohybu účastníků protestu policisté uzavřeli na začátku a po konci akce částečně ulici Milady Horákové a po skončení protestu byl také uzavřen Letenský tunel.</p>
      <p>Zdravotníci z pražské zdravotnické záchranné služby a Českého červeného kříže ošetřili na místě asi tři desítky lidí. Pouze u jedné ženy si problémy vyžádaly převoz do nemocnice, a to kvůli úrazu ruky.</p>
    </article>
  </body>
</html>