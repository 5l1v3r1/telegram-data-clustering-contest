<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/perierga/597627/apistefto-peristatiko-agriogourouna-roufiksan-kokaini-aksias-19800-euro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T09:14:00+00:00"/>
    <meta property="og:title" content="Απίστευτο περιστατικό: Αγριογούρουνα «ρούφηξαν» κοκαΐνη αξίας 19.800 ευρώ"/>
    <meta property="og:description" content="Μια αγέλη από αγριογούρουνα απέγινε η αιτία να «χαλάσει» η δουλειά σ’ ένα από τα μεγαλύτερα δίκτυα εμπορίας και διακίνησης κοκαΐνης στην Ιταλία, με την..."/>
  </head>
  <body>
    <article>
      <h1>Απίστευτο περιστατικό: Αγριογούρουνα «ρούφηξαν» κοκαΐνη αξίας 19.800 ευρώ</h1>
      <address><time datetime="2019-11-16T09:14:00+00:00">16 Nov 2019, 09:14</time> by <a rel="author">SigmaLive</a></address>
      <p>Μια αγέλη από αγριογούρουνα απέγινε η αιτία να «χαλάσει» η δουλειά σ’ ένα από τα μεγαλύτερα δίκτυα εμπορίας και διακίνησης κοκαΐνης στην Ιταλία, με την αστυνομία της γειτονικής χώρας να βρίσκεται μπροστά σε μια πρωτόγνωρη υπόθεση.</p>
      <p>Σύμφωνα με τη βρετανική Daily Mail, τέσσερα άτομα, μέλη οργανωμένης σπείρας, είχαν κρύψει στο δάσος της Τοσκάνης, μέσα σε βάζα, κοκαΐνη αξίας 19.800 ευρώ και τα  αγριογούρουνα που βρέθηκαν εκεί, τη βρήκαν και την… ρούφηξαν.</p>
      <p>Η Αστυνομία που παρακολουθούσε τα τηλέφωνα της σπείρας, τους άκουσε να διαμαρτύρονται για το χαμένο εμπόρευμά τους.</p>
      <p>Όπως αναφέρει η ίδια πηγή, η συμμορία είχε κρύψει τα βάζα σε διάφορα σημεία μέσα στο δάσος, μόνο που αυτό φαίνεται πως δεν εμπόδισε τα περίεργα αγριογούρουνα να τα βρουν.</p>
      <p>Τα τέσσερα άτομα – ένας Ιταλός και τρεις Αλβανοί – συνελήφθησαν τελικά, καθώς διαπιστώθηκε ότι κάθε μήνα διακινούσαν περίπου 2 κιλά κοκαΐνης από την κοιλάδα Βαλντικιάνα σε μπαρ και κλαμπ στις πόλεις Αρέτσο και Σιένα. Φαίνεται, μάλιστα, πως έκαναν… χρυσές δουλειές, αφού εμπορεύονταν υψηλής καθαρότητας κοκαΐνη, την οποία χρέωναν 99 ευρώ το γραμμάριο.</p>
      <p>Μάλιστα, σε μια προσπάθεια να μη γίνουν αντιληπτοί, χρησιμοποιούσαν έναν κώδικα, ώστε να αναφέρονται στα ναρκωτικά, που περιλάμβανε λέξεις όπως: «aperitivo, prosecco, vino και caffè».</p>
      <p>Το τοπικό τηλεοπτικό δίκτυο Toscana Media News μετέδωσε ότι δύο από τους συλληφθέντες οδηγήθηκαν στη φυλακή, ενώ οι υπόλοιποι τέθηκαν σε κατ’ οίκον περιορισμό.</p>
      <p>Πηγή: CNN</p>
    </article>
  </body>
</html>