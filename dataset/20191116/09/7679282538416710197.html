<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-election-2019-nominations-for-third-phase-started-from-november-16-2852119.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T09:33:01+00:00"/>
    <meta property="og:title" content="झारखंड विधानसभा चुनाव 2019:  तीसरे चरण के लिए नामांकन आज से "/>
    <meta property="og:description" content="झारखंड विधानसभा चुनाव के तीसरे चरण में राज्यसत्ता के केंद्र पर कब्जे की लड़ाई है। इसमें 17 सीटों के लिए 55 लाख एक हजार 239 मतदाता वोट डालेंगे। रांची, हटिया, कांके, कोडरमा, बरकट्ठा, बरही, बड़कागांव,..."/>
  </head>
  <body>
    <article>
      <h1>झारखंड विधानसभा चुनाव 2019:  तीसरे चरण के लिए नामांकन आज से </h1>
      <address><time datetime="2019-11-16T09:33:01+00:00">16 Nov 2019, 09:33</time> by <a rel="author">रांची, हिन्दुस्तान ब्यूरो</a></address>
      <p>झारखंड विधानसभा चुनाव के तीसरे चरण में राज्यसत्ता के केंद्र पर कब्जे की लड़ाई है। इसमें 17 सीटों के लिए 55 लाख एक हजार 239 मतदाता वोट डालेंगे। रांची, हटिया, कांके, कोडरमा, बरकट्ठा, बरही, बड़कागांव, रामगढ़,  मांडू, हजारीबाग, सिमरिया, धनवार, गोमिया, बेरमो, ईचागढ़ और खिजरी विधानसभा सीटों पर चुनाव के  लिए 16 नवंबर को अधिसूचना जारी होगी। रांची, हटिया और कांके विधानसभा सीट के लिए भी शनिवार से नामांकन शुरू हो जाएगा।</p>
      <p>राजधानी रांची और उसके इर्द-गिर्द की सीटों हटिया, कांके और खिजरी विधानसभा सीट जीतने के लिए पक्ष और विपक्ष दोनों को दांव लगाना है। कुल 17 विधानसभा सीटों में से 2014 में 10 पर भाजपा जीती।<br/><br/>झामुमो की तीन, कांग्रेस की दो, आजसू की एक और भाकपा माले की जीती एक विधानसभा सीट है। लोकसभा चुनाव के समय मांडू के झामुमो विधायक जयप्रकाश भाई पटेल और अभी हाल में बरही के कांग्रेस विधायक मनोज यादव ने भाजपा का दामन थाम लिया। जाहिर है कि अब भाजपा 12 सीटों पर काबिज है।  आजसू की एक सीट को मिलाकर अगर देखा जाए तो 13 सीटों पर सत्ताधारी गठबंधन का कब्जा है। इन 17 सीटों में चार सीटें राजधानी क्षेत्र की रांची, हटिया, कांके और खिजरी है। जाहिर है इस चरण का चुनावी संघर्ष सबसे अहम है।<br/> <br/> </p>
    </article>
  </body>
</html>