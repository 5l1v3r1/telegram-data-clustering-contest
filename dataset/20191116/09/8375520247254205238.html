<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/u-direktora-nabu-zi-mnoju-je-prjamij-konflikt-interesiv-bahmatjuk-640353.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T09:46:54+00:00"/>
    <meta property="og:title" content="У директора НАБУ зі мною є прямий конфлікт інтересів, – Бахматюк"/>
    <meta property="og:description" content="Конфлікт інтересів із Артемом Ситником полягає в антикорупційній справі проти директора НАБУ – бізнесмен"/>
  </head>
  <body>
    <article>
      <h1>У директора НАБУ зі мною є прямий конфлікт інтересів, – Бахматюк</h1>
      <address>
        <time datetime="2019-11-16T09:46:54+00:00">16 Nov 2019, 09:46</time>
      </address>
      <h4>Конфлікт інтересів із Артемом Ситником полягає в антикорупційній справі проти директора НАБУ – бізнесмен</h4>
      <p>Голова Ради директорів «Укрлендфармінг» Олег Бахматюк розповів про конфлікт інтересів та помсту директора НАБУ Артема Ситника у справі VAB банку</p>
      <p>Як розповів Олег Бахматюк в інтерв’ю виданню «<a href="https://strana.ua/articles/interview/233763-oleh-bakhmatjuk-intervju-o-dele-vab-banka-i-rynke-zemli.html">Страна</a>», в нього була зустріч з головою ОП Андрієм Богданом і Фондом гарантування вкладів, на якій обговорювалося питання реструктуризації заборгованості за схемою виплати 500 млн грн одразу, і по 1 мільярду протягом наступних 8 років. Втім, як розповідає Бахматюк, «Богдан тоді видав спіч, який абсолютно не давав жодної можливості для діалогу», а «справа VAB банку» в підсумку була передана директору НАБУ Артему Ситнику, з яким в Олега Бахматюка є конфлікт інтересів.</p>
      <p>«Я зрозумів, що мені там нічого робити. Богдан сконструював модель в тому числі з сигналом Ситнику (голова НАБУ, – ред.) і Рябошапці (очільник ГПУ, – ред). Крім усмішок Богдана мені цікава і суть питання, щоб суспільство знало не тільки манеру спілкування глави ОП, а й його вплив на правоохоронні органи і на прийняття незаконних рішень. Той же самий Касько (заступник генпрокурора, – ред.), який ще вчора бігав з підозрами по Києву, прийняв рішення у справі, яку було закрито двома рішеннями судів. А потім передав Ситнику, з яким у мене прямий конфлікт інтересів», – сказав Бахматюк.</p>
      <p>За словами Олега Бахматюка, конфлікт інтересів із Артемом Ситником полягає в антикорупційній справі проти директора НАБУ. 6-го вересня 2019 року Сарненський райсуд Рівненської області визнав Артема Ситника винним в порушенні обмеження для держслужбовців при отриманні подарунків (ч.1 ст.172-5 КУпАП), призначивши йому в якості покарання штраф 3400 гривень.</p>
      <p>Йдеться про гучну історію відпочинку Ситника на території мисливського господарства «Поліське-Сарни» в Рівненській області. За повідомленнями ЗМІ, сюди директор Бюро неодноразово приїжджав відпочивати, в тому числі – зустрічав новий 2019 рік. І нібито кожен раз «релакс», проживання та харчування Ситника обходилися в суми близько 100 тис грн. Платив за Ситника бізнесмен Микола Надейко, і директор НАБУ не відобразив всі ці речі в декларації.</p>
      <p>«Проти Ситника розслідується антикорупційна справа. Головний свідок там – радник моєї рідної сестри Наталії Василюк – Микола Надейко. Все будується фактично на його свідченнях. У будь-якій цивілізованій країні такий збіг свідчить про наявність конфлікту інтересів, про що прекрасно знав генпрокурор Рябошапка, коли вони незаконно передавали справу Ситнику. І те, що він робить – його особиста помста мені за свідчення Надейка», – зазначає Олег Бахматюк.</p>
      <p>«До речі, я з цим Надейко познайомився в будівлі НАБУ в присутності Ситника і його заступника Новака. І вважаю його гарним хлопцем, якого Ситник тупо підставив, – вважає Бахматюк. – Крім того, Ситник взагалі не має права займатися Бахматюком і великим бізнесом. НАБУ має займатися корупцією у вищих ешелонах влади. Тому, щоб була підслідність НАБУ, вони і залучили Писарука (колишній перший заступник глави НБУ, якому також було пред’явлено підозру у справі VAB Банку, – ред.). Це смішно. Де я, а де Писарук?».</p>
      <p>Нагадаємо, екс-власник VAB Банку <a href="https://glavcom.ua/ru/news/eks-vladelec-vab-banka-bahmatyuk-otricaet-poluchenie-podozreniya-i-sgovor-s-eks-zamglavy-nbu-pisarukom-639702.html">Бахматюк заперечує отримання підозри і змову з екс-заступником голови НБУ Пісаруком</a>.</p>
      <p>Як повідомлялося, <a href="https://glavcom.ua/news/bahmatyuk-zvinuvativ-sitnika-i-ryaboshapku-u-tisku-na-biznes-cherez-jihni-ambiciji-639385.html">Бахматюк звинуватив Ситника і Рябошапку у тиску на бізнес</a> через їхні амбіції.</p>
      <related>
        <a href="https://glavcom.ua/world/observe/prokuratura-ssha-zyasovuje-chi-otrimuvav-dzhuliani-vigodu-vid-gazovih-projektiv-v-ukrajini-640317.html"/>
        <a href="https://glavcom.ua/news/nastupnogo-tizhnya-v-ukrajinu-prijide-premjerministr-chehiji-640312.html"/>
        <a href="https://glavcom.ua/news/sud-zaareshtuvav-ekszastupnicyu-ministra-kulturi-zastava-ponad-570-tisyach-640269.html"/>
      </related>
    </article>
  </body>
</html>