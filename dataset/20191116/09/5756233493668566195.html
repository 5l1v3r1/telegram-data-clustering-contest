<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621754/%D8%A7%D8%B3%DB%8C%D8%AF%D9%BE%D8%A7%D8%B4%DB%8C-%D9%85%D8%B1%D8%AF-%D9%86%D9%82%D8%A7%D8%A8%D8%AF%D8%A7%D8%B1-%DB%B5%DB%B0%DB%B0-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A8%D9%87-%D8%AE%D9%88%D8%AF%D8%B1%D9%88%DB%8C-%DA%AF%D8%B1%D8%A7%D9%86%D9%82%DB%8C%D9%85%D8%AA-%D8%AE%D8%B3%D8%A7%D8%B1%D8%AA-%D8%B2%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T09:42:00+00:00"/>
    <meta property="og:title" content="اسیدپاشی مرد نقابدار، ۵۰۰ میلیون تومان به خودروی گرانقیمت خسارت زد"/>
    <meta property="og:description" content="در آخرین روز مهر گذشته، پرونده اسیدپاشی روی خودروی میلیاردی تویوتا لندکروز به پلیس آگاهی خراسان رضوی رسید که محتویات آن از یک جرم وحشتناک حکایت داشت."/>
  </head>
  <body>
    <article>
      <h1>اسیدپاشی مرد نقابدار، ۵۰۰ میلیون تومان به خودروی گرانقیمت خسارت زد</h1>
      <address>
        <time datetime="2019-11-16T09:42:00+00:00">16 Nov 2019, 09:42</time>
      </address>
      <p>
        <i>در آخرین روز مهر گذشته، پرونده اسیدپاشی روی خودروی میلیاردی تویوتا لندکروز به پلیس آگاهی خراسان رضوی رسید که محتویات آن از یک جرم وحشتناک حکایت داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شاکی این پرونده که مدعی بود از طریق اسیدپاشی روی خودرو، تهدید به قتل شده است در بخشی از اظهارات خود گفت: من در زمینه صنایع چوبی و تولید مبل فعالیت دارم اما با کسی اختلاف نداشتم با وجود این زمانی که خودروی تویوتا را در مقابل منزلم در منطقه ملک آباد مشهد پارک کرده بودم توسط فرد یا افراد ناشناسی مورد اسیدپاشی قرار گرفته و خسارتی بیش از 500 میلیون تومان به آن وارد شده است.</p>
      <p>رصدهای اطلاعاتی نشان می داد که مرد میان سال نقابداری در تاریکی شب به خودروی پارک شده در خیابان فرهاد نزدیک شده و پس از اسیدپاشی روی خودروی مذکور با پای پیاده از محل گریخته است اما تحقیقات بیشتر همزمان با بازبینی دوربین های مداربسته ترافیکی بخش دیگری از این ماجرا را فاش کرد.</p>
      <p>این تحقیقات بیانگر آن بود که مرد میان سال خودروی سراتوی خودش را حدود دو خیابان پایین تر از محل ارتکاب جرم پارک کرده و پس از این اقدام هولناک ، دوباره به سوی همان خودرو حرکت کرده و سوار بر سراتو از محل گریخته است.</p>
      <p>با به دست آمدن این سرنخ، کارآگاهان به ردیابی مالک خودروی سراتو پرداختند. وقتی تصویر و مشخصات کامل مالک سراتو به دست آمد، شاکی پرونده در همان نگاه اول او را شناخت و مدعی شد این فرد با دیگر اعضای خانواده اش و از حدود چهار یا پنج سال قبل مراودات مالی داشت.</p>
      <p>با دستور مقام قضایی، کارآگاهان مالک سراتو را با احضار به پلیس آگاهی دستگیر کردند و به بازجویی از وی پرداختند. این متهم 54 ساله که ابتدا منکر هرگونه اقدام مجرمانه بود وقتی در برابر تصاویر ضبط شده از لحظه اسیدپاشی قرار گرفت به ناچار لب به اعتراف گشود و گفت: من از نزدیکان شاکی طلبکار بودم و به خاطر همین اختلاف مالی از آن ها کینه به دل گرفتم چرا که من هم در زمینه پارچه های مبلی فعالیت داشتم و با یکدیگر معامله می کردیم. این بود که به خاطر همین کینه قدیمی تصمیم به اسیدپاشی گرفتم آن روز مقداری محلول اسیدی را از یک ابزارفروشی تهیه کردم و در صندوق عقب خودرو گذاشتم. وقتی در نزدیکی محل سکونت آن ها خودرو را پارک کردم و قوطی پلاستیکی محلول را از صندوق عقب برداشتم، ابتدا داخل خودرو نشستم و ماسک بهداشتی به صورتم زدم تا شناخته نشوم اما نمی دانم چگونه باز هم مورد شناسایی کارآگاهان قرار گرفتم.</p>
      <p>با اعترافات این مرد نقابدار، قاضی قرار وثیقه میلیاردی برای وی صادر کرد تا این پرونده دیگر مراحل قانونی خود را طی کند.</p>
    </article>
  </body>
</html>