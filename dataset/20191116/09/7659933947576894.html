<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1994146/savunma-sanayi-ba%C5%9Fkan%C4%B1-demir-s-400ler-depoda-bekletmek-i%C3%A7in-al%C4%B1nmad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T09:30:00+00:00"/>
    <meta property="og:title" content="Savunma Sanayi Başkanı Demir: S-400'ler depoda bekletmek için alınmadı"/>
    <meta property="og:description" content="Cumhurbaşkanı Recep Tayyip Erdoğan ile ABD Başkanı Donald Trump arasında Washington'da yapılan görüşmelerin ardından Savunma Sanayi Başkanı Prof.Dr. İsmail Demir, bugün yaptığı açıklamada, Ankara'nın S-400 füze savunma sistemlerini depolarda bekletme"/>
  </head>
  <body>
    <article>
      <h1>Savunma Sanayi Başkanı Demir: S-400'ler depoda bekletmek için alınmadı</h1>
      <address>
        <time datetime="2019-11-16T09:30:00+00:00">16 Nov 2019, 09:30</time>
      </address>
      <p>Cumhurbaşkanı Recep Tayyip Erdoğan ile ABD Başkanı Donald Trump arasında Washington'da yapılan görüşmelerin ardından Savunma Sanayi Başkanı Prof.Dr. İsmail Demir, bugün yaptığı açıklamada, Ankara'nın S-400 füze savunma sistemlerini depolarda bekletmek değil kullanmak üzere aldığını söyledi.<br/><br/>Savunma Sanayi Başkanı İsmail Demir CNN Türk'te katıldığı bir programda Rusya'dan alınan S-400 füze savunma sistemleri hakkında açıklamalarda bulundu. Türkiye’nin bu sistemleri satın almasına karşın kullanmayacağını söylemenin doğru bir yaklaşım olmayacağını söyleyen Demir, Türk ve ABD yetkililerinin bu konu hakkında sorunları çözmek için çalışmalarını sürdürdüğünü ifade etti.<br/><br/>Demir, “Ülke olarak bir sistemi bunca para verip alıyorsanız, bir ihtiyaca binayen ve kullanmak için alıyorsunuz. Bunu çok net söylüyoruz. Biz hatır için kullanmayız demek çok doğru bir yaklaşım değil” ifadelerini kullandı.<br/><br/>Washington, S-400'ün F-35 savaş uçakları için bir tehdit oluşturduğunu ve Türkiye'nin bu uçakların üretim programına katılımını askıya aldığını açıklamıştı.<br/><br/>Erdoğan, Perşembe günü yaptığı açıklamada, Türkiye’nin S-400 hava savunma sisteminden vazgeçip Patriot’a yönelmesinin mümkün olmadığını söyledi. Erdoğan, F-35 savaş uçakları konusunda ise ABD ile uzlaşmayı umduğunu dile getirdi.<br/><br/>Cumhurbaşkanı Erdoğan, ABD ziyareti dönüşü kendisine eşlik eden medya mensuplarına yaptığı açıklamada, “Patriotları almaya hazır olduğumuzu Sayın Trump'a söyledim. Patriotları alırken S400'ü tamamen kaldırma teklifini biz egemenlik haklarımız üzerinde bir tasarruf olarak görüyoruz ve kesinlikle doğru bulmuyoruz. Ben şimdi Patriot sebebiyle S-400’ü bırakamam ki. Sen bana Patriot vereceksen ver. Yunanistan’a aynı şeyi söyleyebiliyor musun? Söyleyemiyorsun. Peki, Türkiye’ye niye bunu söylüyorsun? Orada S-300 var. Hadi ona da sat Partiot. Bizim elimizdeki donelerimiz güçlü. Adımlarımızı da ona göre atıyoruz, atacağız”  dedi.<br/><br/> </p>
    </article>
  </body>
</html>