<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/avvelenamento-di-cani-nei-nebrodi-nuovo-caso-a-floresta.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T09:44:23+00:00"/>
    <meta property="og:title" content="Avvelenamento di cani nei Nebrodi: nuovo caso a Floresta"/>
    <meta property="og:description" content="Allarme nei Nebrodi: ancora bocconi avvelenati"/>
  </head>
  <body>
    <article>
      <h1>Avvelenamento di cani nei Nebrodi: nuovo caso a Floresta</h1>
      <address><time datetime="2019-11-16T09:44:23+00:00">16 Nov 2019, 09:44</time> by <a rel="author" href="https://www.tempostretto.it/author/cesare-giorgianni" target="_blank">Cesare Giorgianni</a></address>
      <p>
        <i>Allarme nei Nebrodi: ancora bocconi avvelenati</i>
      </p>
      <p>FLORESTA. Un nuovo <b>caso di avvelenamento di cani </b>è stato segnalato questa mattina sui Nebrodi e precisamente a<b> Floresta.</b> Episodio non nuovo, purtroppo, che ha ancora una volta sconvolto gli abitanti del piccolo centro montano.</p>
      <p>Ignoti, così come avvenuto anche in un recente passato, hanno probabilmente disseminato varie zone del territorio di <b>bocconi contenenti sostanze mortali </b>proprio con l’intento di effettuare un’autentica strage di cani.  Due dei quali, secondo quanto affermato da alcuni residenti del paese, sono stati rinvenuti ormai privi di vita nelle campagne del centro abitato; ma di altri tre si è persa ogni traccia e non è escluso che, dopo atroci sofferenze, siano morti anch’essi in altre zone limitrofe.</p>
      <p>Indignazione, sdegno, sconcerto e rabbia pervadono in queste ore gli animi della gente che abita a Floresta per il vile gesto messo in atto per motivi che rimangono oscuri.</p>
      <p>Intanto, in molti si augurano che, attraverso necessarie indagini o testimonianze e soprattutto grazie anche alle immagini registrate dal sistema di videosorveglianza installato da qualche tempo nel centro nebroideo, si possa presto risalire a coloro i quali hanno avvelenato questi “amici dell’uomo”. Infami protagonisti di un’azione della quale dovrebbero vergognarsi. Per sempre!</p>
      <p>Cesare Giorgianni</p>
    </article>
  </body>
</html>