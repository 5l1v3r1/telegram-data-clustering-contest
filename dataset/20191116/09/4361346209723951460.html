<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/magyar-csaladapa-tunt-el-ausztriaban/186716"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T09:30:00+00:00"/>
    <meta property="og:title" content="Magyar családapa tűnt el Ausztriában"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Magyar családapa tűnt el Ausztriában</mark>
      </h1>
      <address><time datetime="2019-11-16T09:30:00+00:00">16 Nov 2019, 09:30</time> by <a rel="author">B. B.</a></address>
      <p>Rejtélyes körülmények között tűnt el egy 39 éves soproni családapa, Szedenics Tibor. A férfi egy hete, pénteken sétált ki soproni családi házukból, azóta mintha a Föld nyelte volna el. Családja a poklokat járja, félelmük azóta csak nőtt, mióta kocsiját egy osztrák autóút mellett, Bécs közelében megtalálták, tulajdonosa azonban nem ült benne.</p>
      <p>– Otthagyta az autót lezáratlanul, minden iratával, telefonjával együtt, és azóta sem lett meg – írta kétségbeesetten a Facebookon az édesanyja, Ilona. – Az autót már elhoztuk, de nekünk nem az autó kell, hanem a gyermekünk – szögezte le az édesanya.</p>
      <figure>
        <img src="http://media.borsonline.hu/cikk/20/192309/big-lead/650x360/2025217_screen-shot-2019-11-15-at-152250.jpg"/>
        <figcaption>Bécs közelében, egy út mellett találtak a Suzukira, benne Tibor telefonjával és irataival</figcaption>
      </figure>
      <p>A család azóta plakátokat készített Tibor arcképével, amit igyekeznek mindenhova kitenni, hátha szeretett családtagjukat felfedezik valahol. Emellett német nyelvű keresőposztokkal is elárasztották a portálokat, hogy a külföldiek is bekapcsolódhassanak a kutatásba. Egyelőre nem tudni, hogy a férfi önszántából, avagy akaratán kívül tűnt el, mindenesetre a családja, köztük a gyermekei is hazavárják.</p>
      <p>– Drága fiam! Tudom, hogy mennyire szereted a kislányaid, azt is tudom, hogy mennyire szereted az öcséd gyermekeit. Te egy nagyon jó ember vagy, keresztfiad péntek óta állandóan kérdezi, hogy mikor jössz már haza. Tudod, mennyire szeret, hiányzol neki is. Kérlek, gyere haza – szólt a közösségi oldalon keresztül fiához Ilona. – Már nincsenek hivatalos irataid, nincs veled a telefonod. Ha valaki látna téged, arra kérem, mutassa meg a telefonjába, hogy mennyire vár téged haza szerető családod – tette hozzá az asszony.</p>
      <p>A férfit a magyar rendőrség is keresi.</p>
    </article>
  </body>
</html>