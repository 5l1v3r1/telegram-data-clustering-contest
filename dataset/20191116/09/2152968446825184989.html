<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/bylgarinyt-jivee-s-572-lv-na-mesec-pesti-ot-drehi-i-mebeli.429845"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T09:52:00+00:00"/>
    <meta property="og:title" content="Българинът живее с 572 лв. на месец, пести от дрехи и мебели"/>
    <meta property="og:description" content="С 16% нарастват разходите за здраве | Dnes.bg"/>
  </head>
  <body>
    <article>
      <h1>Българинът живее с 572 лв. на месец, пести от дрехи и мебели</h1>
      <h2>С 16% нарастват разходите за здраве</h2>
      <address><time datetime="2019-11-16T09:52:00+00:00">16 Nov 2019, 09:52</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Българите живеят средно с 572 лв. на месец, показват данните на НСИ. Сумата е доста малка, като се има предвид, че средната заплата за страната нарасна до 1266 лв.</p>
      <p>Но получаваните заплати, пенсии и социални помощи се разделят между всички членове на семейството. Затова, ако в домакинството има деца или безработен, доходът на човек пада значително, пише „Труд“.</p>
      <p>За година доходите на хората са нараснали с 11,3%, обявиха от НСИ. Това основно се дължи на ръст на доходите от заплати с 13,9% и от пенсии с 11,1%. В резултат заплатите формират 56,5% от семейния бюджет, а пенсиите осигуряват още 27,2%.</p>
      <p>Доходите на домакинствата от социални обезщетения и помощи бележат много сериозен ръст от 48,2%. В резултат 3% от доходите на българите се формират от социални помощи. Наред с това обаче намаляват парите, които хората изкарват с труд извън работната си заплата, както и доходите от самостоятелна заетост.</p>
      <p>Любопитно е, че над три пъти се увеличават доходите на домакинствата от собственост. За това може би допринася ръстът на жилищата, които се дават под наем. Все повече хора инвестират спестяванията си в имоти и ги дават под наем, като по този начин си осигуряват доходност, по-висока от почти нулевите лихви по банковите депозити. Въпреки това доходите от наеми формират само 0,7% от бюджета на домакинствата.</p>
      <p>По отношение на разходите на семействата много голям ръст от 16% на годишна база имат средствата, които харчат за здравеопазване. Оказва се, че всяко домакинство дава средно малко над 60 лв. на месец за лекарства и лекарски грижи извън здравните вноски, които влизат в държавния бюджет. Като наред с това разходите за данъци са нараснали с 10%, а за социални осигуровки с 12% спрямо миналата година.</p>
      <p>Разходите за алкохол и цигари на българите също сериозно нарастват – с 13,3%. Но най-голям ръст от над 26% има на разходите за образование и свободно време. Тук влизат сумите, които домакинствата дават за частни уроци по математика, чужди езици, както и за частни детски градини поради липса на места в държавните.</p>
      <p>Разходите за плащане на наеми и битови сметки за ток, вода и парно се увеличават със 7,6%.</p>
      <p>За да имат пари за всички тези разходи, гражданите пестят от дрехи и обзавеждане за дома. Разходите на домакинствата да дрехи и обувки се свиват с 3%, а за жилищно обзавеждане и поддържане на дома – с 15,7%.</p>
      <p>С увеличението на доходите хората се стремят да спестяват повече. През третото тримесечие внесените суми на депозит от домакинствата са нараснали с 87% на годишна база. Всяко семейство е спестило средно по 85 лв. на месец. Същевременно при взетите от гражданите заеми има спад с 40%, отчитат от НСИ.</p>
      <p>За храна отиват 30,1% от разходите на домакинствата, като в това отношение няма почти никаква разлика спрямо миналата година.</p>
      <p>Същевременно се променя храната на трапезата ни. При повечето храни нараства потреблението на човек от домакинството. По-съществено се увеличава потреблението на плодове – от 5,9 кг на 6,5 кг на човек за месец, и на зеленчуци – от 8,6 кг на 9 кг. Намаление се отчита при потреблението на хляб и тестени изделия – от 7,1 кг на 6,8 кг на човек, както и на кисело мляко. Без промяна е потреблението на месни продукти, сирене и захар.</p>
      <p> </p>
    </article>
  </body>
</html>