<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/roma_crimine_lamorgese-6562465/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T09:09:00+00:00"/>
    <meta property="og:title" content="Per il ministro Lamorgese il crimine a Roma è cambiato"/>
    <meta property="og:description" content="L'allarme ora è per le baby gang e per la diffusione delle sostanze stupefacenti tra i più giovani"/>
  </head>
  <body>
    <article>
      <h1>Per il ministro Lamorgese il crimine a Roma è cambiato</h1>
      <h2>L'allarme ora è per le baby gang e per la diffusione delle sostanze stupefacenti tra i più giovani</h2>
      <address><time datetime="2019-11-16T09:09:00+00:00">16 Nov 2019, 09:09</time> by <a rel="author">AGI - Agenzia Giornalistica Italia</a></address>
      <p>"A Roma il crimine è cambiato, ora a preoccupare sono le bande giovanili". A dirlo è il ministro dell'Interno, <b>Luciana Lamorgese</b>, in un'intervista rilasciata al Messaggero dopo il vertice sulla sicurezza di ieri pomeriggio. Il ministro ha parlato a lungo di Roma anche alla luce degli ultimi episodi di cronaca, come l'omicidio di <b>Luca Sacchi </b>e le librerie e locali date alle fiamme nel quartiere di <b>Centocelle</b>.</p>
      <p>"Roma - ha spiegato - è sottoposta a dinamiche presenti in tutte le grandi città europee e nordamericane, accentuate, nel nostro caso, da un contesto davvero particolare. Un'area metropolitana con 121 comuni e cinque milioni di abitanti che equivale alla somma dei territori di Milano, Napoli, Torino, Palermo, Genova, Bologna, Firenze, Bari e catania".</p>
      <p>Nella Capitale, la diffusione delle <b>sostanze stupefacenti</b> "riguarda sempre di più fasce di giovanissimi. È un fenomeno - ha aggiunto il ministro dell'Interno - preoccupante che chiama in causa in primis le famiglie e il ruolo educativo della scuola". Per questo "abbiamo predisposto una pianificazione di <b>misure straordinarie</b> ad alto impatto sulle grandi piazze di spaccio presenti sul territorio metropolitano, utile anche a rassicurare i cittadini attraverso la presenza visibile dello Stato nelle realtà più critiche".</p>
      <p>Per combattere il crimine e per i reati di strada, secondo il ministro Lamorgese, "a Roma serve più illuminazione notturna e l'installazione di un numero sempre maggiore di telecamere. Su questo tema lancerei una proposta: coinvolgere le associazioni di categoria dei commercianti per tenere accese anche di notte le vetrine e le insegne, sul modello efficacemente attuato in grandi città tedesche come Monaco".</p>
      <p>Sul senso di insicurezza provato dai cittadini, il ministro ha infine sottolineato che ci sono alcuni indicatori economici che non possono essere ignorati: "L'Istat ci dice che i disoccupati sono 200 mila e che il 51% della popolazione residente ha un reddito inferiore ai 15 mila euro. Inoltre, si consolida una t<b>endenza anagrafica</b> che incide sulla percezione della sicurezza. Il 25,5% delle persone che vivono a Roma ha più di 65 anni e in quella condizione di età ci si sente comunque più deboli e più esposti ai pericoli". </p>
      <related>
        <a href="https://www.agi.it/cronaca/centocelle_roghi-6518492/news/2019-11-09/"/>
      </related>
    </article>
  </body>
</html>