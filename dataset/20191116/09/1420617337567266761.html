<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/report-violato-laccount-bancario-del-conduttore-rai-di-torvaianica-sigfrido-ranucci.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-16T09:04:47+00:00"/>
    <meta property="og:title" content="Report, violato l’account bancario del conduttore Rai di Torvaianica Sigfrido Ranucci"/>
    <meta property="og:description" content="Potrebbe esserci un collegamento tra le inchieste portate avanti recentemente da Report e quanto accaduto al conduttore Sigfrido Ranucci. Il giornalista, originario di Torvaianica (Roma), avrebbe subito un attacco da parte di un hacker di un paese dell’est europeo: in particolare sarebbero stati violati dati sensibili personali – quali identità, residenza e familiari  -e aziendali, […]"/>
  </head>
  <body>
    <article>
      <h1>Report, violato l’account bancario del conduttore Rai di Torvaianica Sigfrido Ranucci</h1>
      <address><time datetime="2019-11-16T09:04:47+00:00">16 Nov 2019, 09:04</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/ranucci.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Potrebbe esserci un collegamento tra le inchieste portate avanti recentemente da <b>Report</b> e quanto accaduto al conduttore <b>Sigfrido Ranucci.</b> Il giornalista, originario di <b>Torvaianica (Roma)</b>, avrebbe subito un attacco da parte di un hacker di un paese dell’est europeo: in particolare sarebbero stati violati dati sensibili personali – quali identità, residenza e familiari  -e aziendali, in particolare cellulare e mail, del conduttore di Report.  <i>«Condivideremo e sosterremo tutte le iniziative che lui e la redazione decideranno di promuovere»</i>, annuncia il sindacato.</p>
      <h3>Violazione account Ranucci. Legami con le recenti inchieste di Report? </h3>
      <p>«La banca di Sigfrido Ranucci ha informato il conduttore di Report che il suo account bancario è stato violato da un hacker operante in un Paese dell’Est europeo. L’attività di spionaggio sarebbe stata finalizzata ad acquisire dati personali relativi all’identità, alla residenza, ai familiari. Tra i dati violati anche quelli aziendali, in particolare mail e cellulare», scrive FNSI.</p>
      <p>«Elementi preoccupanti che appaiono ancora più inquietanti se collegati alle polemiche e alle minacce ricevute dalla redazione di Report dopo le documentate inchieste relative proprio alle fabbriche dell’odio e alle multinazionali delle <b>fake news che, non casualmente, hanno la loro sede anche nei paesi dell’Est</b>». Lo affermano Federazione nazionale della Stampa italiana e Usigrai.</p>
      <p>«Siamo certi – proseguono – che gli apparati di sicurezza individueranno mandanti ed esecutori e li segnaleranno alle autorità competenti, chiunque essi siano e ovunque operino. Fnsi ed Usigrai condivideranno e sosterranno tutte le iniziative che Sigfrido Ranucci e la redazione di Report decideranno di promuovere in tutte le sedi, compresa quella giudiziaria».</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/report-violato-laccount-bancario-del-conduttore-rai-di-torvaianica-sigfrido-ranucci.html"/>
        <a href="https://www.ilcorrieredellacitta.com/news/oroscopo-paolo-fox-17-novembre-2019-i-segni-favoriti-in-questa-domenica.html"/>
        <a href="https://www.ilcorrieredellacitta.com/news/maltempo-a-pomezia-e-torvaianica-si-contano-i-danni-scuole-devastate-alberi-caduti-strade-sommerse-dallacqua.html"/>
        <a href="https://www.ilcorrieredellacitta.com/news/tromba-daria-a-torvaianica-devastato-anche-lasilo-di-martin-pescatore-foto.html"/>
        <a href="https://www.ilcorrieredellacitta.com/news-latina/maltempo-a-latina-un-albero-cade-su-un-auto-in-transito-e-il-lago-di-fogliano-e-a-rischio-esondazione.html"/>
        <a href="https://www.ilcorrieredellacitta.com/news/latina-cerca-di-sfuggire-ai-controlli-dei-carabinieri-ma-si-schianta-con-lauto.html"/>
      </related>
    </article>
  </body>
</html>