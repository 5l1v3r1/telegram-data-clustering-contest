<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825040.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T09:54:00+00:00"/>
    <meta property="og:title" content="وزیر نفت: به خودرو‌های دولتی سهمیه‌ای نداده‌ایم/ باید بنزین با نرخ سه هزار تومان مصرف کنند"/>
    <meta property="og:description" content="به گزارش صدا و سیما، بیژن نامدار زنگنه در گفتگوی زنده با بخش خبری ساعت ۲۱ شبکه اول سیما گفت: برآورد کردیم با اجرای طرح مدیریت مصرف بنزین ۳۱ هزار میلیارد تومان در سال افزایش درآمد داشته باشیم که همه به اقشار کم درآمد تعلق خواهد گرفت. "/>
  </head>
  <body>
    <article>
      <h1>وزیر نفت: به خودرو‌های دولتی سهمیه‌ای نداده‌ایم/ باید بنزین با نرخ سه هزار تومان مصرف کنند</h1>
      <address>
        <time datetime="2019-11-16T09:54:00+00:00">16 Nov 2019, 09:54</time>
      </address>
      <p>بیژن زنگنه گفت: به خودرو‌های دولتی سهمیه‌ای نداده‌ایم و آن‌ها باید بنزین با نرخ سه هزار تومان مصرف کنند، اما درباره تاکسی‌های اینترنتی چارچوبی تعیین شده است که بر اساس آن سهمیه‌ای به این خودرو‌ها می‌دهیم.</p>
      <p>به گزارش صدا و سیما، بیژن نامدار زنگنه در گفتگوی زنده با بخش خبری ساعت ۲۱ شبکه اول سیما گفت: برآورد کردیم با اجرای طرح مدیریت مصرف بنزین ۳۱ هزار میلیارد تومان در سال افزایش درآمد داشته باشیم که همه به اقشار کم درآمد تعلق خواهد گرفت. </p>
      <p>وزیر نفت تاکید کرد: همه درآمد حاصل از افزایش قیمت بنزین به طبقات متوسط و ضعیف جامعه پرداخت می شود و یک ریال آن صرف کار دیگری نخواهد شد.</p>
      <p>نامدار زنگنه افزود: این درآمد برای ماه نخست که تا یک هفته یا ۱۰ روز آینده به خانوار‌ها پرداخت می‌شود، از محلی تأمین شده است.</p>
      <p>وی گفت: پیش از درآمد حاصل از گران شدن قیمت بنزین برای ماه نخست پول تأمین شده است و به حساب مردم واریز می‌شود.</p>
      <p>وزیر نفت درباره ملاک تعیین سهمیه بندی بنزین برای خودرو‌ها گفت: اعداد سهمیه بندی بر اساس تجربه و عملکرد تاریخی بوده است و در این مدت تعیین کردیم که سهمیه بندی‌های دوره قبلی را دست نزنیم و اعداد را برای این دوره اعمال کردیم.</p>
      <p>زنگنه گفت: اکنون صادرات بنزین داریم و سال آینده اگر سهمیه بندی نیز اعمال نمی‌شد، صادرات و تولید بیشتر می‌شد، اما مسأله اساسی این است که با روند افزایش سالی ۱۰ درصد مصرف بنزین که معادل ۹ تا ۱۰ میلیون لیتر است سال ۱۴۰۰ دوباره وارد کننده بنزین می‌شدیم.</p>
      <p>وی افزود: در این دوره از تحریم‌ها کاری که دوره قبل آمریکایی‌ها با ما کردند و برای واردات بنزین بیشترین فشار را داشتند نتوانستند انجام دهند.</p>
      <p>زنگنه گفت: با سهمیه بندی بنزین توازن مناسب عرضه و تقاضا را برای چند سال تأخیر می‌اندازیم و می‌توانیم صادرات بیشتری داشته باشیم.</p>
      <p>وی افزود: سال آینده حدود ۹۴ میلیون لیتر مصرف کنترل شده بنزین داریم و ۶۷ درصد یا دو سوم بنزینی که عرضه می‌شود، سهمیه بندی و یک سوم آزاد است.</p>
      <p>وزیر نفت گفت: ۶۴ میلیون لیتر سهمیه بندی و با کارت سوخت داده می‌شود که معادل ۲۳ میلیارد لیتر در سال است و با ۵۰۰ تومانی که به قیمت آن اضافه شده است، سال آینده ۱۱ هزار و ۵۰۰ میلیارد تومان درآمد داریم.</p>
      <p>زنگنه افزود: حدود ۳۰ میلیون لیتر نیز مصرف آزاد است که دو هزار تومان به قیمت آن افزوده شده است و در سال آینده از این محل ۲۰ هزار میلیارد تومان درآمد داریم.</p>
      <p>وی گفت: البته هنوز نمی‌دانیم رفتار مصرف کننده در بخش بنزین آزاد چه خواهد بود، اما برآورد ما درآمد ۳۱ هزار میلیارد تومان از طریق سهمیه بندی بنزین در سال آینده است که همه آن به افراد کم در آمد پرداخت می‌شود.</p>
      <p>زنگنه گفت: به خودرو‌های دولتی سهمیه‌ای نداده‌ایم و آن‌ها باید بنزین با نرخ سه هزار تومان مصرف کنند، اما درباره تاکسی‌های اینترنتی چارچوبی تعیین شده است که بر اساس آن سهمیه‌ای به این خودرو‌ها می‌دهیم.</p>
      <p>زنگنه افزود: برای بقیه خودرو‌ها مانند آژانس ها، خودرو‌های بین شهری و ... نیز کمیته‌ای در وزارت نفت با حضور معاون وزارت کشور و سازمان برنامه و بودجه تشکیل می‌شود که متقاضیان تقاضای خود را به وزارت کشور ارائه می‌دهند و در این کمیته تصمیم می‌گیریم که اگر لازم باشد سهمیه‌ای بدهیم.</p>
      <p>وی گفت: اگر قرار باشد سهمیه‌ای نیز اصلاح شود در این کمیته تصمیم گیری می‌شود</p>
    </article>
  </body>
</html>