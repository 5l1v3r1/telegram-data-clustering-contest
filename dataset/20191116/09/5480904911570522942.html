<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/palestinci-vystrelili-dve-rakety-na-izrael-ten-bombardoval-hamas/1821753?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T09:25:00+00:00"/>
    <meta property="og:title" content="Palestinci vystřelili dvě rakety na Izrael, ten bombardoval Hamás"/>
    <meta property="og:description" content="Jeruzalém/Gaza - Palestinští ozbrojenci dnes vypálili z Pásma Gazy dvě rakety na jižní Izrael. Letectvo židovského státu odpovědělo leteckými útoky na pozice radikálního hnutí Hamás. Incident ohrožuje již tak křehké příměří, které Izrael ve čtvrtek dohodl s radikální palestinskou skupinou Islámský džihád. Informovala o tom agentura Reuters."/>
  </head>
  <body>
    <article>
      <h1>Palestinci vystřelili dvě rakety na Izrael, ten bombardoval Hamás</h1>
      <address><time datetime="2019-11-16T09:25:00+00:00">16 Nov 2019, 09:25</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém/Gaza - Palestinští ozbrojenci dnes vypálili z Pásma Gazy dvě rakety na jižní Izrael. Letectvo židovského státu odpovědělo leteckými útoky na pozice radikálního hnutí Hamás. Incident ohrožuje již tak křehké příměří, které Izrael ve čtvrtek dohodl s radikální palestinskou skupinou Islámský džihád. Informovala o tom agentura Reuters.</p>
      <p>V Beerševě, největším městě jižního Izraele ležícím asi 35 kilometrů od hranice s Pásmem Gazy, se uprostřed noci rozezvučely poplašné sirény. Armáda následně sdělila, že obě rakety sestřelila.</p>
      <p>O několik hodin později izraelská letadla zasáhla řadu cílů palestinského militantního hnutí Hamás, které Pásmo Gazy ovládá. Dosud nebyli hlášeni žádní zranění.</p>
      <p>Vypálení raket přichází téměř dva dny po uzavření neoficiálního příměří, které ukončilo nejsilnější vlnu izraelsko-palestinského násilí za poslední měsíce. Jeho spouštěčem bylo zabití jednoho z vůdců palestinské organizace Islámský džihád, jejíž příslušníci následně vypálili na Izrael na 450 raket.</p>
      <p>Zdravotníci v Pásmu Gazy uvedli, že za dva dny bojů bylo zabito 34 Palestinců, z nichž téměř polovina byli civilisté.</p>
      <p>Stovky raket vypálených proti Izraeli paralyzovaly většinu jižní části země. Lidé se museli uchylovat do krytů, školy a úřady zůstávaly zavřené. Desítky lidí byly na izraelské straně zraněny.</p>
      <p>Hamás, který vládne Pásmu Gazy od roku 2007, se podle pozorovatelů do konfliktu mezi Izraelem a Islámským džihádem nezapojil. Izraelská armáda nicméně dnes uvedla, že bude Hamás činit zodpovědným za jakýkoliv útok, který z Pásma Gazy vzejde. "Hamás ponese následky svých kroků proti izraelským civilistům," uvedla v prohlášení.</p>
    </article>
  </body>
</html>