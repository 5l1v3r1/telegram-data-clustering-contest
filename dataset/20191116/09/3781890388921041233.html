<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741987"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T09:32:00+00:00"/>
    <meta property="og:title" content="ทนายถามคดีลิขสิทธ์กระทง 'มวยล้มต้มคนดู'หรือไม่ !?"/>
    <meta property="og:description" content="ทนายเดชา ซัด คดีล่อซื้อลิขสิทธิ์กระทงตัวการ์ตูนหมี “เงียบเป็นเป่าสาก”ยังไม่คืบหน้า หวั่นเป็นคดีมวยล้มต้มคนดู ชาวบ้านฝากถามตำรวจ คนล่อซื้อ-ล่อจับ ต้องต้องรับผิดไหม ลั่นสังคมยังไม่ลืม"/>
  </head>
  <body>
    <article>
      <h1>ทนายถามคดีลิขสิทธ์กระทง 'มวยล้มต้มคนดู'หรือไม่ !?</h1>
      <address>
        <time datetime="2019-11-16T09:32:00+00:00">16 Nov 2019, 09:32</time>
      </address>
      <p>
        <b>ทนายเดชา ซัด คดีล่อซื้อลิขสิทธิ์กระทงตัวการ์ตูนหมี “เงียบเป็นเป่าสาก”ยังไม่คืบหน้า หวั่นเป็นคดีมวยล้มต้มคนดู ชาวบ้านฝากถามตำรวจ คนล่อซื้อ-ล่อจับ ต้องต้องรับผิดไหม ลั่นสังคมยังไม่ลืม</b>
      </p>
      <p>เมื่อวันที่ 16 พ.ย. นายเดชา กิตติวิทยานันท์ ทนายชื่อดัง เจ้าของเพจ “ทนายคลายทุกข์” ได้ให้ความเห็นทางกฎหมายกับ “เดลินิวส์ออนไลน์” กรณีการล่อซื้อลิขสิทธิ์กระทงตัวการ์ตูนหมี ของเด็กสาววัย 15 ปี ที่ถูกลูกค้าสั่งทำกระทงเน้นย้ำทำ "กระทงลายการ์ตูน" แต่เมื่อนัดรับส่งของกลับแจ้งจับละเมิดลิขสิทธิ์พร้อมเรียกปรับเป็นเงิน 30,000 แต่ทางผู้ปกครองขอต่อรองจ่ายเพียง 5,000 บาท จนทำให้เรื่องราวดังกล่าวกลายเป็นที่วิพากษ์วิจารณ์ในสังคมออนไลน์อย่างกว้างขวางนั้น ว่า ผ่านมาถึงวันนี้จนหวยจะออกอีกรอบหนึ่งแล้ว ความคืบหน้าของคดีนี้ยังเงียบอยู่เลย ตำรวจก็ไม่ถูกจับ คนล่อซื้อ ล่อให้กระทำความผิดก็ยังไม่ถูกจับ ทั้งที่ก่อนหน้าประโคมข่าวใหญ่โต ทั้งตำรวจ กระทรวงยุติธรรม และกรมทรัพย์สินทางปัญญา รวมทั้งหลายหน่วยงานที่ระดมเข้ามาดูแลคดีนี้ สุดท้ายพี่น้องประชาชนก็เกิดสงสัยว่าคดีนี้จะเป็นเป็น “คดีมวยล้มต้มคนดู” หรือไม่<br/><br/>“ด้านตำรวจที่ไปล่อซื้อ หรือล่อกระทำความผิด ยังไไม่มีความผิดเลยแม้แต่คนเดียว ตำรวจก็ยังไม่เห็นต้องรับผิดชอบอะไร คนล่อซื้อก็ยังไม่เห็นถูกดำเนินคดี รวมไปถึงหลายๆคนที่เกี่ยวข้อง ทั้งหัวหน้าชุด และบริษัทต่างๆ ตามที่รายงานข่าวบอกมีผู้ที่ได้รับความเสียหายโดนตบทรัพย์ เนื่องจากโดนจับเรื่องลิขสิทธิ์โดยมิชอบ ภาพลิขสิทธิ์ไม่เหมือนกับตัวอย่างของงานสร้างสรรค์ หลายๆคดีมีผู้เสียหายจำนวนมาก แต่เหตุใดคดีนี้จึงเงียบไป และไม่มีใครถูกดำเนินคดีตามกฏหมายเลย วันนี้เลยอยากจะเรียกร้องไปยังท่านรองผู้บัญชาการสำนักงานตำรวจแห่งชาติ กระทรวงยุติธรรม และกรมทรัพย์สินทางปัญญา ว่าเรื่องนี้จะเป็นมวยล้มต้มคนดูหรือไม่ เห็นเป็นข่าวใหญ่โต สรุปแล้วจะกวาดล้างไหม ตัวแทนลิขสิทธิ์เถื่อน มาตราฐานการแจ้งความ มาตราฐานการจับกุมลิขสิทธิ์ ต้องขึ้นทะเบียน ต้องมีตัวอย่างงานสร้างสรรค์ จะเอาจริงเอาจังหรือไหม หรือแค่เป็นการประโคมข่าว สร้างภาพแล้วจบแค่นี้ พี่น้องประชาชนฝากมาถาม ฝากด้วยสำนักงานตำรวจแห่งชาติ กระทรวงยุติธรรม รัฐมนตรีที่ออกหน้าเองด้วย อย่าให้สังคมเขาบอกว่าดีแต่พูด กรมทรัพย์สินทางปัญญา กระทรวงพาณิชย์ หลายหน่วยงาน ติดตามหน่อย เอาคนผิดมาลงโทษให้ได้ สรุปแล้วมีใครบ้าง ตำรวจ คนล่อซื้อ-ล่อจับต้องต้องรับผิดไหม สังคมยังตามอยู่นะครับ ยังไม่ลืม” ทนายเดชา กล่าว</p>
      <figure>
        <iframe src="https://www.youtube.com/embed/jawEOZgw3iM" width="640" height="360" data-service="Youtube" scrolling="no"/>
      </figure>
      <p><b>ข่าวที่เกี่ยวข้อง..</b><br/><a href="https://www.dailynews.co.th/regional/740073">เหยื่อผุดเพิ่ม!จ้างทำกระทง สุดท้ายโดนแจ้งจับ'ลิขสิทธิ์'<br/></a><br/><a href="https://www.dailynews.co.th/politics/741603">จี้พณ.-สตช.ทบทวนกฎหมาย ปมล่อซื้อกระทงการ์ตูนลิขสิทธิ์</a><br/><br/> </p>
    </article>
  </body>
</html>