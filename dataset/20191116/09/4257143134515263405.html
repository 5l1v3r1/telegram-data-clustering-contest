<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/16/domotor-csaba-mar-gyulekeznek-a-szurke-fellegek-budapest-egen"/>
    <meta property="og:site_name" content="infostart"/>
    <meta property="article:published_time" content="2019-11-16T09:34:00+00:00"/>
    <meta property="og:title" content="Dömötör Csaba: &quot;már gyülekeznek a szürke fellegek Budapest egén&quot;"/>
    <meta property="og:description" content="Bármely nyugati baloldali vagy jobboldali kormánypárt bármelyik választáson megirigyelné azt az eredményt, amelyet a Fidesz ért el az október 13-i önkormányzati választáson - jelentette ki Dömötör Csaba, a Miniszterelnöki Kabinetiroda parlamenti államtitkára a Magyar Nemzetnek adott interjúban."/>
  </head>
  <body>
    <article>
      <h1>Dömötör Csaba: "már gyülekeznek a szürke fellegek Budapest egén"</h1>
      <address><time datetime="2019-11-16T09:34:00+00:00">16 Nov 2019, 09:34</time> by <a rel="author">Infostart / MTI</a></address>
      <h3>Bármely nyugati baloldali vagy jobboldali kormánypárt bármelyik választáson megirigyelné azt az eredményt, amelyet a Fidesz ért el az október 13-i önkormányzati választáson - jelentette ki Dömötör Csaba, a Miniszterelnöki Kabinetiroda parlamenti államtitkára a Magyar Nemzetnek adott interjúban.</h3>
      <p>Emlékeztetett arra, hogy a választást "a Fidesz-KDNP fölényesen megnyerte, a kormánypártok 1,8 millió szavazatot kaptak, míg a katyvaszkoalícióba összeálló ellenzék összesen csak 1,3 milliót".</p>
      <blockquote>"Győzelmünk vitathatatlan, még akkor is, ha több helyen nem nyertek a Fidesz-KDNP jelöltjei"</blockquote>
      <p>- fogalmazott.</p>
      <p>Úgy vélte ugyanakkor, hogy tanulsága és üzenete is van az eredménynek, mégpedig az, hogy "kétszeresen is meg kell majd küzdenünk a 2022-es győzelemért". Kijelentette: a jó kormányzati teljesítmény ennek alapfeltétele. "Az alapvető irányokon szerintem nem kell változtatni, továbbra is cél, hogy több munkahely jöjjön létre, magasabbak legyenek a bérek, minél több támogatást kapjanak a családok, és fenntartsuk az ország biztonságát" - emelte ki.</p>
      <p>A fővárossal kapcsolatban Dömötör Csaba úgy vélte, "már gyülekeznek a szürke fellegek Budapest egén. Olyan emberek kerültek fontos pozíciókba, akikről az egykor volt Napkelte című műsor vendéglistája jut eszünkbe. Újra itt vannak, és jól emlékszünk, mit tettek Budapesttel. Gondoljunk csak a négyes metróra! Hátrahagytak egy be nem fejezett beruházást, de a pénz jelentős része eltűnt. Karácsony Gergely főpolgármester ezeknek az embereknek adta a kasszakulcsot, miközben a politikailag hozzá közel álló főpolgármester-helyetteseknek csak szimbolikus posztokat adott" - foglalt állást az államtitkár.</p>
      <p>Leszögezte:</p>
      <blockquote>nem változott a kormány politikája, "minden városnak támogatást, segítő kezet nyújt, amennyiben erre van fogadókészség".</blockquote>
      <p>Budapesten is ez a helyzet, "a kormány világosan elmondta, hogy szeretné végigvinni azokat a fejlesztéseket, amelyekről korábban döntés született, és amelyekről megállapodott a fővárossal". "Innentől az új fővárosi vezetésen a felelősség, hogy az együttműködés vagy a kakaskodás útját választja" - hangoztatta. Hozzátette: "Egyelőre azt látjuk, hogy több beruházást is megakasztanak. A stadionstop megfakult, jött helyette múzeum- és kórházstop."</p>
      <p>Az alkotmányra vonatkozó kérdésre válaszolva Dömötör Csaba azt mondta:</p>
      <p>
        <mark>nincs napirenden az alaptörvény revíziója.</mark>
      </p>
      <p>A következő törvényalkotási teendőkkel kapcsolatban pedig emlékeztetett arra, hogy a kormány a napokban több törvénymódosítást is előterjesztett. "Ha átmennek, tovább csökkenhet a bürokrácia az ügyintézéseknél, nőhet az otthonápolási díj, elindulhat a nagyszülői gyed, és továbbra is részt vehetünk az Iszlám Állam elleni nemzetközi műveletekben. A kormány emellett vizsgálja a további adócsökkentések lehetőségét is, amihez egy erősödő gazdaság adja az alapot. A legfrissebb számok szerint változatlanul ötszázalékos a növekedés. Az Emberi Erőforrások Minisztériuma már gőzerővel dolgozik az új családtámogatási intézkedéseken is" - sorolta a Miniszterelnöki Kabinetiroda államtitkára.</p>
      <p>Beszélt arról is, hogy a zöldpolitikát a kormány kiemelten kezeli: "cél, hogy 2030-ra a magyar energiatermelés 90 százaléka szén-dioxid-mentes legyen, az agrártárca pedig a napokban indította el az elmúlt időszak legnagyobb fásítási programját".</p>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>