<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/paris-te-9-aralikta-ukraynanin-dogusundaki-krize-iliskin-zirve-duzenlenecek"/>
    <meta property="og:site_name" content="euronews"/>
    <meta property="article:published_time" content="2019-11-16T09:26:26+00:00"/>
    <meta property="og:title" content="Paris'te 9 Aralık'ta Ukrayna zirvesi düzenlenecek"/>
    <meta property="og:description" content="Fransa'nın başkenti Paris'te 9 Aralık'ta Fransa, Almanya, Ukrayna ve Rusya liderlerinin katılımıyla, Ukrayna'nın doğusundaki krize ilişkin zirve düzenlenecek."/>
  </head>
  <body>
    <article>
      <h1>Paris'te 9 Aralık'ta Ukrayna zirvesi düzenlenecek</h1>
      <address><time datetime="2019-11-16T09:26:26+00:00">16 Nov 2019, 09:26</time> by <a rel="author">Euronews </a></address>
      <p>Fransa'nın başkenti Paris'te 9 Aralık'ta Fransa, Almanya, Ukrayna ve Rusya liderlerinin katılımıyla, Ukrayna'nın doğusundaki krize ilişkin zirve düzenlenecek.</p>
      <p>Elysee Sarayı'ndan yapılan açıklamada, Ukrayna'nın doğusundaki krizin ele alınacağı zirvenin 9 Aralık'ta yapılacağı belirtildi.</p>
      <p>Zirveye Fransa Cumhurbaşkanı Emmanuel Macron, Almanya Başbakanı Angela Merkel, Ukrayna Cumhurbaşkanı Vladimir Zelensky ve Rusya Devlet Başkanı Vladimir Putin'in katılacağı kaydedildi.</p>
      <p>"Normandiya Dörtlüsü" formatında gerçekleşen bur zirvenin sonuncusu, 19 Ekim 2016'da Berlin'de gerçekleşmişti. 2014 yılında Normandiya çıkartmasının yıl dönümünde dört lider ilk kez bir araya geldiği için dörtlü zirve bu şekilde anılıyor.</p>
      <h3>Dörtlü zirvenin yolu nasıl açıldı ?</h3>
      <p>Ukrayna ve Rusya destekli ayrılık yanlısı milisler, güven artırıcı önlemler çerçevesinde birliklerini kademeli olarak çekme konusunda uzlaştı. Bu uzlaşının yerine getirilmesinin ardından, Donbas sorununun çözülmesi için Rusya, Ukrayna, Almanya ve Fransa arasında dörtlü bir zirve düzenlenmesinin önünü açıldı.</p>
      <p>Petrivske ve Bogdanivka köyleri arasındaki birliklerin karşılıklı olarak bölgeyi terk etmesi, zirve öncesi şart koşulan geri çekilmenin üçüncü ve son aşaması olarak görülüyordu.</p>
      <p>Kiev ve Moskova, AGİT gözetiminde Ukrayna'nın Rus kontrolü altındaki doğu bölgesi Donbas'ın yerel seçimler gerçekleştirildikten sonra özerk bir statüye geçmesi konusunda uzlaşmıştı.</p>
      <p>Varılan uzlaşma uyarınca, Donbas bölgesi yerel seçimleri Ukrayna kanunları çerçevesinde gerçekleştirilecek ve sonuçları AGİT tarafından onaylanacak. Ukrayna, seçimlerin gerçekleşebilmesi için Rus askerleri ve Rusya destekli militanların bölgeden çıkmalarını şart koşmuştu.</p>
      <p>AGİT seçimlerin adil ve şeffaf olarak tamamlandığına onay verirse, bölge otomatik olarak kendi kendini yöneten özerk bir statüye kavuşacak.</p>
      <ul>
        <li>
          <a href="https://tr.euronews.com/2019/11/08/agit-ukraynanin-dogusunda-birlikler-cumartesi-gunu-geri-cekilmeye-basliyor">AGİT: Ukrayna’nın doğusunda birlikler cumartesi günü geri çekilmeye başlıyor</a>
        </li>
        <li>
          <a href="https://tr.euronews.com/2019/10/02/ukrayna-ve-rusya-steinmeier-formulas-uzerinde-uzlast-donbas-bolgesi-secime-gidip-ozerk-ola">Ukrayna ve Rusya 'Steinmeier Formülü' üzerinde uzlaştı: Donbas bölgesi seçime gidip özerk olacak</a>
        </li>
        <li>
          <a href="https://tr.euronews.com/2019/07/08/ukrayna-devlet-baskani-zelenskiyden-rusya-lideri-putine-gorusme-teklifi">Ukrayna Devlet Başkanı Zelenskiy'den Rusya lideri Putin'e görüşme teklifi</a>
        </li>
      </ul>
    </article>
  </body>
</html>