<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/visoko-plimovanje-morja-ni-povzrocilo-vecjih-tezav"/>
    <meta property="og:site_name" content="Primorske novice"/>
    <meta property="article:published_time" content="2019-11-16T09:20:58+00:00"/>
    <meta property="og:title" content="Visoko plimovanje morja ni povzročilo večjih težav"/>
    <meta property="og:description" content="Zaradi visokega plimovanja morja in močnega vetra je tudi v petek poplavilo nekaj objektov in ulic na nižjih predelih obale v občinah Koper, Piran in Izola. Okoli 21.30 so sprožili sireno javnega alarmiranja v Piranu in Izoli, a vode ni bilo toliko kot v minulih dneh. Zaradi močnega vetra so zvečer za uro in pol zaprli koprsko pristanišče."/>
  </head>
  <body>
    <article>
      <h1>Visoko plimovanje morja ni povzročilo večjih težav</h1>
      <address><time datetime="2019-11-16T09:20:58+00:00">16 Nov 2019, 09:20</time> by <a rel="author">Spletno Uredništvo, Sta</a></address>
      <p>
        <b>Zaradi visokega plimovanja morja in močnega vetra je tudi v petek poplavilo nekaj objektov in ulic na nižjih predelih obale v občinah Koper, Piran in Izola. Okoli 21.30 so sprožili sireno javnega alarmiranja v Piranu in Izoli, a vode ni bilo toliko kot v minulih dneh. Zaradi močnega vetra so zvečer za uro in pol zaprli koprsko pristanišče.</b>
      </p>
      <figure>
        <img src="https://static.primorske.si/foto/highres/gnweb/719992_f264_plima_izola04z.jpg"/>
        <figcaption>Prebivalci so se tokrat dobro pripravili in namestili protipoplavne vreče.  Foto: Zdravko Primožič/FPA</figcaption>
      </figure>
      <p><b>ISTRA</b> &gt; Kot poroča center za obveščanje uprave za zaščito in reševanje, so skupaj zabeležili osem dogodkov, v katerih so posredovali poklicni gasilci iz Kopra in prostovoljni gasilci iz Pirana, Izole in Pobegi-Čežarjev. Gasilci so postavljali vodne pregrade in protipoplavne vreče ter tako preprečili poplavljanje objektov. Gasilci iz koprske gasilske brigade so še vedno na terenu.</p>
      <h3>Večje škode ni</h3>
      <p>Poplavljanje morja večje škode ni povzročilo, saj plimovanje ni bilo tako izrazito kot sredi tedna. Poleg tega so se po besedah poveljnika Civilne zaščite Piran <b>Egona Štibilja</b> krajani dobro pripravili in namestili protipoplavne vreče.</p>
      <p>Zaradi močnega vetra so sinoči začasno zaprli koprsko pristanišče. Luka Koper je bila za tovorni promet zaprta med 20.40 in 22.15.</p>
      <p>Pripadniki civilne zaščite ostajajo v pripravljenosti tudi v prihodnjih dneh, čeprav tako visokega plimovanja morja ni pričakovati. Glede na napovedi meteorologov Štibilj pričakuje, da bodo bolj kot morje naraščale reke v zaledju Istre.</p>
      <h3>Odstranili so podrta drevesa</h3>
      <p>Koprski poklicni gasilci so imeli nekaj dela tudi z odstranjevanjem podrtih dreves, ki so padla na cesto, in sicer na cesti Puče - Krkavče, na Pobeški cesti v Kopru in na Izletniški poti v Žusterni v Kopru.</p>
      <p>Sinoči so posredovali tudi na Jadranski cesti v Ankaranu, kjer je zaradi poškodovanega dimnika meteorna voda tekla v stanovanje. Gasilci so ugotovili, da je voda tekla v stanovanje zaradi zamašenega žleba, zato so preusmerili odtok.</p>
      <h3>Vodotoki naraščajo v večjem delu Slovenije</h3>
      <p>Po podatkih Agencije za okolje naraščajo vodotoki v večjem delu Slovenije. Posamezne, zlasti manjše reke v osrednji, severozahodni in jugozahodni Sloveniji se razlivajo. Polnijo se tudi kraška polja.</p>
      <p>Hidrološka napoved kaže, da bodo čez dan reke prehodno upadale, zvečer in v noči na nedeljo pa znova naraščale. V nedeljo lahko pride do poplavljanja in razlivanja rek predvsem v osrednji in južni, ter ponekod v vzhodni in severni Sloveniji. Gladina morja bo ponovno močneje povišana ob plimi v noči na nedeljo.</p>
    </article>
  </body>
</html>