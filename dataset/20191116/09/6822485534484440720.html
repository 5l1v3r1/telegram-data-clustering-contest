<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825023.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T09:04:00+00:00"/>
    <meta property="og:title" content="ریزش گردشگران چینی در ایران متوقف شد"/>
    <meta property="og:description" content="ولی تیموری در گفت وگو با ایسنا با بیان این‌که رصد ماهانه نشان می‌دهد نمودار سفر چینی‌ ها به ایران پس از ابلاغ رسمی لغو روادید تغییرات مثبتی را تجربه می‌ کند، افزود: در ماه های مرداد، شهریور و مهر یعنی پس از لغو روادید، حدود ۱۴ هزار نفر چینی به ایران سفر کردند. این جمعیت در مدت زمان مشابه سال گذشته بالغ بر ۱۳ هزار نفر بود."/>
  </head>
  <body>
    <article>
      <h1>ریزش گردشگران چینی در ایران متوقف شد</h1>
      <address>
        <time datetime="2019-11-16T09:04:00+00:00">16 Nov 2019, 09:04</time>
      </address>
      <p>ریزش گردشگران چینی در ایران متوقف شده و سفر اتباع این کشور بعد از گذشت سه ماه از لغو روادید ایران، روند رو به رشدی را در پیش گرفته است.</p>
      <p>ولی تیموری در گفت وگو با ایسنا با بیان این‌که رصد ماهانه نشان می‌دهد نمودار سفر چینی‌ ها به ایران پس از ابلاغ رسمی لغو روادید تغییرات مثبتی را تجربه می‌ کند، افزود: در ماه های مرداد، شهریور و مهر یعنی پس از لغو روادید، حدود ۱۴ هزار نفر چینی به ایران سفر کردند. این جمعیت در مدت زمان مشابه سال گذشته بالغ بر ۱۳ هزار نفر بود.</p>
      <p>وی ادامه داد: سفر چینی ها به ایران پس از خروج آمریکا از برجام و تنش هایی در خلیج فارس، روندی ریزشی پیدا کرده و وضعیت آن مشابه اروپا شده بود اما اکنون اوضاع تغییر کرده و نمودار رشد گردشگران چینی روند صعودی پیدا کرده، به طوری که در مهرماه امسال در مقایسه با مدت زمان مشابه در سال ۹۷ سفر چینی ها به ایران حدود ۱۲ درصد بیشتر شده و کاهش آمارها از ابتدای سال تا کنون نیز درحال جبران است. سفیر چین نیز در ملاقاتی با وزیر میراث فرهنگی، گردشگری و صنایع دستی اذعان کرد که سفر چینی‌ها به ایران افزایش یافته است.</p>
      <p>معاون گردشگری که پیش‌تر درباره نبود اعتبار برای تبلیغات و اطلاع‌رسانی در بازار چین گلایه کرده بود، گفت: در واقع ما بعد از لغو روادید اقدام خاصی نتوانستیم انجام دهیم اما بازتاب همان یک خبر در چین بسیار چشمگیر بود. البته اقداماتی برای تولید محتوا به زبان چینی و بار گذاری آن در سایت گردشگری وابسته به وزارتخانه انجام شد و از استان‌هایی که در مسیر سفر چینی‌ها قرار دارند نیز در خواست شد از این محتوای چینی در مراکز گردشگری استفاده کنند.</p>
      <p>تیموری ادامه داد: با توجه به فضای دولتی گردشگری چین دنبال این بودیم که موقعیتی را برای تبلیغ و اطلاع‌رسانی گردشگری ایران بدست آوریم، بنابراین در سه نمایشگاه گردشگری این کشور شرکت کردیم ‌و برنامه‌ریزی شده است از ششم تا نهم آذرماه هیاتی به ریاست وزیر میراث فرهنگی، گردشگری و صنایع دستی به چین سفر کند. البته سفر وزیر بیشتر به بهانه شرکت در اجلاس تمدن‌های قدیمی است که به دعوت چین انجام می شود و در جریان آن هم دیدارهایی با مقامات سایر کشورها صورت خواهد گرفت اما به همین بهانه بخش خصوصی همراه خواهد شد تا مذاکراتی را با بخش خصوصی چین داشته باشد.</p>
      <p>معاون گردشگری اظهار کرد: تا کنون ۱۰۰ آژانس ایرانی برای سفر چین اعلام آمادگی کرده‌اند که ما امیدواریم با توجه به این حجم تقاضا ارتباط خوبی بین فعالان بخش خصوصی و گردشگری دو کشور برقرار شود.</p>
      <p>ایران از سال ۲۰۱۱ پس از امضای توافق‌نامه‌ای بین دو کشور، به فهرست مقاصد امن سفر چینی‌ها اضافه شد، اما در جذب چینی‌ها چندان دستاوردی نداشت تا این‌که در تیرماه سال ۱۳۹۸ هیات دولت با «لغو یک‌طرفه» ویزای ایران برای اتباع چین موافقت کرد. چین با توجه به تعداد جمعیت گردشگران‌اش و مخارج آن‌ها در سفر، همواره کشور جذابی برای سرمایه‌گذاری بوده است. برای همین کشورهای زیادی درحال آسان کردن شرایط سفر آن‌ها هستند؛ از جمله آمریکا، انگلیس، ‌ کانادا و سنگاپور. وزیر میراث فرهنگی، گردشگری و صنایع دستی کشورمان نیز پس از لغو روادید از هدف‌گذاری ایران برای جذب یک میلیون گردشگر چینی تا چهار پنج سال آینده خبر داد. هرچند با اعزام هیات ایران به چین در آذرماه، روی جذب دو میلیون چینی در همین بازه زمانی هدفگذاری شده است. برخی از فعالان گردشگری نیز بر این عقیده اند با توجه به استقبالی که چینی ها از لغو روادید داشته اند ایران ظرفیت جذب شش میلیون گردشگر از این کشور را نیز دارد.</p>
      <p>وزارت فرهنگ و گردشگری چین برآورد کرده تا پایان سال ۲۰۱۹ میلادی شمار گردشگرانی که به خارج از این کشور سفر می‌کنند به ۱۶۶ میلیون نفر برسد.</p>
      <p>پیش‌بینی شده چینی‌هایی که به انتخاب مقاصد نزدیک عادت داشتند، با کمی سنت‌شکنی، کشورهای دورتر را برای سفر انتخاب کنند. وضعیت سفر چینی‌ها در ماه‌های ابتدایی سال ۲۰۱۹ این احتمال را می‌دهد که کره جنوبی، آمریکا، ژاپن، هند، آلمان، مالزی، انگلیس، استرالیا، تایلند و سنگاپور پرطرفردارترین مقصد برای سفر چینی‌ها در سال جاری باشند.</p>
      <p>چین که براساس داده‌های بانک مرکزی به دومین اقتصاد پرقدرت دنیا تبدیل شده، پیش‌بینی کرده است با تدوام این رشد اقتصادی و افزایش درآمدهای سالانه شخصی، آمار سفرها تا سال ۲۰۲۲ میلادی به ۱۷۸ میلیون نفر برسد. همچنین تخمین زده شده این گردشگران در مجموع حدود ۱.۲ تریلیون "یوان" هزینه کنند.</p>
    </article>
  </body>
</html>