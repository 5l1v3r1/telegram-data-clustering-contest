<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684630/symvoulos-ethnikis-asfaleias-tha-antimetopistei-amesa-kai-apofasi"/>
    <meta property="og:site_name" content="enikos.gr"/>
    <meta property="article:published_time" content="2019-11-16T09:49:00+00:00"/>
    <meta property="og:title" content="Σύμβουλος Εθνικής Ασφαλείας: Θα αντιμετωπιστεί άμεσα και αποφασιστικά οποιαδήποτε προσπάθεια της Τουρκίας για γεωτρήσεις στην ελληνική υφαλοκρηπίδα"/>
    <meta property="og:description" content="&quot;Μια σύγκρουση δεν ευνοεί κανέναν, θα δημιουργήσει μεγάλη αστάθεια&quot;..."/>
  </head>
  <body>
    <article>
      <h1>Σύμβουλος Εθνικής Ασφαλείας: Θα αντιμετωπιστεί άμεσα και αποφασιστικά οποιαδήποτε προσπάθεια της Τουρκίας για γεωτρήσεις στην ελληνική υφαλοκρηπίδα</h1>
      <address>
        <time datetime="2019-11-16T09:49:00+00:00">16 Nov 2019, 09:49</time>
      </address>
      <p>Την πεποίθησή του ότι η Τουρκία δεν θα επιδιώξει σύγκρουση με την Ελλάδα καιώς μια τέτοια εξέλιξη θα δημιουργήσει μεγάλη αστάθεια δηλώνει στα "ΝΕΑ" ο αντιναύαρχος και<a href="http://www.enikos.gr/politics/665847/synantisi-mitsotaki-me-ton-symvoulo-ethnikis-asfaleias-sto-maximo"> σύμβουλος Εθνικής Ασφαλείας</a> του Πρωθυπουργού, Αλέξανδρος Διακόπουλος.</p>
      <p>"Ο ρόλος του Συμβούλου Εθνικής ΑΣφαλείας είναι να λειτουργεί ως το επιτελικό συμβουλευτικό όργανο του Πρωθυπουργού με στόχο την ανάπτυξη ενός αποτελεσματικού συστήματος σχεδιασμού στρατηγικής εθνικής ασφάλειας και διαχείρισης κρίσεων καθώς και την υποστήριξη του συντονισμού των συνδεδεμένων με την εθνική ασφάλεια κυβερνητικών δράσεων. Ο απώτερος στόχος είναι η αποτελεσματική και ρεαλιστική διασύνδεση των επιδιοκώμενων σκοπών με τα διατιθέμενα μέσα. Προφανώς είναι δύσκολο γιατί πρέπει να δημιουργηθεί μια νέα δομή και να λειτουργήσει άμεσα ενόσω τα θέματα τρέχουν" ανέφερε.</p>
      <p>"Η<a href="http://www.enikos.gr/politics/684476/varvitsiotis-ston-realfm-978-i-tourkia-echei-symperiferthei-os-o-"> Τουρκία</a> εδώ και δεκαετίες εφαρμόζει μια διπλωματία πειθαναγκασμού απέναντι στην Ελλάδα και στην Κύπρο και κινείται εκτός πλαισίου διεθνούς δικαίου αλλά και των αποφάσεων του ΟΗΕ. Μέχρι τώρα η προσπάθειά της σε ότι αφορά την επιβολή ισχύος εστιάζεται στην Ανατολική Μεσόγειο, όπου χρησιμοποιεί ως πρόσχημα τα δικαιώματα της τουρκοκυπριακής κοινότητας. Εδώ στην τουρκική στάση υπάρχει μια ουσιώδης αντίφαση διότι ενώ μιλάει για το ψευδοκράτος ως κυρίαρχο και ανεξάρτητο κράτος, όποτε τη συμφέρει μιλάει για τα δικαιώματα της τουρκοκυπριακής κοινότητας στο πλαίσιο μιας ενιαίας κρατικής οντότητας" σχολίασε.</p>
      <p>"Μια σύγκρουση δεν ευνοεί κανέναν, θα δημιουργήσει μεγάλη αστάθεια, η οποία ενδεχομένως θα επεκταθεί και στην ευρύτερη περιοχή και θα έχει τεράστιο ανθρώπινο, οικονομικό αλλά και πολιτικό κόστος και στις δύο χώρες. Για τους παραπάνω λόγους δεν πιστεύω πως θα φτάσουμε σε αυτό το σημείο. Παρ' όλα αυτά πρέπει να είναι ξεκάθαρο και το έχουμε τονίσει προς κάθε κατεύθυνση, πως οποιαδήποτε προσπάθεια της Τουρκίας να διεξαγάγει έρευνες και γεωτρήσεις στην ελληνική υφαλοκρηπίδα θα αντιμετωπιστεί άμεσα και αποφασιστικά" υπογράμμισε.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684488/christodoulakis-ston-realfm-978-gia-kinal-opoiosdipote-theorei-ot%0A%20%20%20%20%0A"/>
        <a href="http://www.enikos.gr/politics/684427/ypex-i-kypros-den-einai-moni-tis-apenanti-stis-prokliseis%0A%20%20%20%20%0A"/>
        <a href="http://www.enikos.gr/politics/684148/synantiseis-mitsotaki-me-zaef-kai-borisof-simera-sti-thessaloniki%0A%20%20%20%20%0A"/>
        <a href="http://www.enikos.gr/politics/684039/i-apantisi-tou-kotzia-sto-dimosievma-gia-to-schedio-tis-tourkias-%0A%20%20%20%20%0A"/>
        <a href="http://www.enikos.gr/politics/683977/meimarakis-ston-realfm-978-an-den-ypirchan-koitasmata-i-tourkia-d%0A%20%20%20%20%0A"/>
        <a href="http://www.enikos.gr/politics/683738/vozempergk-ston-realfm-978-den-eprepe-na-katargithei-i-diataxi-gi%0A%20%20%20%20%0A"/>
        <a href="http://www.enikos.gr/politics/683721/epikairi-erotisi-tsipra-gia-tin-ora-tou-prothypourgou%0A%20%20%20%20%0A"/>
        <a href="http://www.enikos.gr/politics/683602/afti-einai-i-koini-diakiryxi-elladas-kinas%0A%20%20%20%20%0A"/>
        <a href="http://www.enikos.gr/politics/683388/to-scholio-tou-kke-gia-ti-synentefxi-tou-kyriakou-mitsotaki%0A%20%20%20%20%0A"/>
      </related>
    </article>
  </body>
</html>