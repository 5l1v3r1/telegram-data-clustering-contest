<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/Charlie/o-fan-sip-mas-apallakse-apo-ta-varidia.5640863.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-16T09:05:00+00:00"/>
    <meta property="og:title" content="Ο Φαν Σιπ μας απάλλαξε από τα βαρίδια"/>
    <meta property="og:description" content="Ο Τσάρλυ αναλύει την εξαιρετική εικόνα της Εθνική με την Αρμενία, το πλάνο του Φαν Σιπ που αποδίδει, τον Σταφυλίδη σε ρόλο στόπερ, τα δυο όπλα στα άκρα και τα βαρίδια από τα οποία δείχνει να μας έχει απαλλάξει."/>
  </head>
  <body>
    <article>
      <h1>Ο Φαν Σιπ μας απάλλαξε από τα βαρίδια</h1>
      <h2>Ο Τσάρλυ αναλύει την εξαιρετική εικόνα της Εθνική με την Αρμενία, το πλάνο του Φαν Σιπ που αποδίδει, τον Σταφυλίδη σε ρόλο στόπερ, τα δυο όπλα στα άκρα και τα βαρίδια από τα οποία δείχνει να μας έχει απαλλάξει.</h2>
      <address><time datetime="2019-11-16T09:05:00+00:00">16 Nov 2019, 09:05</time> by <a rel="author">O Τσάρλυ</a></address>
      <p>Η αποστολή στους αγώνες με <a href="https://www.sport24.gr/football/Euro/euro-2020/armenia-ellada-0-1-h-ethnikh-toy-fan-sip-nikaei-me-mpalara.5640677.html">Αρμενία</a> και Φινλανδία για την ανανεωμένη <a href="https://www.sport24.gr/football/ellada/ethniki_elladas/">Εθνική</a> του Φαν Σιπ είναι να αποδείξει πως μπορεί να υπάρξει συνέχεια, διάρκεια αλλά και να εξελίξει το θετικό δήγμα που λάβαμε στα παιχνίδια του Οκτωβρίου. Σε αυτό το πλαίσιο, η εικόνα μας στην Αρμενία, κρίνεται ικανοποιητική. Το πρώτο τεστ, είναι θετικό.</p>
      <h3>ΤΟ ΠΛΑΝΟ ΑΠΟΔΙΔΕΙ</h3>
      <p>Με μοναδική αλλαγή τον Βλαχοδήμο, <a href="https://www.sport24.gr/football/ellada/ethniki_elladas/fan-sip-osoi-epaiksan-me-th-vosnia-aksizan-na-agwnistoun-ksana.5640849.html">ο Φαν Σιπ επέλεξε να ξεκινήσει με αυτούς που κέρδισαν την Βοσνία</a> και τις εντυπώσεις στο συγκεκριμένο παιχνίδι. Για ακόμα μία φορά, η εικόνα που έδειξαν κινήθηκε στην ίδια λογική. Υπήρξε διάθεση, κίνηση χωρίς μπάλα, γίναμε επιθετικοί με κινήσεις από τα άκρα και ο συνολικός βαθμός είναι θετικός. Η απόφαση του Φαν Σιπ, να απαλλαγεί από τα βαριά ονόματα, που λειτούργησαν σαν βαρίδια στα αποδυτήρια και στην Εθνική δεν είχαν καταφέρει ούτε προσωπικότητα να δώσουν, ούτε να προσφέρουν, αποδίδει. Τα νέα παιδιά βλέπουν αυτά τα παιχνίδια σαν ευκαιρία να καθιερωθούν και επί της ουσίας ο Ολλανδός τεχνικός μας απάλλαξε από ποδοσφαιριστές, που έβλεπαν την συμμετοχή τους στην Εθνική σαν αγγαρεία.</p>
      <p>Σε αυτά τα τρία παιχνίδια που έχουμε δώσει, στη λογική του να δημιουργήσουμε μία νέα ομάδα, που θα διεκδικήσει την πρόκριση για του Μουντιάλ του Κατάρ, διαπιστώνουμε μία πολύ μεγάλη διαφορά. Όποιος είναι στο γήπεδο, έχει κίνητρο να προσφέρει. Υπάρχει διάθεση και ο Φαν Σιπ δημιουργεί, ένα σύνολο με τρεξίματα που προσπαθεί να δημιουργήσει κενούς χώρους, να τους εκμεταλλευτεί και να χτίσει συνεργασίες.</p>
      <h3>ΣΤΑΦΥΛΙΔΗΣ ΣΤΟΠΕΡ</h3>
      <p>Είναι ξεκάθαρες οι βασικές αρχές που προέρχονται από ολλανδικά πρότυπα. Σε αυτό το πλαίσιο προσπαθεί να καθιερώσει έναν ακραίο μπακ στο κέντρο της άμυνας. Μετά το παιχνίδι με την Βοσνία, ο Φαν Σιπ δήλωσε πως θέλει στο γήπεδο τους Σταφυλίδη, Γιαννούλη, Μπακάκη και γι' αυτόν το λόγο χρησιμοποιεί τον Σταφυλίδη στο κέντρο της άμυνας. Υπήρξαν πάντως στιγμές και φάσεις που δείχνουν, πως με αντιπάλους που δεν θα έχουμε εμείς την μπάλα, θα είναι πιο φρόνιμο να παίξουμε με δίδυμο κανονικών στόπερ. Υπάρχει μία πραγματικότητα, ένας σοβαρός τεχνικός, που θέλει να παρουσιάσει μία ομάδα που θα μπορεί να κερδίζει κατώτερους ή ακόμα και στο επίπεδο μας ομάδες με επιθετικό ποδόσφαιρο, θα πρέπει να γνωρίζει πως χρειάζεται και ένα διαφορετικό, πιο αμυντικό σχέδιο.</p>
      <p>Εδώ έχουμε ένα καλό δείγμα από τον Φαν Σιπ, καθώς στον προηγούμενο κύκλο αγώνων υπήρξε το παιχνίδι στο Ολίμπικο, που το αντιμετωπίσαμε με μία διαφορετική φιλοσοφία, με τρεις κεντρικούς χαφ, μικρότερη κατοχή μπάλας και ταχύτητα στην επίθεση. Όταν δεν μπορείς να κρατήσεις ψηλά τις γραμμές σου και να έχεις εσύ την μπάλα, είναι δεδομένο πως στο κέντρο άμυνας χρειάζεσαι κανονικά στόπερ. Το αναφέρω σαν μία υποσημείωση για το μέλλον, πως ο Σταφυλίδης, δεν μπορεί να σταθεί σε αγώνες που ο αντίπαλος θα μας βάζει με συχνότητα παίκτες και μπάλα στην αντίπαλη περιοχή. Απέναντι πάντως στην Αρμενία, υπήρξε μία διάθεση για μεγάλες μπαλιές από τα πόδια του, με στόχο να ταξιδεύει γρήγορα η μπάλα και να εκμεταλλεύεται την κίνηση των ακραίων, ακόμα και την ικανότητα του Παυλίδη, να λειτουργεί ικανοποιητικά σαν στήριγμα των επιθέσεων.</p>
      <h3>ΑΓΝΩΣΤΟ ΤΟ ΤΑΒΑΝΙ</h3>
      <p>Ασφαλώς και οι απουσίες των Μχιταριάν, Γκαζαριάν είναι τεράστιες για τους Αρμένιους, έχουν όμως περάσει μόλις δύο μήνες, από την ημέρα που μείναμε στην ισοπαλία με αντίπαλο το Λιχτενστάιν και είναι νωπές οι μνήμες που βλέπαμε διεθνείς να μην έχουν καμία διάθεση και να δίνουν το δικαίωμα να μας ταπεινώνουν υποανάπτυκτες ποδοσφαιρικά εθνικές.</p>
      <p>Θέλω να είμαι ειλικρινής, τα παιχνίδια με τους ανόρεχτους Βόσνιους και με τους Αρμένιους χωρίς, τους Μχιταριάν, Γκαζαριάν δεν βοηθάνε για να ανακαλύψουμε το ταβάνι αυτής της ομάδας. Έχω στο μυαλό μου τον φόβο, πως μπορεί να μην είναι και ιδιαίτερα υψηλό, δεν γίνεται όμως να μην σχολιάσουμε με θετική διάθεση, το γεγονός πως βλέπουμε κάτι να δουλεύεται. Υπάρχει ένα συγκεκριμένο επιθετικό σχέδιο, από τον προπονητή, με συγκεκριμένες αρχές που οι ποδοσφαιριστές προσπαθούν με διάθεση να το εφαρμόσουν.</p>
      <h3>ΤΑ ΔΥΟ ΟΠΛΑ ΣΤΑ ΑΚΡΑ</h3>
      <p>Ο Φαν Σιπ έχει βάλει τις ολλανδικές αρχές, με επιθετικότητα από χαμηλά παιχνίδια από τα άκρα και κίνηση στον χώρο. Η ενδεκάδα που επέλεξε για δεύτερη συνεχόμενη φορά, είχε σαν στόχευση τις δύο πλευρές με διαφορετικό τρόπο και η Εθνική μας έφτιαξε πολλές φάσεις από την κίνηση των ακραίων. Στα αριστερά ο Γιαννούλης προσέφερε πολλά επιθετικά ανεβάσματα, είχε μπροστά τον Μάνταλο, που έπαιζε πιο εσωτερικά και του δημιουργούσε χώρο. Με τον Γιαννούλη φτιάχτηκαν φάσεις και με overlap και συνεργασίες με τον Μάνταλο, αλλά και με μεγάλες πάσες στόχευσης και εκμετάλλευσης του χώρου που δημιουργούσαν οι συμπαίκτες του κλείνοντας προς την απέναντι πλευρά.</p>
      <p><a href="https://www.sport24.gr/football/ellada/ethniki_elladas/lhmnios-paiksame-kataplhktiko-podosfairo.5640842.html">Στην απέναντι πλευρά, η απειλή ήταν ο Λημνιός</a>. Ο εξτρέμ του <a href="https://www.sport24.gr/football/omades/Paok/">ΠΑΟΚ</a> είναι με διαφορά ο πιο βελτιωμένος Έλληνας την φετινή χρονιά, έγραφα για μεγάλο διάστημα, πως για να εκτοξευθεί και να κάνει πραγματική καριέρα πρέπει να γίνει αποτελεσματικός. Το τελευταίο διάστημα σκοράρει με μεγάλη συχνότητα και τον βλέπουμε να κάνει την διαφορά με τον τρόπο που απαιτεί από τα εξτρέμ το σύγχρονο ποδόσφαιρο. Στην Αρμενία προσέφερε τόσο σε φάσεις ένας με ένας όσο και σε τελικές εκτελέσεις. Είναι δείγμα της καλής μας ανάπτυξης το γεγονός, πως τον βγάλαμε τρεις φορές σε θέση καθαρής εκτέλεσης. Σκόραρε μία φορά, του έκανε δύο καλές επεμβάσεις ο Αρμένιος τερματοφύλακας. Οι Γιαννούλης, Λημνιός ήταν με διαφορά οι πιο απειλητικοί ποδοσφαιριστές μας και με δική τους συνεργασία, ήρθε και το γκολ.</p>
      <h3>ΕΠΕΝΔΥΣΕ ΣΤΗΝ ΤΑΧΥΤΗΤΑ</h3>
      <p>Στο δεύτερο ημίχρονο, πιεστήκαμε περισσότερο χάσαμε κάποια μέτρα, όχι όμως στον βαθμό για να απειληθούμε πραγματικά. Ο Φαν Σίπ, αξιοποίησε τις αλλαγές στην λογική να γίνουμε ακόμα πιο γρήγοροι. Και οι τρεις παρεμβάσεις του ήταν στην λογική να μπουν παίκτες, πιο γρήγοροι από αυτού που βγήκαν με ικανότητα να χτυπήσουν πιο άμεσα με κάθετο τρέξιμο στον χώρο. Ο Μασούρας στην θέση του Μάνταλου στην λογική να παίξουμε με δύο εξτρέμ, ο Κουλούρης στην θέση του Παυλίδη, ο Δώνης του Μπακασέτα.</p>
      <p>Στο 79ο λεπτό, ο Μασούρας βρέθηκε με τον τρόπο που δημιούργησε μέσα από την προσέγγιση του ο Φαν Σιπ σε κενή εστία, όμως κατάφερε να στείλει την μπάλα πάνω από τα δοκάρια. Σε κάθε περίπτωση, το κοουτσάρισμα του Ολλανδού έδωσε την κατεύθυνση για να "σκοτώσουν" οι παίκτες μία ανοργάνωτη ομάδα, που προσπαθούσε χωρίς ποιότητα να κερδίσει μέτρα. Με αυτό τον τρόπο, θα μπορούσαμε να καθαρίσουμε το παιχνίδι, η μεγάλη ευκαιρία βγήκε, αλλά χάθηκε. Συνολικά όμως η εικόνα μας, για τρίτο συνεχόμενο παιχνίδι, ήταν θετική. Η απόφαση του Φαν Σιπ, να απαλλαχτεί από τα βαρίδια, έχει λειτουργήσει ευεργετικά.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>