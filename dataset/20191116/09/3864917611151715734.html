<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819555-urad-shvaliv-zakonoproekt-spramovanij-na-borotbu-z-bidnistu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T09:55:00+00:00"/>
    <meta property="og:title" content="Уряд схвалив законопроєкт, спрямований на боротьбу з бідністю"/>
    <meta property="og:description" content="Кабінет міністрів України підтримав законопроєкт Міністерства соціальної політики, спрямований на боротьбу з бідністю у 2020 році та соціальну підтримку сімей, які цього найбільше потребують."/>
  </head>
  <body>
    <article>
      <h1>Уряд схвалив законопроєкт, спрямований на боротьбу з бідністю</h1>
      <h2>Кабінет міністрів України підтримав законопроєкт Міністерства соціальної політики, спрямований на боротьбу з бідністю у 2020 році та соціальну підтримку сімей, які цього найбільше потребують.</h2>
      <address>
        <time datetime="2019-11-16T09:55:00+00:00">16 Nov 2019, 09:55</time>
      </address>
      <p>Як повідомляє <a href="https://www.msp.gov.ua/news/17862.html">пресслужба Мінсоцполітики</a>, відповідне рішення було прийнято на засіданні уряду 15 листопада.</p>
      <p>“Це важливі перші кроки, спрямовані на підтримку сімей, які цього найбільше потребують. Сподіваємось на підтримку Верховної Ради”, - заявила міністр соціальної політики Юлія Соколовська на своїй сторінці у <a href="https://www.facebook.com/%D0%A1%D0%BE%D0%BA%D0%BE%D0%BB%D0%BE%D0%B2%D1%81%D1%8C%D0%BA%D0%B0-%D0%AE%D0%BB%D1%96%D1%8F-110384593672527/?__tn__=K-R&amp;eid=ARDUBDsxiLi23Bw5baSyrkkXCdXBbWOry_3_pvbNBrrVidlcxC1ScBbfR8ywCd6jUheZxm16qV_6RWLZ&amp;fref=mentions&amp;__x">Facebook</a>.</p>
      <p>Як зазначають у міністерстві, тепер законопроєкт буде розглядати парламент.</p>
      <p>Серед іншого, ця ініціатива передбачає: з 01.01.2020 збільшення підтримки дітей-сиріт та дітей, позбавлених батьківського піклування, що перебувають під опікою, із 2 до 2,5 прожиткових мінімумів, та для дітей з інвалідністю з їх числа — із 2 до 3,5 прожиткових мінімумів для дітей відповідного віку; з 01.07.2020 підвищення допомоги на дітей з малозабезпечених сімей з 85 до 130% від прожиткового мінімуму, а для працездатних осіб — із 21 до 25% прожиткового мінімуму.</p>
      <p>Це стане можливим завдяки наближенню умов надання допомоги на дітей одиноким матерям та малозабезпеченим сім’ям, а також консолідації раніше фрагментованих виплат у цій програмі. При цьому всі кошти залишаються в програмі, а програма малозабезпеченим ставатиме основною програмою допомоги людям, що опинились у стані бідності, в якій поетапно міністерство буде піднімати прожитковий мінімум та допомагати сім’ям виходити із складних життєвих обставин.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819546-kabmin-pererozpodiliv-ponad-150-miljoniv-miz-budzetnimi-programami.html">Кабмін перерозподілив понад 150 мільйонів між бюджетними програмами</a>
      </blockquote>
      <p>У цій же програмі допомоги малозабезпеченим сім’ям передбачається можливість запровадити нові механізми стимулювання непрацюючих до пошуку роботи, участі у громадських роботах, відкритті власної справи; підвищення допомоги на догляд одиноким пенсіонерам, які досягли 80-річного віку та потребують постійного стороннього догляду (у середньому 672 грн щомісяця).</p>
      <p>“Це важливі перші кроки, спрямовані на підтримку сімей, які цього найбільше потребують”, - підкреслюють в міністерстві і зазначають, що кошти на вищезазначені підвищення закладено в бюджеті на 2020 рік, який Верховна Рада України вже ухвалила.</p>
    </article>
  </body>
</html>