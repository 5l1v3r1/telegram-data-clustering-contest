<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/germanskata-industrialna-dinastiya-koyato-prodava-aktivi-za-da-otselee.html"/>
    <meta property="og:site_name" content="Money.bg"/>
    <meta property="article:published_time" content="2019-11-16T09:25:08+00:00"/>
    <meta property="og:title" content="Германската индустриална династия, която продава активи, за да оцелее"/>
    <meta property="og:description" content="Проблемите на Thyssenkrupp сочат към по-голям разлом, преминаващ през Германия в здрача на дългогодишното управление на Ангела Меркел"/>
  </head>
  <body>
    <article>
      <h1>Германската индустриална династия, която продава активи, за да оцелее</h1>
      <address>
        <time datetime="2019-11-16T09:25:08+00:00">16 Nov 2019, 09:25</time>
      </address>
      <p>Край бреговете на река Рур, която преминава през индустриалното сърце на Германия, лежи обширен декоративен парк с безупречно поддържани градини и екзотични дървета. В средата се извисява неокласическо имение с меднозелен покрив и гръцки стълбове: Вила Хюгел, бившият дом на стоманения магнат Алфред Круп, разказва Bloomberg.</p>
      <p>Вила е погрешно наименование - мястото е по-скоро палат, отколкото просто резиденция. Библиотеките са покрити с дървени ламперии, сложни фламандски гоблени и блестящи полилеи, падащи от тавана. Имението показва ясно огромното богатство и статут на Круп като шампион на германската индустриална революция през XIX век. Ако долината на Рур беше машинното отделение на икономиката, Вила Хюгел беше нейният команден мост.</p>
      <figure>
        <img src="https://webnews.bg/uploads/images/27/3027/453027/640x.jpg?_=1573822480"/>
        <figcaption>Източник: villahuegel.com</figcaption>
      </figure>
      <p>Днес тя е мавзолей на една отминала епоха. Историческото име Круп се вля с това на династията Тисън, които се сляха през 1999 г., за да създадат Thyssenkrupp. Ползата от това обаче остана почти невидима.</p>
      <p>Някога наравно с гиганти като Siemens и Daimler, днес Thyssenkrupp бавно потъва заради закъсалата германска икономика и лошо управление, което накара компанията да продава цели подразделения, за да запълва дупките в бюджета си.</p>
      <p>Отделните подразделения може да останат живи още години, но камбаната вече удари за конгломерата, благодарение на чиято стомана бе изградена сградата Крайслер, която даваше сила на нацистката военна машина и която построи машините, които задвижиха бързия китайски растеж в края на XX век.</p>
      <p>Залязването на империята е притеснение дори и за политиците, които виждат в нея поличба за германската икономика, която засега се държеше на добре платени сини якички.</p>
      <p>Растящата криза изненадващо накара и инвеститорите, и работниците да гледат в една и съща посока: компанията има нужда от средства, за да плаща пенсии и да остане на повърхността. Фондацията, която управлява Вила Хюгел и е голям акционер, разчита на дивиденти, за да покрива разходите си.</p>
      <p>Мениджърите в Есен в момента водят разговори с подходящи компании за най-ценното подразделение на Thyssenkrupp: бизнеса с асансьори на стойност €15 милиарда. Дружеството обмисля и продажбата на операциите си в областта на автомобилните части, където печалбите падат заради проблемите в сектора.</p>
      <figure>
        <img src="https://webnews.bg/uploads/images/28/3028/453028/640x.jpg?_=1573822481"/>
        <figcaption>Източник: villahuegel.com</figcaption>
      </figure>
      <p>
        <b>Подразделението за стомана също е на тезгяха.</b>
      </p>
      <p><i>"Това е продължение на тенденцията, която започна след Втората световна война"</i>, смята Албрехт Ритшл, професор по икономическа история в London School of Economics. <i>"Германската тежка индустрия никога не е била напълно жизнеспособна в световните пазарни условия"</i>.</p>
      <p>Заедно с дълга, растат и проблемите в имиджа на някогашния гигант. Компанията изпадна от индекса на сините чипове DAX през септември. Изходът бе емблематичен, защото показва как индустриалното бъдеще на най-голямата европейска икономика лежи на плещите на високотехнологични играчи със сериозен марж, а не на стоманопроизводители.</p>
      <p>Кризата в компанията я постави на прицел и от активисти-инвеститори. Шведската Cevian Capital AB е вторият най-голям акционер след фондацията.</p>
      <p>
        <b>Конкуренция от Китай</b>
      </p>
      <p>Проблемите на Thyssenkrupp сочат към по-голям разлом, преминаващ през Германия в здрача на дългогодишното управление на Ангела Меркел. В краткосрочен план износно ориентираният модел се изправя пред заплахи от нерешената търговска война на президента на САЩ Доналд Тръмп. Освен това азиатските компании в сектора са все по-конкурентоспособни.</p>
      <p>Планът на Пекин Made in China 2025 помогна на китайските компании да станат най-яростния конкурент на германските производители. Така например маржа на Thyssenkrupp при автомобилните части постоянно намалява през последните години заради азиатските конкуренти.</p>
      <p><i>"Европа ще има проблем да остане в играта срещу амбициозната китайска държава, която ще продължи да помага на компаниите в ключови индустриални сектори, за да направи Китай развита икономика"</i>, смята Филипе Ле Кор, експерт от икономическите отношения между Европа и Китай в Carnegie Endowment for International Peace.</p>
      <p>А на Стария континент душата и сърцето на Thyssenkrupp - производството на стомана - е в екзистенциална криза. Докато цените на въглеродните квоти в Европа растат, вносът от чужбина продължава да намалява цените.</p>
      <figure>
        <img src="https://webnews.bg/uploads/images/66/5266/325266/768x432.jpg?_=1511445992"/>
        <figcaption>Източник: ThyssenKrupp</figcaption>
      </figure>
      <p>
        <b>Лоши решения</b>
      </p>
      <p>Но все пак множество от раните на Thyssenkrupp са дело на самата компания. Решението от 2005 за завладяване на американския пазар все още преследва мениджърите.</p>
      <p>Thyssenkrupp изхарчи над €12 милиарда за производство в Бразилия и Алабама. Последва обаче спад на пазара и по-високи от очакваните разходи в Бразилия, като в крайна сметка това накара компания да спре дейност десетилетие по-късно. Крайната загуба бе в размер на над €8 милиарда - една от най-големите провалени инвестиции в германската корпоративна история.</p>
      <p>Комбинацията от слаби бизнес решения и повишаващи се разходи доведоха до годишна загуба през десет от последните 13 години. Въпреки икономическия бум в Германия, Thyssenkrupp е изгорила общо €5,1 милиарда от 2007 до днес.</p>
      <p>Към това трябва да добавим и управленския хаос и нарастващи административни разходи в седалището в Есен. Главният изпълнителен директор Гуидо Керкхоф бе изгонен, след като не успя да разпродаде набелязаните подразделения, а същата съдба споходи и предшественика му Хайнрих Хазингер.</p>
      <p>И докато Вила Хюгел все още се къпе в бляскавото си минало, ставайки домакин на лъскави церемонии и класически концерти, остеритетът започва да "хапе" централата на компанията. Служителите на някогашната най-голяма германска компания бяха посъветвани да помислят два пъти, преди да поръчват химикалки и тефтери с логото ѝ.</p>
    </article>
  </body>
</html>