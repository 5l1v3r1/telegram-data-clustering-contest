<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/bolivia-blames-cubans-for-stirring-unrest-ousts-venezuelan-officials"/>
    <meta property="og:site_name" content="euronews"/>
    <meta property="article:published_time" content="2019-11-16T09:23:43+00:00"/>
    <meta property="og:title" content="بولیوی: کوبا مخالفان را تحریک نکند، دیپلمات‌های ونزوئلایی بروند"/>
    <meta property="og:description" content="کوبا متهم است که پزشکان اعزامی خود به کشورهای دیگر را مجبور می‌کند تا به نفع دولت هاوانا موضع سیاسی بگیرند، اتهامی که دولت این کشور آن را رد می‌کند."/>
  </head>
  <body>
    <article>
      <h1>بولیوی: کوبا مخالفان را تحریک نکند، دیپلمات‌های ونزوئلایی بروند</h1>
      <address><time datetime="2019-11-16T09:23:43+00:00">16 Nov 2019, 09:23</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/35/94/773x435_cmsv2_bb9b228a-f74c-5957-8258-0a201dc4740a-4303594.jpg"/>
      </figure>
      <p>دولت موقت بولیوی ضمن متهم کردن کوبایی‌های مقیم این کشور به تحریک هواداران رئيس جمهوری پیشین، از دیپلمات‌های ونزوئلایی خواست تا از لاپاز، پایتخت، خارج شوند.</p>
      <p>کارن لونگاریک، وزیر امور خارجه جدید بولیوی روز جمعه ۲۴ آبان گفت قرار است ۷۲۵ نفر از شهروندان کوبایی مقیم بولیوی که عمدتا پزشک هستند به کشورشان بازگردند. وی گفت از دیپلمات‌های ونزوئلای نیز خواسته است تا بولیوی را ترک کنند.</p>
      <p>این درخواست در حالی مطرح می‌شود که تنها چهار روز از روی کار آمدن دولت موقت محافظه‌کار جدید در بولیوی به ریاست جنینه آنی‌یس می‌گذرد. خانم آنی‌یس به دنبال استعفای اوو مورالس، رئیس جمهوری پیشین زیر فشار اعتراض‌ها و فرار او به مکزیک در روز سه‌شنبه گذشته، خود را رئیس جمهوری موقت بولیوی معرفی کرد. این مهم‌ترین رویداد سیاسی در بولیوی در ده سال گذشته بوده است.</p>
      <p>دولت‌های چپگرای ونزوئلا و کوبا اصلی‌ترین متحدان مورالس بودند و اکنون دولت جدید بولیوی آنها را به تحریک طرفداران مورالس متهم می‌کند. بعد از فرار مورالس، گروه‌هایی از شهروندان وفادار به او در محله ال‌آلتو در پایتخت، لاپاز و نیز در شهر کوچابامبا در مرکز بولیوی تظاهرات کردند.</p>
      <p>در همین حال وزارت امور خارجه کوبا در واکنش به اظهارات وزیر خارجه بولیوی، با انتشار بیانیه‌ای دخالت پزشکان کوبایی در حمایت از مخالفان دولت جدید این کشور را تکذیب کرد.</p>
      <p>مقام‌های ونزوئلا هنوز به اظهار نظر وزیر بولیویایی واکنشی نشان نداده‌اند. هم ونزوئلا و هم کوبا سقوط دولت مورالس را حاصل یک «کودتا با حمایت خارجی» می‌خوانند.</p>
      <p>
        <b>بیشتر بخوانید:</b>
      </p>
      <p>* <a href="https://farsi.euronews.com/2019/11/13/evo-morales-from-presidency-to-political-refugee">مورالس؛ از اوج تا فرود رئیس جمهوری که نماد تغییرات بود</a></p>
      <ul>
        <li>
          <a href="https://farsi.euronews.com/2019/11/12/ousted-bolivian-president-morales-says-i-will-not-change-due-to-this-coup">اوو مورالس در بدو ورود به مکزیک: در بولیوی علیه من کودتا شد</a>
        </li>
        <li>
          <a href="https://farsi.euronews.com/2019/11/13/bolivian-opposition-senator-declares-herself-interim-president-after-morales-resignation">سناتور راستگرا خود را رئیس جمهور موقت بولیوی معرفی کرد</a>
        </li>
      </ul>
      <p>در ماه‌های اخیر چند کشور دیگر آمریکای جنوبی از جمله برزیل و اکوادور هم نظیر چنین هشدارهایی را به کوبا و ونزوئلا داده‌اند.</p>
      <p>نظام بهداشت و سلامت در کوبا بسیار پیشرفته است و این کشور با فرستادن بیش از ۵۰ هزار نفر پرسنل درمانی به بیش از ۶۰ کشور جهان درآمد خوبی از این راه کسب می‌کند. با این حال کوبا متهم است که پزشکان اعزامی خود را مجبور می‌کند تا به نفع دولت هاوانا موضع سیاسی بگیرند، اتهامی که دولت این کشور آن را رد می‌کند.</p>
      <h3>پنج تن از هواداران مورالس کشته شدند</h3>
      <p>روز جمعه پلیس بولیوی برای متفرق ساختن گروهی از طرفداران اوو مورالس که در لاپاز تجمع کرده بودند، از گاز اشک‌آور استفاده کرد. در این روز مدارس همچنان تعطیل بوده و دسترسی به جایگاه‌های توزیع سوخت به دلیل وجود موانعی که معترضان در آنجا گذاشته بودند، میسر نبود.</p>
      <p>رسانه‌های محلی همچنین از برخورد پلیس با کشاورزان مزارع کوکا در کوچابامبا، استان زادگاه مورالس خبر داده‌اند. در این درگیری‌ها که روز جمعه رخ داد، دست کم ۵ نفر در شهر ساکابا کشته و بیش از ۳۰ نفر دیگر مجروح شدند. دادستان بولیوی با تأیید این خبر خواستار تشکیل فوری یک کمیته تحقیق برای بررسی خشونت دست پلیس و نیروهای نظامی در این رویداد شد.</p>
      <p>دادستان بولیوی همچنین گفته است که با این تعداد قربانی، شمار کل کشته‌شدگان در جریان اعتراض‌های خونین این کشور از زمان انتخابات ماه اکتبر تا کنون به ۱۹ نفر رسیده است. به گفته او این رشد آمار از هفته گذشته شتاب بیشتری گرفته است.</p>
      <p>خرخس خوستینیانو، رئیس جدید کابینه بولیوی در جریان یک نشست خبری در روز جمعه اعلام کرد که آنی‌یس، رئیس جمهوری موقت این کشور قرار است برای بررسی خشونت‌های اخیر با اعضای کابینه خود نشست اضطراری تشکیل بدهد.</p>
    </article>
  </body>
</html>