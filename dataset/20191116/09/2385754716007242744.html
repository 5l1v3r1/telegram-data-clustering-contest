<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597631/simera-to-teleftaio-antio-ston-kyprio-dimosiografo-louki-loukaidi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T09:41:00+00:00"/>
    <meta property="og:title" content="Σήμερα το τελευταίο αντίο στον Κύπριο δημοσιογράφο, Λουκή Λουκαΐδη"/>
    <meta property="og:description" content="Κηδεύεται στις 11.00 από τον Ιερό Ναό Αγίου Παντελεήμονα στην Έγκωμη ο βετεράνος δημοσιογράφος, Λουκής Λουκαΐδης, γνωστός και επιτυχημένος αστυνομικός..."/>
  </head>
  <body>
    <article>
      <h1>Σήμερα το τελευταίο αντίο στον Κύπριο δημοσιογράφο, Λουκή Λουκαΐδη</h1>
      <address><time datetime="2019-11-16T09:41:00+00:00">16 Nov 2019, 09:41</time> by <a rel="author">SigmaLive</a></address>
      <p>Κηδεύεται στις 11.00 από τον Ιερό Ναό Αγίου Παντελεήμονα στην Έγκωμη ο βετεράνος δημοσιογράφος, Λουκής Λουκαΐδης, γνωστός και επιτυχημένος αστυνομικός ρεπόρτερ για δεκαετίες, που πέθανε την Πέμπτη σε ηλικία 73 χρόνων.</p>
      <p>Σύμφωνα με ανακοίνωση της Ένωσης Συντακτών ο Λουκής Λουκαΐδης εντάχθηκε στις γραμμές της Ένωσης Συντακτών Κύπρου το 1968 και στο μητρώο μελών της οργάνωσης σήμερα φέρει τον αύξοντα αριθμό 27. Υπήρξε δραστήριος, αεικίνητος και πάντοτε εγκαίρως και πλήρως πληροφορημένος στα θέματα που παρακολουθούσε.</p>
      <p>Γεννήθηκε στις 12 Σεπτεμβρίου 1946 στο χωριό Μένοικο. Φοίτησε στο Παγκύπριο Γυμνάσιο. Μπήκε στη δημοσιογραφία το 1968. Το 1971 προσελήφθη στην εφημερίδα “Αγών” όπου και παρέμεινε μέχρι που η εφημερίδα ανέστειλε την έκδοσή της το 1998. Προσελήφθη στη συνέχεια στον  ΑΝΤΕΝΑ, το ΣΙΓΜΑ και την εφημερίδα “Σημερινή”.</p>
      <p>Παρά τα σοβαρά προβλήματα υγείας που αντιμετώπιζε τα τελευταία χρόνια, σύχναζε στους εργασιακούς χώρους των ΜΜΕ και πάντοτε ενδιαφερόταν τόσο για τα θέματα της επικαιρότητας, όσο και για τα συνδικαλιστικά ζητήματα της οργάνωσης.</p>
      <p> Η ανακοίνωση καταλήγει αναφέροντας: «Θα τον θυμόμαστε ως ένα καλό συνάδελφο που πρόσφερε στα της δημοσιογραφίας του τόπου μας, ιδιαίτερα στον τομέα του αστυνομικού ρεπορτάζ. Η ΕΣΚ θα εκπροσωπηθεί στην κηδεία του και θα καταθέσει στεφάνι».</p>
    </article>
  </body>
</html>