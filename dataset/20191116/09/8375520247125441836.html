<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/zelenskij-privitav-pratsivnikiv-radio-i-telebachennja-640348.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T09:05:30+00:00"/>
    <meta property="og:title" content="Зеленський привітав працівників радіо і телебачення"/>
    <meta property="og:description" content="Давайте творити зміни в Україні разом – президент"/>
  </head>
  <body>
    <article>
      <h1>Зеленський привітав працівників радіо і телебачення</h1>
      <address>
        <time datetime="2019-11-16T09:05:30+00:00">16 Nov 2019, 09:05</time>
      </address>
      <h4>Давайте творити зміни в Україні разом – президент</h4>
      <p>У День працівників радіо, телебачення та зв’язку в Україні президент Володимир Зеленський привітав працівників галузі з їхнім професійним святом.</p>
      <p>Відповідне звернення очільник держави оприлюднив у своєму <a href="https://web.telegram.org/#/im?p=@OP_UA">Telegram-каналі.</a></p>
      <p>«Кому з нас не доводилося слухати радіо дорогою на роботу? Подорожуючи у справах, з радіоефіру ми можемо отримати не лише музику та гарний настрій, а й корисну інформацію – новини та прогноз погоди.</p>
      <p>А ввечері вдома після метушливого робочого дня ми вмикаємо розважальні телешоу. Чи, може, – освітні телепередачі для дітей. Чи віддаємо перевагу серйозним документальним фільмам.</p>
      <p>Які б у нас не були вподобання, але телебачення та радіо є невід’ємною складовою нашого життя.</p>
      <p>За кожним теле- та радіопродуктом стоїть талановита й невтомна робота тисяч фахівців. Режисери та звукорежисери, диктори та ведучі, оператори, постановники – всі ті, хто творить та забезпечує якісну картинку й сигнал. Дякую за ваш професіоналізм, креативність, відчуття прекрасного, за постійний пошук нового та актуального.</p>
      <p>А в умовах війни ваша робота є важливою складовою національної безпеки та пошуку власної ідентичності.</p>
      <p>Давайте творити зміни в Україні разом! Зі святом!», – йдеться у привітанні президента.</p>
      <figure>
        <img src="https://glavcom.ua/img/forall/users/116/11693/loacnjfccpdvvq7mulvenjj6emnvzxskkluyxnrf_01.png"/>
      </figure>
      <blockquote>
        <b>Читайте також: <a href="https://glavcom.ua/news/u-zelenskogo-perekonani-chorniy-rinok-zemli-vinik-vnaslidok-moratoriyu-640337.html">У Зеленського переконані: «чорний ринок» землі виник внаслідок мораторію.</a></b>
      </blockquote>
    </article>
  </body>
</html>