<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39718/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D8%B2%D8%A8%D8%A7%D9%84%D9%87-%D8%B3%D9%88%D8%B2-%DA%A9%D8%B4%D9%88%D8%B1"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-16T09:29:00+00:00"/>
    <meta property="og:title" content="آخرین وضعیت نیروگاه‌های زباله سوز کشور"/>
    <meta property="og:description" content="با این‌که تولید برق از پسماند بهترین راه مقابله با پسماند نیست، مجلس درحال بررسی لایحه‌ای در این راستا بوده و حدود شش نیروگاه زباله‌سوز با ظرفیت ۱۱ مگاوات در حال بهره‌برداری است. در مجموع ۸۰۰ مگاوات ظرفیت برای تولید برق از پسماند در ایران وجود دارد که طبق لایحه‌ای که در مجلس شورای اسلامی در حال بررسی است، ۴۰۰ مگاوات از ۸۰۰ مگاوات پوشش داده می‌شود."/>
  </head>
  <body>
    <article>
      <h1>آخرین وضعیت نیروگاه‌های زباله سوز کشور</h1>
      <address><time datetime="2019-11-16T09:29:00+00:00">16 Nov 2019, 09:29</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>با این‌که تولید برق از پسماند بهترین راه مقابله با پسماند نیست، مجلس درحال بررسی لایحه‌ای در این راستا بوده و حدود شش نیروگاه زباله‌سوز با ظرفیت ۱۱ مگاوات در حال بهره‌برداری است. در مجموع ۸۰۰ مگاوات ظرفیت برای تولید برق از پسماند در ایران وجود دارد که طبق لایحه‌ای که در مجلس شورای اسلامی در حال بررسی است، ۴۰۰ مگاوات از ۸۰۰ مگاوات پوشش داده می‌شود.</i>
      </p>
      <figure>
        <img src="https://barghnews.com/files/fa/news/1398/8/25/83792_585.jpg"/>
      </figure>
      <p>به گزارش <a href="http://www.barghnews.com/">برق نیوز</a>، درمورد نیروگاه‌های تولید برق از پسماند، لایحه‌ای از سوی وزارت نیرو پیشنهاد شد و به تصویب هیات وزیران رسید. طبق آخرین آمار این لایحه در حال بررسی در صحن علنی مجلس شورای اسلامی است و تاکنون پنج ماده از شش ماده آن به تصویب رسیده است.<br/>در این لایحه پیشنهاد شده است که از پسماند در کلانشهر‌ها و شهر‌های ساحلی که با مشکل پسماند مواجهند، برق تولید شود. همچنین منابع مالی لازم برای پرداخت صورت حساب‌های برق این نیروگاه‌ها پیش‌بینی شده و به نظر می‌رسد پس از ابلاغ این قانون، حرکت جدی در زمینه‌ی تولید برق از پسماند آغاز شود.<br/><br/>طبق لایحه پیشنهاد شده و ماده‌ای که در صحن علنی مجلس شورای اسلامی تصویب شد، این مورد به صورت جداگانه در قبوض برق مردم درج می‌شود. از سوی دیگر قانونی وجود دارد مبنی بر این‌که سازمان برنامه و بودجه مکلف شده که هر سال میزان بودجه مورد نیاز نیروگاه‌های پسماندسوز را پیش‌بینی و تامین کند.<br/><br/>نرخ این نیروگاه‌ها ۹۰۰ تومان بر کیلووات است، اما زمانی که قانون ابلاغ شد، نرخ مصوبه شورای اقتصاد ارجاع شد و امکان دارد تا ۱۵۰۰ تومان افزایش پیدا کند.<br/><br/>طبق آخرین آمار، حدود شش نیروگاه زباله‌سوز با ظرفیت ۱۱ مگاوات در حال بهره‌برداری است. به طور کلی مجموعا ۸۰۰ مگاوات استعداد کشور برای تولید برق از پسماند است و طبق لایحه‌ای که در مجلس شورای اسلامی در حال بررسی است، ۴۰۰ مگاوات از ۸۰۰ مگاوات پوشش داده می‌شود. البته این طرح درحالی پیگیری می‌شود که کارشناسان بر این باورند که تولید برق از پسماند بهترین راه‌حل مقابله با پسماند نیست، اما فعلا این تنها راه‌حل در کلانشهر‌ها و شهر‌های ساحلی است. راه‌حل بهتر تفکیک و بازیافت زباله بوده که هنوز در شهر‌های کوچک این فرصت وجود دارد.<br/><br/><b>تقاضای وزارت نیرو از شهرداری</b><br/><br/>از سوی دیگر، تولید برق از پسماند حدود دو برابر گران‌تر از بقیه انواع نیروگاه‌ها و تجدیدپذیر‌های بادی و خورشیدی است. این در شرایطی است که وزارت نیرو مسئول تأمین برق کشور است و مسئول پسماند نیست. سیدمحمد صادق‌زاده- رئیس سازمان انرژی‌های تجدید پذیر و بهره وری انرژی برق (ساتبا) - پیش از این اعلام کرده بود که اگر وزارت نیرو ۳۰۰۰ ریال بابت هر کیلووات ساعت تولید برق از این نیروگاه‌ها یارانه می‌پردازد، توقع دارد دستگاه متولی دفع پسماند‌ها که شهرداری‌ها هستند حداقل دو برابر وزارت نیرو کمک کنند.<br/><br/>وی با اشاره به این‌که در سال‌های گذشته شهرداری‌ها از پرداخت یارانه مناسب برای دفع بهداشتی پسماند از طریق تولید برق از نیروگاه‌های زباله‌سوز استنکاف کرده‌اند، اظهار کرد: اگر مشکل تأمین مالی برطرف شود، این کار رونق خواهد گرفت، ولی اگر مشکل مالی برطرف نشود، با توجه به این‌که وزارت نیرو خود دارای بدهی‌های گسترده‌ای است، امکان پرداخت یارانه بیش‌تر برای تولید برق از انرژی‌های تجدیدپذیر ندارد.<br/><br/>رئیس سازمان انرژی‌های تجدید پذیر و بهره‌وری انرژی برق (ساتبا) ادامه داد: شهرداری‌ها باید به وظایف مقرر خود در قانون و وظایف ملی خود همچون وزارت نیرو علاقه نشان دهند و نسبت به در نظر گرفتن یارانه قابل توجهی بیش از آنچه که وزارت نیرو برای پسماند‌ها در نظر گرفته تخصیص دهند تا با شکل‌گیری این کار در کشور مشکلات بهداشتی و زیست محیطی برطرف شود. منبع: <a href="http://www.powernews.ir/">ایسنا</a></p>
    </article>
  </body>
</html>