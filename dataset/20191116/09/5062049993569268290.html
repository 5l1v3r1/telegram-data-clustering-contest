<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10701--turnaj-mistru-prichazi-semifinale-uspeje-drave-mladi"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T09:23:00+00:00"/>
    <meta property="og:title" content="Turnaj mistrů: Přichází semifinále! Uspěje dravé mladí?"/>
    <meta property="og:description" content="Den semifinále. Taková bude sobota na Turnaji mistrů. Hlavní pozornost se upíná na dvouhru, ve které se nejprve představí Stefanos Tsitsipas a Roger Federer, večer na kurt nastoupí Dominic Thiem proti Alexanderu Zverevovi. O finále se bude hrát také ve čtyřhře."/>
  </head>
  <body>
    <article>
      <h1>Turnaj mistrů: Přichází semifinále! Uspěje dravé mladí?</h1>
      <address>
        <time datetime="2019-11-16T09:23:00+00:00">16 Nov 2019, 09:23</time>
      </address>
      <p>
        <b>Den semifinále. Taková bude sobota na Turnaji mistrů. Hlavní pozornost se upíná na dvouhru, ve které se nejprve představí Stefanos Tsitsipas a Roger Federer, večer na kurt nastoupí Dominic Thiem proti Alexanderu Zverevovi. O finále se bude hrát také ve čtyřhře.</b>
      </p>
      <p><b>Tsitsipas se popáté střetne s Federerem<br/></b>Již úvodní semifinále dvouhry bude velmi napínavé. Utkají se v něm Stefanos Tsitsipas a Roger Federer, přičemž se bude jednat o pátý vzájemný duel. Letos sehráli všechna čtyři utkání a minimálně duel na Australian Open patří k těm památným, Tsitsipas zde po překvapivé výhře poprvé v kariéře postoupil do semifinále grandslamu.</p>
      <p>Federerovi se vydařila odveta ve finále Dubaje a také na domácím turnaji v Basileji, kde si vybojoval postup do boje o titul. Hráči se spolu měli utkat ještě na antuce v Římě, Švýcar se ovšem rozhodl do čtvrtfinále nenastoupit.</p>
      <p>Do semifinále Turnaje mistrů se z nadcházejících soupeřů jako první kvalifikoval Tsitsipas, jednadvacetiletý hráč vyhrál úvodní zápas nad Daniilem Medveděvem (7:6, 6:4) a také jednoznačně nad Alexanderem Zverevem. (6:3, 6:2) Svůj poslední duel však neustál, utkání proti Rafaelu Nadalovi prohrál 7:6, 4:6, 5:7.</p>
      <p>Federer měl naprosto odlišný vývoj ve skupině. První zápas proti Dominiku Thiemovi nezvládl a po prohře dvakrát 5:7 si svoji další účast na turnaji zkomplikoval. Své druhé utkání proti Matteo Berrettinimu zvládl (7:6, 6:3) a zásluhou výhry Thiema nad Novakem Djokovičem mu tak v závěrečném utkání nad Djokovičem stačilo vyhrát. Po výborném výkonu přehrál Srba 6:4, 6:3.</p>
      <p>
        <i>Do semifinále Turnaje mistrů se podíval jediný hráč tzv. Velké trojky.</i>
      </p>
      <figure>
        <iframe data-src="https://twitter.com/christophclarey/status/1195455093832912896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Vítěze skupiny Thiema vyzve obhájce Zverev<br/></b>Druhé semifinále dvouhry bude ve znamení Dominika Thiema a loňského držitele titulu z Turnaje mistrů Alexandera Zvereva. Thiem se do semifinále podíval již po dvou zápasech, zatímco Zverev o jistotu mezi posledními čtyřmi účastníky musel hrát v pátek večer proti Daniilu Medveděvovi.</p>
      <p>Thiem zahájil svoji čtvrtou účast na Turnaji mistrů výhrou nad Rogerem Federerem, zkušenějšího protihráče zdolal již popáté ze sedmi vzájemných zápasů. Vzápětí se rakouský tenista, který si v semifinále zahraje poprvé v kariéře, poradil s Novakem Djokovičem, kterého porazil 6:7(5), 6:3, 7:6(5), čímž se z velké části postaral o předčasný konec Srba.</p>
      <p>
        <i>Výhra Zvereva nad Medveděvem znamená, že poprvé od sezóny 2011 se v semifinále Turnaje mistrů nepředstaví dva nejvýše nasazení hráči. Nadal je prvním tenistou po sedmi letech, kterému mezi nejlepší čtyřku nepomohly dvě vítězství v základní skupině.</i>
      </p>
      <figure>
        <iframe data-src="https://twitter.com/OpenEraRankings/status/1195454787837284352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Semifinálový protivník Thiema zažil famózní úvod letošního ročníku. V prvním utkání nečelil jedinému brejkbolu proti Rafaelu Nadalovi, kterého přehrál 6:2, 6:4. Následně sice prohrál se Stefanosem Tsitsipasem, po kvalitním pátečním výkonu nad Daniilem Medveděvem (6:4, 7:6) se podruhé za sebou podíval do semifinále Turnaje mistrů. </p>
      <p>Tenisté se dosud utkali sedmkrát, pětkrát to bylo ve prospěch Rakušana. Letos na French Open smetl Zvereva 6:4, 6:2, 6:1, to se hrálo na antuce. Hráči dvakrát nastoupili na tvrdém povrchu, zde mají vyrovnanou bilanci. Zverev naposledy uspěl loni ve finále Madridu, kde vyhrál dvakrát 6:4.</p>
      <p><u>Sobotní program<br/></u>13:00 Klaasen (RSA), Venus (NZL) – Cabal, Farah (oba COL)<br/>15:00 Stefanos Tsitsipas (GRE) – Roger Federer (SUI)<br/>19:00 Herbert, Mahut (oba FRA) – Kubot (POL), Melo (BRA) <br/>21:00 Dominic Thiem (AUT) – Alexander Zverev (GER)</p>
      <footer>Radek Štohl, Jan Vojkůvka, foto: Twitter: SAMYA</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10695--turnaj-mistru-zverev-postoupil-do-semifinale-nadal-je-ze-hry-venku"/>
        <a href="https://www.tenisovysvet.cz/article/detail/10691--turnaj-mistru-postup-slavi-federer-djokovic-zakonci-sezonu-jako-druhy"/>
        <a href="https://www.tenisovysvet.cz/article/detail/10684--turnaj-mistru-tsitsipas-po-jasne-vyhre-postoupil-nadal-dokonal-famozni-obrat"/>
        <a href="https://www.tenisovysvet.cz/article/detail/10677--turnaj-mistru-thiem-v-monumentalni-bitve-udolal-djokovice-federer-si-pripsal-povinnou-vyhru"/>
        <a href="https://www.tenisovysvet.cz/article/detail/10670--turnaj-mistru-zverev-zacal-obhajobu-vyhrou-poprve-porazil-nadala"/>
        <a href="https://www.tenisovysvet.cz/article/detail/10663--turnaj-mistru-thiem-znovu-porazil-federera-djokovic-radil"/>
      </related>
    </article>
  </body>
</html>