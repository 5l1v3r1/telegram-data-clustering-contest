<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/-kamu-ozel-ortakligi-modeli-iptal-sehir-hastanelerini-devlet-yapacak-889720"/>
    <meta property="og:site_name" content="Onedio"/>
    <meta property="article:published_time" content="2019-11-16T09:30:42+00:00"/>
    <meta property="og:title" content="'Kamu Özel Ortaklığı' Modeli İptal: Şehir Hastanelerini Devlet Yapacak"/>
    <meta property="og:description" content="Sağlık Bakanı Fahrettin Koca, şehir hastanelerinin finansmanında yüksek maliyetli Kamu Özel Ortaklığı (KÖİ) modelinden vazgeçildiğini açıkladı. Hastan..."/>
  </head>
  <body>
    <article>
      <h1>'Kamu Özel Ortaklığı' Modeli İptal: Şehir Hastanelerini Devlet Yapacak</h1>
      <address><time datetime="2019-11-16T09:30:42+00:00">16 Nov 2019, 09:30</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4>Sağlık Bakanı Fahrettin Koca, şehir hastanelerinin finansmanında yüksek maliyetli Kamu Özel Ortaklığı (KÖİ) modelinden vazgeçildiğini açıkladı. Hastanelerin yapımını artık devlet üstlenecek.</h4>
      <figure>
        <img src="https://img-s1.onedio.com/id-5dcfbdd528890eb53e6a7c42/rev-0/w-500/s-b31ceea45fe41053eb78211cd6dc83dc95bd10d7.jpg"/>
      </figure>
      <p><a href="https://www.dw.com/tr/%C5%9Fehir-hastanelerinde-mali-y%C3%BCk-u-d%C3%B6n%C3%BC%C5%9F%C3%BC-yapt%C4%B1rd%C4%B1/a-51271502">DW Türkçe'den Aslı Işık'ın aktardığı bilgiye göre,</a> Sağlık Bakanı Fahrettin Koca, bütçe görüşmeleri sırasında, ilk kez Kamu Özel Ortaklığı (KÖİ) yönteminden vazgeçtiklerini açıkladı. Koca, bundan sonra yapılacak şehir hastanelerinin bütçe kaynaklarıyla yapılacağını belirtti. Koca, bütçe kaynaklarıyla 6 bin 100 yatak kapasiteli üç şehir hastanesi için ihale ilanına çıktıklarını duyurdu. Şehir hastanelerinin kamuya yüklediği ağır yük nedeniyle böyle bir değişikliğe gidildiği belirtiliyor.</p>
      <h3>3 yılda özel sektöre 57 milyar TL ödenecek</h3>
      <figure>
        <img src="https://img-s2.onedio.com/id-5dcfbead28890eb53e6a7c45/rev-0/w-500/s-1666011dc125133cd21b754cf809f8ed59abd7f4.jpg"/>
      </figure>
      <p>Halen 10’u işletmede, 10'u da yapım süreci devam eden şehir hastaneleri için bütçe kaynaklarından yapılacak ödemelerin katlanarak artması bekleniyor. İşletmede olan hastaneler için önümüzdeki üç yıl için, devlet kasasından özel sektöre 57 milyar 483 milyon lira aktarılacak. Bu rakam, Sağlık Bakanlığı’nın bütçesinin yüzde 27,8’ine denk geliyor.</p>
      <p>Merkezi yönetim bütçesi ise yılın ilk 10 ayında bir önceki yılın aynı dönemine göre 100 milyar 714 milyon Türk Lirası açık verdi.</p>
      <h3>Sayıştay "kanuna aykırı" tespiti yapmıştı</h3>
      <figure>
        <img src="https://img-s1.onedio.com/id-5dcfc10f0c58c7683f259fd0/rev-0/w-500/s-29a19c143f8db557aea77bab426593726f8bc262.jpg"/>
      </figure>
      <p>Toplam proje bedeli 11 milyar dolar olan 20 şehir hastanesi için özel sektöre borç üstlenim garantisi (kredi garantisi) verildi ve belirli süreler için kullanım bedeli (kira bedeli) ödeniyor. <a href="https://onedio.com/etiket/imf/5061e31b0228f60917601c23">IMF</a> ile imzalanan stand by programı şartlarından birisi olarak kaldırılan Hazine garantileri 2012’de <a href="https://onedio.com/etiket/basbakan-yardimcisi/50d74670ede0671b432b5f13">Başbakan Yardımcısı</a> <a href="https://onedio.com/etiket/ali-babacan/505614fa0228f60917601aec">Ali Babacan</a> döneminde geri getirildi. O dönem <a href="https://onedio.com/etiket/bakanlar-kurulu/57a1d5db19cb9e82150b5d2d">Bakanlar Kurulu</a> eliyle kullanılan yetki, Cumhurbaşkanlığı sistemiyle Cumhurbaşkanı’na geçti.</p>
      <p>Sayıştay’ın 2018 Denetim Raporu'nda şehir hastaneleriyle ilgili pek çok tartışmalı nokta yer aldı. Rapora göre özel sektöre borç üstlenim garantisi yetkisi "usulsüz ve kanuna aykırı” şekilde Sağlık Bakanlığı’na verildi. Sayıştay raporunda Bakanlığın, "Kanuna aykırı olarak borç üstlenim taahhüdünde bulunduğu anlaşılmaktadır” denildi. Sağlık Bakanı Koca, Sayıştay’ın tespitleriyle ilgili olarak Komisyon’da "bakanlık olarak borç üstlenim taahhüdünde bulunmadıklarını” söyledi.</p>
    </article>
  </body>
</html>