<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/ronaldinho-lesz-a-budapesti-teqball-vebe-sztarvendege/186770"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T09:33:00+00:00"/>
    <meta property="og:title" content="Ronaldinho lesz a budapesti Teqball vébé sztárvendége"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Ronaldinho lesz a budapesti Teqball vébé sztárvendége</mark>
      </h1>
      <address><time datetime="2019-11-16T09:33:00+00:00">16 Nov 2019, 09:33</time> by <a rel="author">Bors</a></address>
      <p>A katalán klub egykori legendás labdarúgójáról a napokban röppent fel a hír, a jövő tavasszal, egy búcsúmeccs erejéig visszatér a Camp Nouba. Ám előtte Budapestre látogat, mégpedig a december 6-8-án sorra kerülő 3. Teqball világbajnokság sztárvendégeként. Az FC Barcelona egykori világsztárja esetében tehát Budapest most beelőzte Barcelonát!</p>
      <p>Ronaldhino Gaúcho régóta nagykövete a labdarúgást és az asztaliteniszt ötvöző magyar fejlesztésű sportágnak. A brazil cselkirály azonban nemcsak a reklámokban, de a civil életben is nagy rajongója a sportágnak. Olyannyira, hogy a brazil szövetség megalapításában is főszerepet vállalt.</p>
      <p>A budapesti világbajnokságon a magyar közönség több alkalommal is személyesen találkozhat a legendás játékossal, s akár azt is megkérdezheti tőle: tényleg van, hogy 6 órát teqballozik naponta a barátaival?</p>
      <figure>
        <img src="http://media.borsonline.hu/cikk/20/192364/gallery-picture/645w/2026195_ronaldinho.jpg"/>
      </figure>
      <p>„Amikor otthon vagyok, minden nap teqballozom. Ma Brazíliában már szinte mindenki játssza ezt a játékot, még a strandokon is.” – nyilatkozta nemrégiben a CNN-nek Ronaldinho, aki számára egészen apró gyermekkora óta a labdázás teszi ki mindennapjai nagyrészét. A labda még ma is ugyanaz, csak a zöld gyepet cserélte az ikonikus hajlított asztalra.</p>
      <p>Ronaldinhon kívül több futballsztár otthonának is elengedhetetlen kelléke lett a Teqball-asztal, ahogy az Ajax, az Arsenal, a Chelsea, a PSG vagy a Reál Madrid öltözőjének is állandó bemelegítő eszközévé vált.</p>
    </article>
  </body>
</html>