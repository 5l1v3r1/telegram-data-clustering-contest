<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/pri-jivkov-li-beshe-po-dobre-ili-sega-kakvo-kazva-statistikata.429844"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T09:32:00+00:00"/>
    <meta property="og:title" content="При Живков ли беше по-добре или сега? Какво казва статистиката"/>
    <meta property="og:description" content="Колко е живял и живее Стати, какви са били и какви са доходите и разходите | Dnes.bg"/>
  </head>
  <body>
    <article>
      <h1>При Живков ли беше по-добре или сега? Какво казва статистиката</h1>
      <h2>Колко е живял и живее Стати, какви са били и какви са доходите и разходите</h2>
      <address><time datetime="2019-11-16T09:32:00+00:00">16 Nov 2019, 09:32</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Българите, които вярват, че при Живков е било по-добре, са двойно повече от отричащите това твърдение. <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">Дойче веле</a> сравни живота тогава и сега. Без емоция, само чиста статистика.</p>
      <p>Само 22 на сто от българите смятат, че твърдението "При Живков беше по-добре" не е вярно. Така поне излиза от изследване на „Галъп интернешънъл“, резултатите от което научихме тази седмица. Въпросното допитване тества отношението на българите към клишетата, загнездили се в колективното съзнание след 1989 година. От изследването научихме и това: 45 на сто от анкетираните българи смятат, че по време на дългогодишното управление на Тодор Живков в България се е живеело по-добре, а 33% казват, че нямат мнение по този въпрос. И още: 54% смятат, че демокрацията ни е отнела много.</p>
      <p>За целите на този текст нека да създадем един средностатистически хомункулус и да му вдъхнем живот с данните на Националния статистически институт и на Световната банка. Ще го наречем Стати. Той е едновременно дете, мъж и жена, учащ се, работещ и пенсионер. Тоест, неговият образ е представителен и за хората без собствени доходи.</p>
      <p>
        <b>Продължителност на живота</b>
      </p>
      <p>През 1960 година Стати е доживял 69,25 години, през 1980 - 71,16 години, през 2000-та - 71,66 години, а през 2016 - 74,61 години.</p>
      <p>Тоест, днес Стати живее с 5 години повече, отколкото когато Живков започва да израства в кариерата си.</p>
      <p><b>Доходи и разходи<br/></b><br/>През 1962 година Стати е имал годишен доход от 487 лева, от тях - 225 лева от заплата. На година е харчел 461 лева, от които 211 лева за храна. Статистиката не издава никакви детайли за доходите извън заплата и пенсия, но бързо става ясно, че нашият средностатистически българин едва ли е живял много добре, след като почти цялата му заплата отива за храна, за която е чакал на дълги опашки.</p>
      <p>Към края на “зрелия социализъм” - през 1985 година, нашият герой вече се е позамогнал. Печели 1990 лева на година, от тях 1203 лева са от заплата. Харчи общо 1836 лева, а за да напълни хладилника си “Мраз”, са му необходими 752 лева. След хиперинфлацията по Виденово време и деноминацията на парите при Иван Костов, през 1999 година Стати прави чудеса: има доход от 1502 лева, 629 лева от тях са от заплата, харчи 1301 лева, от които 1112 лева отиват за храна. В наши дни, през 2018 година, общият годишен доход на Стати е 6013 лева. От тях той харчи 5772 лева, като за храна отиват 1714 лева.</p>
      <p>Казано иначе: от статистическите данни излиза, че българите, според които при Живков е било супер, не са съвсем прави. Даже хич. Разбира се, трябва да направим следното уточнение: както знаем от популярния виц, статистиката е наука, при която ако главата е във фурната, а краката във фризера, температурата на тялото се оказва съвсем нормална. И все пак - ето още интересни данни.</p>
      <p>
        <b>Днес българинът пътува в пъти повече</b>
      </p>
      <p>1980-та е една от годините по време на соц-а, през които най-много българи са пътували извън страната - тогава цели 756 631 българи са били зад граница, като можем да се обзаложим, че повечето от тях са ходили в СССР. За сравнение - само през септември 2019 българите, пътували в чужбина по работа или като туристи, са били 653 570, като повече от половината са ходили в страни от ЕС.<br/><b><br/>Лъжливото усещане за сигурност</b></p>
      <p>Казват, че по време на соц-а българинът се чувствал много по-сигурен - за работата си, за бъдещето си, за своя живот и живота на децата си. Но не е било точно така - просто властите са създали такова възприятие. Благодарение на мощната пропаганда и липсата на свободни медии. Едно време новините по единствената телевизия започваха с успехите на партията и на трудовите колективи, а днес слушаме и гледаме кървави подробности за инциденти с човешки жертви. Така се създава впечатление за все по-ожесточена война по пътищата на България. Но и това не е така.</p>
      <p>Най-черната година по българските пътища е 1990-та. Тогава са загинали 1567 души. Десет години по-рано, през 1970, загиналите на пътя са 1066. А през 2017 година, според официалната статистика на МВР, жертвите на пътя са 682. Като имаме предвид, че в наши дни регистрираните автомобили са около 3,5 милиона, а през 1973-та само 1 милион, можем да направим извода, че при соц-а смъртността на пътя е била в пъти по-голяма. И още един интересен извод от статистическите данни: със затварянето на индустриалните гиганти се е подобрило и качеството на въздуха.<br/><b><br/>А социалното неравенство?</b></p>
      <p>Преходът, който според усещането на мнозина сякаш никога няма да свърши, рязко разтвори ножицата на социалното неравенство. Особено, ако за база за сравнение служи еднаквата бедност по време на соц-а. По данни на Евростат пpeз 2008 гoдинa paзлиĸaтa мeждy дoxoдитe нa нaй-бoгaтитe и нaй-бeднитe 20% oт нaceлeниeтo e 6,5 пъти. Πpeз 2017 гoдинa тази paзлиĸa вeчe е 8,2 пъти. За сравнение: сpeднaтa paзлиĸa зa Eвpoпeйcĸия cъюз e 5,2 пъти.</p>
      <p>Накрая да кажем и това: за усещането, че днес сме много по-зле, вина носи същата тази пропаганда, която никога не си е тръгвала. Друга причина е липсата на знания за процесите и за истинските виновници. Да не забравяме и носталгията по отминалата младост. Според свидетели, дори Живков е казвал, че "вече нищо не е като едно време, дори шоколадът”.</p>
      <p>Лошото е, че с тази своя носталгия възрастното поколение очевидно е създало сред младите погрешни представи за живота в НРБ. А тези погрешни представи по всяка вероятност ще окажат влияние върху решенията им в бъдеще. Като например за кого да гласуват, пише Дойче веле.<br/> </p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/14/vseki-vtori-pri-jivkov-beshe-po-dobre-domatite-biaha-istinski.429600"/>
        <a href="https://www.dnes.bg/obshtestvo/2019/11/12/mladite-za-godinite-predi-10-noemvri-mama-kazva-che-beshe-po-dobre.429367"/>
      </related>
    </article>
  </body>
</html>