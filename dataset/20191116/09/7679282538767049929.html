<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-union-minister-sanjeev-balyan-said-after-article-370-and-ram-temple-now-population-control-law-will-be-next-2852087.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T09:15:28+00:00"/>
    <meta property="og:title" content="'अब जनसंख्या नियंत्रण पर बनेगा कानून, पीएम नरेंद्र मोदी भी हैं सहमत'"/>
    <meta property="og:description" content="केंद्रीय पशुपालन एवं डेयरी राज्यमंत्री डॉ. संजीव बालियान ने शुक्रवार को कहा कि अनुच्छेद 370 और राम मंदिर के बाद अब जनसंख्या नियंत्रण पर कानून बनेगा। प्रधानमंत्री भी इसके लिए सहमत हैं। जिस तरह से देश..."/>
  </head>
  <body>
    <article>
      <h1>'अब जनसंख्या नियंत्रण पर बनेगा कानून, पीएम नरेंद्र मोदी भी हैं सहमत'</h1>
      <address><time datetime="2019-11-16T09:15:28+00:00">16 Nov 2019, 09:15</time> by <a rel="author">मुख्य संवाददाता‌।,आगरा।</a></address>
      <p>केंद्रीय पशुपालन एवं डेयरी राज्यमंत्री डॉ. संजीव बालियान ने शुक्रवार को कहा कि अनुच्छेद 370 और राम मंदिर के बाद अब जनसंख्या नियंत्रण पर कानून बनेगा। प्रधानमंत्री भी इसके लिए सहमत हैं। जिस तरह से देश की जनसंख्या बढ़ी है, उसका बोझ देश सहन नहीं कर सकता है। उन्होंने कहा कि दिल्ली प्रदूषण के चलते खतरनाक हो गई है। यहां गांव के आदमी का तो रहना मुश्किल हो गया है। वह पूर्व सांसद चौधरी बाबूलाल के जयपुर हाउस स्थित आवास पर पत्रकारों से बात कर रहे थे। उन्होंने कहा कि वर्ष 2014 में जब वह सांसद थे, तब जनसंख्या नियंत्रण कानून विधेयक पर सबसे पहले दस्तखत किए थे।</p>
      <p>
        <b>Read Also: <a href="https://www.livehindustan.com/national/story-when-40-thousand-indian-army-soldiers-did-exercises-on-pak-border-2851850.html">पाक सीमा पर 40 हजार भारतीय सेना के जवानों ने किया युद्धाभ्यास</a></b>
      </p>
      <p>उस पर 125 सांसदों के हस्ताक्षर थे, लेकिन किसी कारण से विधेयक पास नहीं हो पाया। इस मामले में प्रधानमंत्री नरेंद्र मोदी भी सहमत हैं। उन्होंने भी लाल किले की प्राचीर से इस विषय पर वक्तव्य दिया था। अब पूरी उम्मीद है कि इस पर कानून जरूर बनेगा। उन्होंने कहा कि देश के विकास के लिए जरूरी है कि जनसंख्या पर नियंत्रण किया जाए। उसके बाद सारी चीजें सही हो जाएंगी। प्रदूषण के बारे में उन्होंने कहा कि इस पर प्रभावी नियंत्रण करने के उपाय जरूरी हो गए हैं। दिल्ली तो अब ज्यादा खतरनाक हो गई है। गांव के लोगों का यहां रहना मुश्किल हो गया है। उन्हें खुली हवा में सांस लेने की आदत होती है, लेकिन दिल्ली में अब ऐसा नहीं रह गया है।</p>
      <h3>Read Also: <a href="https://www.livehindustan.com/national/story-vhp-trust-for-ram-mandir-in-ayodhya-2851821.html">ट्रस्ट में श्रीराम जन्मभूमि न्यास को रखने के लिए विहिप ने बढ़ाया दबाव</a></h3>
      <p><b>गन्ना किसानों को सरकार दे रही पैकेज</b><br/>केंद्रीय राज्यमंत्री ने कहा कि गन्ना किसानों को केंद्र सरकार लगातार पैकेज दे रही है। जो गन्ना मिल किसानों को भुगतान नहीं कर रहे हैं, उन्हें सरकार को बंद कर देना चाहिए। उन्होंने कहा कि जातिगत राजनीति करने वालों का समय अब खत्म हो गया है। सबका साथ और सबका विकास करने वाले दल ही देश में चल पाएंगे। भाजपा इसी मंत्र के साथ आगे बढ़ रही है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b> </p>
    </article>
  </body>
</html>