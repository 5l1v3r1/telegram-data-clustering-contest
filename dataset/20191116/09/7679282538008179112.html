<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-jvm-will-emphasis-on-farmers-issues-of-state-and-will-made-electoral-agenda-2852094.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T09:11:35+00:00"/>
    <meta property="og:title" content="झारखंड विधानसभा चुनाव 2019: किसानों के मुद्दों पर झाविमो का रहेगा जोर "/>
    <meta property="og:description" content="झारखंड विधानसभा चुनाव  में किसानों की समस्याओं को इस बार झाविमो चुनावी एजेंडा बना रहा है। पार्टी अपने चुनावी घोषणा पत्र में किसान, युवा और शिक्षा को प्राथमिकता देते हुए काम कर रही है।..."/>
  </head>
  <body>
    <article>
      <h1>झारखंड विधानसभा चुनाव 2019: किसानों के मुद्दों पर झाविमो का रहेगा जोर </h1>
      <address><time datetime="2019-11-16T09:11:35+00:00">16 Nov 2019, 09:11</time> by <a rel="author">रांची, हिन्दुस्तान ब्यूरो</a></address>
      <p>झारखंड विधानसभा चुनाव  में किसानों की समस्याओं को इस बार झाविमो चुनावी एजेंडा बना रहा है। पार्टी अपने चुनावी घोषणा पत्र में किसान, युवा और शिक्षा को प्राथमिकता देते हुए काम कर रही है। पार्टी सुप्रीमो बाबूलाल मरांडी ने बताया कि उन्होंने उन मुद्दों पर चुनाव लड़ने की रणनीति बनायी है जिस पर कोई पार्टी खुलकर नहीं बोल रही। उन्होंने किसानों के खेत तक पानी पहुंचाने का संकल्प लिया है। </p>
      <p>उन्होंने कहा कि आज किसानों के खेतों तक सिंचाई की व्यवस्था नहीं है, इसे अगर प्राथमिकता दी जाए तो किसानों के विकास के साथ-साथ राज्य का भी विकास संभव है।</p>
      <p>पार्टी नेताओं ने बताया कि झाविमो ने गठबंधन से अलग रहकर चुनाव लड़ने का जो कदम उठाया है उसका ही फल है कि पार्टी स्वतंत्र रूप से चुनावी एजेंडे में हर पहलुओं को रख पा रही है। गठबंधन में पार्टी को साझा चुनावी घोषणा पत्र निकालना पड़ता, जिसमें कई बातों को रख पाना भी संभव नहीं था। किसानों के लिए राज्य सरकार द्वारा कई योजनाएं बनायी जाती हैं, लेकिन उनकी मुख्य जरूरतें हैं उसपर झाविमो ने काम करने का मन बनाया है।</p>
      <p><b>छात्रों को नि:शुल्क शिक्षा</b><br/>झाविमो ने गरीब किसानों के बच्चों के लिए नि:शुल्क शिक्षा की व्यवस्था करने को एजेंडे में शामिल किया है। किसानों के बच्चों के लिए निजी स्कूलों में शिक्षा की व्यवस्था कराना और उनके आगे की शिक्षा सुनिश्चित करने की दिशा में काम करने का पार्टी ने संकल्प लिया है।</p>
      <p><b>युवा वर्ग के लिए होगी तैयारी</b><br/>युवा वर्ग के लिए पार्टी अपने चुनावी एजेंडे में पहली बार कई पहलुओं को जोड़ रही है। इसमें युवाओं के रोजगार, स्टार्ट अप को प्राथमिकता से लेकर महिलाओं के स्वरोजगार को बढ़ावा देने जैसी बातों को रखा जा रहा है।</p>
      <p>झाविमो के रांची जिला महासचिव जितेंद्र ने बताया कि बताया कि इसके साथ ही समाज के हर वर्ग के लिए पार्टी काम करेगी।<br/> </p>
    </article>
  </body>
</html>