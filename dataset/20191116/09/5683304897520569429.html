<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/16/gunmen-fire-on-buses-carrying-sri-lanka-voters.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T09:15:00+00:00"/>
    <meta property="og:title" content="പ്രസിഡന്റ് തിരഞ്ഞെടുപ്പിനിടെ ശ്രീലങ്കയിൽ വോട്ടർമാർക്കു നേരെ വെടിവയ്പ്"/>
    <meta property="og:description" content="കൊളംബോ ∙ പ്രസിഡന്റ് തിരഞ്ഞെടുപ്പിനിടെ ശ്രീലങ്കയിൽ വോട്ടർമാർക്കു നേരെ വെടിവയ്പ്. നൂനപക്ഷ വോട്ടർമാർ സഞ്ചരിച്ച വാഹനവ്യൂഹത്തിനു... Gunmen Fire On Buses.Sri Lanka. Colombo. Mahinda Rajapaksa. Sri lanka Election 2019. manorama news. manorama online. മനോരമ ന്യൂസ്. ശ്രീലങ്കൻ തിരഞ്ഞെടുപ്പ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>പ്രസിഡന്റ് തിരഞ്ഞെടുപ്പിനിടെ ശ്രീലങ്കയിൽ വോട്ടർമാർക്കു നേരെ വെടിവയ്പ്</h1>
      <address><time datetime="2019-11-16T09:15:00+00:00">16 Nov 2019, 09:15</time> by <a rel="author">മനോരമ ലേഖകൻ</a></address>
      <p>കൊളംബോ ∙ പ്രസിഡന്റ് തിരഞ്ഞെടുപ്പിനിടെ ശ്രീലങ്കയിൽ വോട്ടർമാർക്കു നേരെ വെടിവയ്പ്. നൂനപക്ഷ വോട്ടർമാർ സഞ്ചരിച്ച വാഹനവ്യൂഹത്തിനു നേരെ അക്രമികൾ വെടിവയ്ക്കുകയായിരുന്നു. കൊളംബോയില്‍നിന്ന് 240 കിലോമീറ്റര്‍ അകലെ തന്ത്രിമാലെയിൽ രണ്ടു ബസുകൾക്കു നേരെയാണ് അക്രമികൾ വെടിയുതിർത്തത്. വാഹനവ്യൂഹത്തിൽ നൂറിലധികം ബസുകൾ ഉണ്ടായിരുന്നതായാണു വിവരം. വെടിവയ്പിനു ശേഷം അക്രമികൾ ബസിനു കല്ലെറിഞ്ഞതായും െപാലീസ് അറിയിച്ചു. ആർക്കും പരുക്കില്ലെന്നാണ് പ്രാഥമിക വിവരം.</p>
      <p>ടയറുകൾ കത്തിച്ചു റോഡിൽ ഇട്ട് ഗതാഗതം തടസ്സപ്പെടുത്തിയ ശേഷമാണ് ആക്രമണം അഴിച്ചുവിട്ടതെന്നു പൊലീസ് വ്യക്തമാക്കി. ശ്രീലങ്കൻ രാഷ്ട്രീയക്കാറ്റിന്റെ ഗതി നിർവചിക്കുന്ന തിരഞ്ഞെടുപ്പാണ് ഇന്നു നടക്കുന്നത്. മുൻ പ്രതിരോധ സെക്രട്ടറിയും മുൻ പ്രസിഡന്റ് മഹിന്ദ രാജപക്ഷെയുടെ സഹോദരനുമായ ഗോതബയ രാജപക്ഷെയും ഭരണപക്ഷത്തെ സജിത് പ്രേമദാസയും ഉൾപ്പെടെ 35 സ്ഥാനാർഥികൾ തമ്മിലുള്ള പോരാട്ടം പ്രവചനാതീതമാണ്. ഗോതബയയ്ക്കു വ്യക്തമായ മേൽക്കയ്യുണ്ടായിരുന്ന പ്രചാരണം അവസാനിച്ചപ്പോൾ പ്രേമദാസയ്ക്കും മികച്ച സാന്നിധ്യം ഉറപ്പാക്കാനായി.</p>
      <p>മഹിന്ദ രാജപക്ഷെയുടെ ശ്രീലങ്ക പൊതുജന പെരുമന പാർട്ടിയുടെ (എസ്എൽപിപി) സ്ഥാനാർഥിയാണു ഗോതബയ. യുഎസ് പൗരത്വം ഉണ്ടായിരുന്നെങ്കിലും ശ്രീലങ്കൻ പ്രസിഡന്റാകാൻ അത‌് ഉപേക്ഷിച്ചെന്നു ഗോതബയ പറയുന്നു. പ്രധാനമന്ത്രി റനിൽ വിക്രമസിംഗെയുടെ യുണൈറ്റഡ് നാഷനൽ പാർട്ടിയുടെ സ്ഥാനാർഥിയാണു സജിത് പ്രേമദാസയെങ്കിലും അദ്ദേഹത്തിന്റെ വിമർശകനായാണ് അറിയപ്പെടുന്നത്. 1993ൽ തമിഴ്പുലി ചാവേർ വധിച്ച മുൻ പ്രസിഡന്റ് രണസിംഗെ പ്രേമദാസയുടെ മകനാണ്. പിതാവു മരിച്ചു പിറ്റേ വർഷമായിരുന്നു രാഷ്ട്രീയപ്രവേശം.</p>
      <p>ഈസ്റ്റർദിന ഭീകരാക്രമണത്തിനു ശേഷം നടക്കുന്ന ആദ്യ പൊതുതിരഞ്ഞെടുപ്പിൽ സുരക്ഷ മെച്ചപ്പെടുത്തുന്നതുമായി ബന്ധപ്പെട്ട വാഗ്ദാനങ്ങളാണ് ഇരുസ്ഥാനാർഥികളും മുന്നോട്ടു വയ്ക്കുന്നത്. താൻ ജയിച്ചാ‍ൽ മുൻ സേനാ കമാൻഡർ ശരത് ഫൊൻസേകയെ പ്രതിരോധ മന്ത്രിയാക്കുമെന്നാണു പ്രേമദാസയുടെ പ്രഖ്യാപനം. ശ്രീലങ്കൻ സർക്കാർ തമിഴ്പുലികളെ തോൽപിച്ച യുദ്ധകാലത്തു പ്രതിരോധ സെക്രട്ടറിയായിരുന്ന ഗോതബയ പ്രചാരണത്തിൽ രാജ്യസുരക്ഷ ഊന്നിപ്പറയുന്നതിനോടു കിടപിടിക്കാനാണു ഫൊൻസേകയെ പ്രതിരോധമന്ത്രിയാക്കാനുള്ള പ്രേമദാസയുടെ പദ്ധതി.</p>
      <p><b>English Summary:</b> Gunmen Fire On Buses Carrying Sri Lanka Voters, No Casualties</p>
    </article>
  </body>
</html>