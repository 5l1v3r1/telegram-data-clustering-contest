<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-noida-man-tries-to-rape-woman-in-park-strangers-intervene-then-they-gangrape-her-2852098.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T09:31:19+00:00"/>
    <meta property="og:title" content="खुलासा : रेप से बचाने के लिए आए मददगारों ने किया युवती से गैंगरेप"/>
    <meta property="og:description" content="नोएडा के बहलोलपुर गैंगरेप मामले में एक नई बात सामने आई है। पीड़िता ने बताया कि आरोपी ने जब उसके साथ छेड़छाड़ की तो उसने मदद के लिए गुहार लगाई। इसी बीच बाकी आरोपी मददगार बनकर..."/>
  </head>
  <body>
    <article>
      <h1>खुलासा : रेप से बचाने के लिए आए मददगारों ने किया युवती से गैंगरेप</h1>
      <address><time datetime="2019-11-16T09:31:19+00:00">16 Nov 2019, 09:31</time> by <a rel="author">नोएडा | वरिष्ठ संवाददाता </a></address>
      <p>नोएडा के बहलोलपुर गैंगरेप मामले में एक नई बात सामने आई है। पीड़िता ने बताया कि आरोपी ने जब उसके साथ छेड़छाड़ की तो उसने मदद के लिए गुहार लगाई। इसी बीच बाकी आरोपी मददगार बनकर वहां पहुंचे और मदद के बहाने उससे हैवानियत पर उतर आए। </p>
      <p>एसएसपी वैभव कृष्ण ने बताया कि आरोपी रवि ने नौकरी दिलाने के बहाने युवती को मिलने के लिए बुलाया था। पहले उसने ही युवती को खाली प्लॉट में ले जाकर उसके साथ दुष्कर्म का प्रयास किया। आरोपी रवि और उसका भाई पीड़िता को जानते हैं। हालांकि, रवि ने युवती के साथ दुष्कर्म नहीं किया।</p>
      <h3>
        <a href="https://www.livehindustan.com/ncr/story-woman-gangraped-by-six-people-in-noida-on-pretext-of-job-2850172.html">नौकरी के बहाने बुलाकर छह लोगों ने युवती से किया गैंगरेप</a>
      </h3>
      <p>पीड़िता ने रवि से बचने के लिए मदद के लिए गुहार लगाई थी। दोनों आरोपी मदद के बहाने युवती के पास पहुंचे। रवि के भाग जाने के बाद जब आरोपियों ने युवती के साथ छेड़खानी शुरू की तो उसे उनके मंसूबों के बारे में पता चला। फिर आरोपियों ने अपने दोस्तों को भी वहां बुलाकर पीड़िता के साथ बर्बरता की। </p>
      <p>फेज-3 थाना प्रभारी ने बताया कि गैंगरेप करने वाले आरोपियों ने वारदात के समय शराब पी रखी थी। आरोपियों में शामिल ब्रजकिशोर 11वीं, पीताम्बर 8वीं व उमेश ने 5वीं कक्षा तक पढ़ाई की है। तीनों आरोपी बहलोलपुर में टीटू यादव के खेत में ठेके पर सब्जी उगाने का काम करते हैं। आरोपी रवि ने 7वीं कक्षा तक पढ़ाई की है। </p>
      <p>
        <b>नौकरी के बहाने दरिंदगी करने वाले दबोचे </b>
      </p>
      <p><b>नोएडा (व.सं.) | </b>फेज-3 थाना क्षेत्र की बहलोलपुर चौकी के पास युवती से सामूहिक दुष्कर्म और मारपीट के मामले में पुलिस की चार टीमों ने चार आरोपियों को गिरफ्तार किया है। आरोपियों में युवती को नौकरी के बहाने बुलाने वाला उसका पड़ोसी युवक भी है। पुलिस ने उसे दुष्कर्म प्रयास के आरोप में गिरफ्तार किया है। दो फरार आरोपियों की तलाश में छापेमारी की जा रही है। </p>
      <p>मूलरूप से कासगंज निवासी 20 वर्षीय युवती परिवार के साथ छिजारसी में रहती है। ग्रेजुएशन करने के बाद युवती नौकरी की तलाश में थी। उसे छिजारसी निवासी परिचित रवि ने पढ़ाई के दस्तावेज लेकर बुधवार देर शाम बहलोलपुर बुलाया था। बहलोलपुर पुलिस चौकी से कुछ दूरी पर खाली प्लॉट में रवि ने युवती के साथ छेड़खानी शुरू कर दी। युवती ने शोर मचाया तो दो युवक उसकी मदद के लिए आ गए। दोनों ने रवि के साथ मारपीट कर उसे भगा दिया। फिर आरोपियों ने अपने तीन और दोस्तों को बुलाकर युवती के साथ सामूहिम दुष्कर्म किया। आरोपियों ने युवती की मुक्कों से जमकर पिटाई कर उसके संवदेनशील अंगों पर भी चोट पहुंचाई। आरोपी युवती को बेहोशी की हालत में छोड़कर फरार हो गए थे। दो घंटे बाद होश में आने के बाद युवती ने पुलिस को सारे घटनाक्रम के बारे में बताया। पुलिस ने युवती को जिला अस्पताल में भर्ती कराया था। </p>
      <p>इस मामले में पुलिस ने मूलरूप से हरदोई निवासी रवि, बदायूं के बिहारीपुर हाल सेक्टर-63 जे ब्लॉक झुग्गी निवासी ब्रजकिशोर, पीतांबर उर्फ प्रीतम और उमेश को गिरफ्तार किया है। पुलिस ने पीड़िता से पूछताछ के आधार पर आरोपियों के स्केच बनवाए। फिर सर्विलांस के जरिए आरोपियों को गिरफ्तार किया। पुलिस ने चारों आरोपियों को अदालत में पेश कर जेल भेज दिया।  </p>
      <p>
        <b>राज्य महिला आयोग ने पुलिस से रिपोर्ट मांगी</b>
      </p>
      <p><b>नोएडा | </b>बहलोलपुर गैंगरेप पीड़िता के मामले में राज्य महिला आयोग भी सक्रिय हो गया है। राज्य महिला आयोग की अध्यक्ष विमला बाथम ने इस मामले में पुलिस से रिपोर्ट तलब करने के साथ ही कहा है कि पीड़िता को रानी लक्ष्मी बाई महिला सम्मान कोष के तहत सात लाख रुपये की सहयोग राशि दी जाएगी। <br/>उन्होंने शुक्रवार को जिला अस्पताल में जाकर पीड़िता का हालचाल भी जाना। उन्होंने कहा कि प्रदेश सरकार ने यह राशि आवंटित कर दी है। प्रदेश महिला आयोग की अध्यक्ष विमला बाथम ने बताया कि पीड़िता की हालत पूरी तरह से अच्छी नहीं है। पीड़िता और उसके परिवारवालों से मिलकर मामले की जानकारी ली गई है। साथ ही, जांच एजेंसियों को भी कहा गया है कि इस घटना में शामिल सभी दोषियों को सख्त से सख्त सजा मिले। परिवारवालों को बताया है कि किसी भी तरह के सहयोग के लिए हमें जानकारी दें ताकि उन्हें हर मदद मिल सके। विमला बॉथम ने बताया कि जल्द ही निर्धारित राशि पीड़िता को मिल जाएगी। </p>
      <p>
        <b>फरार आरोपियों की तलाश में छापेमारी  </b>
      </p>
      <p>पुलिस ने फरार दो आरोपियों पर 25-25 हजार रुपये का ईनाम घोषित किया है। दोनों आरोपियों के ठिकानों पर छापेमारी की जा रही है। पुलिस ने आरोपियों की निशानदेही पर मौके से पीड़िता की चुन्नी, चप्पलें और अन्य सामान बरामद किया है। आरोपियों को गिरफ्तार करने वाली टीम को 25 हजार रुपये इनाम देने की घोषणा की गई है।  </p>
    </article>
  </body>
</html>