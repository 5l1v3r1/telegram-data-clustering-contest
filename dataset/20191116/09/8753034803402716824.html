<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/P9X8y5/skambankt-i-akustisk-drakt"/>
    <meta property="og:site_name" content="Aftenbladet"/>
    <meta property="article:published_time" content="2019-11-16T09:44:05+00:00"/>
    <meta property="og:title" content="Skambankt i akustisk drakt"/>
    <meta property="og:description" content="Et kvart århundre med hard rock feires med en akustisk vri."/>
  </head>
  <body>
    <article>
      <h1>Skambankt i akustisk drakt</h1>
      <h2>Et kvart århundre med hard rock feires med en akustisk vri.</h2>
      <address><time datetime="2019-11-16T09:44:05+00:00">16 Nov 2019, 09:44</time> by <a rel="author">Geir Flatøe</a></address>
      <figure>
        <img src="https://sa.mnocdn.no/images/4e85806e-5fa9-415a-a448-eb811d28ea37?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p><b>Skambankt: </b>«1994» (Indie)</p>
      <p>Det er gått 25 år siden Terje Winterstø Røthing, Hans Egil Løe Abelsnes og Tollak Kalvatn Friestad i all hast lagde sanger til en konsert samme kveld, etter at et annet band hadde avlyst. Skambankt kom til på sparket, og Terje hadde neppe så seriøse tanker om det som siden ble hans sideprosjekt til Kaizers.</p>
      <p>Etter seks album og en konsertplate trekkes nå pluggen ut av pønken og hardrocken. Dermed får vi gamle låter i ny innpakning, pluss fine «Når eg sover».</p>
      <p>«Horisonten brenner» er beste låt fra forrige album, men den blir tammere her. «Gribben», «Levende legende» og «I dette huset» er fra samme plate, og sistnevnte kommer i en fin og frisk versjon.</p>
      <p>Når lagene med hissig lyd skrelles bort, hører vi at Terje har en stemme som er helt grei, men ikke mer. På «Slukk meg» nyter han godt av Camilla Rosenlund og strykere. Avslutningen «Født på ny» blir noe nær en Oasis-ballade, men en fin en.</p>
      <p>Egentlig en unødvendig plate, men med god lyd.</p>
      <p><b>Beste spor:</b> «Når eg sover», «I dette huset», «Slukk meg», «Født på ny».</p>
    </article>
  </body>
</html>