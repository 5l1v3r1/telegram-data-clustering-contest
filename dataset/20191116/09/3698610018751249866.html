<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/policiya-diye-proti-gromadskih-aktivistiv-pravozahisnicya-329841_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T09:40:00+00:00"/>
    <meta property="og:title" content="Поліція діє проти громадських активістів — правозахисниця"/>
    <meta property="og:description" content="Поліцейські повинні захищати громадських діячів, проте роблять це ніби з-під палиці і зовсім неохоче."/>
  </head>
  <body>
    <article>
      <h1>Поліція діє проти громадських активістів — правозахисниця</h1>
      <h2>Поліцейські повинні захищати громадських діячів, проте роблять це ніби з-під палиці і зовсім неохоче.</h2>
      <address>
        <time datetime="2019-11-16T09:40:00+00:00">16 Nov 2019, 09:40</time>
      </address>
      <p>В Україні поліція не тільки не виступає на захист громадських активістів, а навпаки, закриває очі на погрози і напади на них. Крім того, правоохоронці часто самі діють не у відповідності з законом і міжнародними стандартами.</p>
      <p>Про це у своїй статті для <a href="https://dt.ua/">DT.UA</a> пише Ганна Рожкова, координатор проектів в Асоціації українських моніторів дотримання прав людини в діяльності правоохоронних органів. Як зазначає вона, в Україні є десятки резонансних справ про погрози на адресу активістів, нападів на них, побиття та навіть вбивства.</p>
      <p>"Правоохоронці не тільки саботують розкриття справ і не проводять ефективне розслідування нападів на активістів, але часто самі порушують закон і міжнародні стандарти", — пише Рожкова.</p>
      <p>На думку автора, Україні час визнати, що існує проблема систематичних атак на громадських активістів при повному потуранні правоохоронних органів, що існує необхідність виробити ефективну систему законодавчих і системних змін у діяльності правоохоронних органів, які дозволять запобігати нападу на активістів і успішно розслідувати випадки нападів.</p>
      <p>Нагадаємо, що у жовтні та листопаді були напади на активістів: 24 жовтня в Запоріжжі <a href="https://dt.ua/UKRAINE/u-zaporizhzhi-vdarili-nozhem-romsku-aktivistku-327254_.html"><b>вдарили ножем ромську активістку Анжеліку Бєлову</b></a>, а 6 листопада в Харкові <a href="https://dt.ua/UKRAINE/na-harkivshini-nevidomi-obstrilyali-avtomobil-aktivista-policiya-328657_.html"><b>розстріляли автомобіль місцевого активіста</b></a>.</p>
      <p>Також у листопаді відзначалася річниця смерті херсонської активістки Катерини Гандзюк, яку облили кислотою 31 липня 2018 року. 4 листопада Катерина померла через поліорганну недостатність, викликану масштабними хімічними опіками. Незважаючи на те, що передбачувані виконавці і організатори знаходяться в руках правоохоронців, справа з доказом їхньої провини майже не просувається, а замовники так і не встановлені.</p>
      <p>Детальніше про ситуацію з атаками на активістів в Україні читайте в матеріалі Ганни Рожкової <b>"<a href="https://dt.ua/SOCIUM/sam-na-sam-iz-sistemoyu-329817_.html">Сам на сам із системою</a>"</b> в тижневику "<b>Дзеркало тижня. Україна</b>".</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>