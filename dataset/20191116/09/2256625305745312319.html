<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158541_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-16T09:16:00+00:00"/>
    <meta property="og:title" content="Камата за Стенли: Освен, че бе страхотен играч, той има и добро сърце"/>
    <meta property="og:description" content="„Имахме много добри играчи в миналото, сега националният отбор е трудно място“"/>
  </head>
  <body>
    <article>
      <h1>Камата за Стенли: Освен, че бе страхотен играч, той има и добро сърце</h1>
      <address><time datetime="2019-11-16T09:16:00+00:00">16 Nov 2019, 09:16</time> by <a rel="author">Гонг</a></address>
      <p>Британското издание Daily Mail посвети един от своите материали на Христо Стоичков, като го потърси за мнение по наболели теми, като расизма. <br/><br/>Освен това обаче, от таблоида върнаха Камата назад във времето, когато самият той беше селекционер на националния ни отбор. <br/><br/>Преди години той влезе в конфликт с тогавашния капитан на тима Стилиян Петров, но по-късно двамата се помириха.<br/><br/>Daily Mail припомня накратко случая, когато лидерът на Селтик тогава, през 2006 година, отказа да играе под ръководството на Христо Стоичков. Двамата обаче изчистиха различията.<br/><br/>„Той не само беше страхотен играч, но той е и страхотен човек”, заяви Стоичков за своя бивш играч.<br/><br/>Носителят на Златната топка игра за първи път в Шотландия едва миналата година, след като Стенли го покани за участие в благотворителен мач за борба с рака.<br/><br/>„Ако Стилиян се обади - идвам. Хареса ми. Винаги обичам да играя пред голяма публика. Глазгоу е страхотен футболен град”, коментира още Камата пред шотландската версия на Daily Mail.<br/><br/>Относно Ромарио, той добави: „Ромарио беше една от най-великите деветки.”<br/><br/>Христо Стоичков засвидетелства за пореден път голямото си уважение и привързаност към Йохан Кройф, който си отиде от този свят: „Той беше най-добрият. Най-добрият треньор. Най-добрият играч. Благодаря му за всичко, никога няма да го забравя.”<br/><br/>Бившият селекционер на България отново се върна към темата за националния тим: <br/><br/>„Имахме много добри играчи в миналото. Сега националният е трудно място, но и футболът в България също е трудно място. Там има много добри футболисти. Някога играчите бяха прокарали пътека към големите първенства. Сега това го няма.”<br/><br/>Тази своя оценка той направи поради факта, че няма български футболист, който да изкарва прехраната си в тим от Топ 5 първенствата в Европа.</p>
    </article>
  </body>
</html>