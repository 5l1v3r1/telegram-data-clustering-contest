<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/yak-u-seredmisti-sum-iz-tualetu-roblyat-kafe"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-16T13:01:00+00:00"/>
    <meta property="og:title" content="Як у середмісті Сум із туалету роблять кафе (Відео)"/>
    <meta property="og:description" content="У середмісті Сум,  біля «Євробазару», з квітня цього року ведеться будівництво. Офіційно його називають реконструкцією нежитлового приміщення під кафе з магазином. Однак при реконструкції, хоча б частково, має бути збережена стара будівля. До початку ж будівельних робіт на цьому місці був розташований туалет. Ще у червні цього року від цього туалету залишався фундамент, але вже у вересні і його не стало. "/>
  </head>
  <body>
    <article>
      <h1>Як у середмісті Сум із туалету роблять кафе (Відео)</h1>
      <address>
        <time datetime="2019-11-16T13:01:00+00:00">16 Nov 2019, 13:01</time>
      </address>
      <p>У середмісті Сум,  біля «Євробазару», з квітня цього року ведеться будівництво. Офіційно його називають реконструкцією нежитлового приміщення під кафе з магазином. Однак при реконструкції, хоча б частково, має бути збережена стара будівля. До початку ж будівельних робіт на цьому місці був розташований туалет. Ще у червні цього року від цього туалету залишався фундамент, але вже у вересні і його не стало. </p>
      <figure>
        <img src="http://sumy.today/sites/default/files/76771513_2317785285199501_6829963401913958400_n_0.png"/>
      </figure>
      <figure>
        <img src="http://sumy.today/sites/default/files/56789.png"/>
      </figure>
      <p>
        <b>Кафе із туалету. З чого все починалося</b>
      </p>
      <p>Цікава і історія із отриманням дозволів на цю так звану реконструкцію, говорить програма журналістських розслідувань "Під прицілом", що на UA.Суми. Хронологія подій така. У липні 2016 року у Сумах реєструють ТОВ «Б.Р.С.». У листопаді того ж року це ТОВ «Б.Р.С.» купує частку нерухомого майна Центрального ринку, а саме «Вбиральню З» площею 60 квадратів (60,4 м кв.) Відповідно до даних Держреєстру прав на нерухоме майно, за кілька днів продавець і покупець укладають договір про поділ нерухомого майна і через міськвиконком «Б.Р.С.» отримує окрему поштову адресу на... туалет.</p>
      <figure>
        <iframe src="https://www.youtube.com/embed/TkS-7mjg298" width="700" height="385" data-service="Youtube" scrolling="no"/>
      </figure>
      <p>Уже у лютому 17-го року на сайті міської ради публікують проєкт рішення про надання в оренду цьому ТОВ «Б.Р.С.» земельної ділянки, на якій розташована вбиральня. 29 березня 2017 року Сумська міська рада проголосувала за це. І ТОВ “Б.Р.С.” отримало в оренду ділянку площею 5 з половиною соток (0,0567 га) під розміщення… автостанції.</p>
      <p>Після цього, у грудні 2017 року, управління архітектури та містобудування міськради надає ТОВ “Б.Р.С.” містобудівні умови та обмеження для проектування об'єкта будівництва за адресою Засумська 2/1. Ні про яку автостанцію у цьому документі вже мова не йде. Об'єкт тепер називається «Реконструкція нежитлових приміщень під кафе на 25 місць з магазином».</p>
      <p>Минає іще 9 місяців і на цей об'єкт реконструкції приходить головний інспектор будівельного нагляду із управління ДАБІ в Сумській області  Віталій Воловик - із плановою перевіркою. Він зупиняє дію містобудівних умов та обмежень, бо їх “прийнято з порушенням вимог законодавства у сфері містобудівної діяльності”. У цьому рішенні головний інспектор ДАБІ зазначив: “територія розташування об’єкту знаходиться в Зоні Р-3 - рекреаційній зоні озеленених територій загального користування, в якій не передбачено розміщення кафе чи магазинів”.</p>
      <p>Містобудівні умови і обмеження для ТОВ “Б.Р.С.” не діяли до березня цього року. Але навесні той самий головний інспектор ДАБІ поновив дію цих документів. <i>«Підставою є те, що місце розташування земельної ділянки визначає управління архітектури, тобто керівник його чи якісь його працівники. Він у своєму листі написав, що ця земельна ділянка після уточнення знаходиться в зоні Р2. В зоні Р2 можна розміщувати об’єкти торгівлі</i>», - пояснив головний інспектор будівельного нагляду управління ДАБІ у Сумській області Віталій Воловик.</p>
      <p>Після відновлення умов та обмежень для реконструкції вбиральні у кафе ТОВ “Б.Р.С.” у квітні цього року подає до ДАБІ повідомлення про початок підготовчих робіт. І роботи почалися. Замість реконструкції туалету його повністю знесли, включаючи фундамент. 4 вересня, підприємство повідомило про початок уже будівельних робіт. Зазначивши, що площа забудови - 196 квадратних метрів. Нагадаємо: площа вбиральні, яку нібито реконструюють - 60 квадратів.</p>
      <p>До останнього часу будівництво тут вели за містобудівними умовами і обмеженнями, відповідно до яких, дана земельна ділянка належить до так званої зони Р2 – рекреаційної зони активного відпочинку, де будівництво кафе та магазинів передбачено. Однак, відповідно до інформації обласної ДАБІ, яка отримала відповідь від розробника генерального плану міста Суми – інституту «Діпромісто» - зони Р2 тут немає.</p>
      <p>
        <b>Віталій Воловик, головний інспектор будівельного нагляду управління ДАБІ у Сумській області:</b>
      </p>
      <p>
        <i>Там дійсно складна земельна ділянка, вона знаходиться на перетині трьох зон.</i>
      </p>
      <p>
        <i>Там зонінгом передбачено, якщо видавати містобудівні на Р3-С, то повинна бути процедура громадських обговорень відповідно до 555 постанови. Це процедура, яка передбачає обговорення детального плану.</i>
      </p>
      <p>
        <b>Тобто не можна було без громадських обговорень видавати містобудівні умови і обмеження?</b>
      </p>
      <p>
        <i>Так.</i>
      </p>
      <p>
        <b>Що пов'язує забудовника і мера Сум</b>
      </p>
      <figure>
        <img src="http://sumy.today/sites/default/files/444.png"/>
      </figure>
      <p>Нагадаємо: реконструює кафе ТОВ "Б.Р.С.". Із червня цього року підприємством керує Ігор Олейніченко. До травня цього року Ігор Олейніченко керував іншим ТОВ  - " Аверсін", засновником якого є Олександр Драга - колишній співзасновник ПП "Согор". У 2010 році Ігор Олейніченко балотувався до Сумської міськради за списком партії “Батьківщина”.  Другим номером у цьому списку тоді був теперішній мер Сум Олександр Лисенко, який у той час очолював міську організацію партії. І це не єдиний зв’язок ТОВ “Б.Р.С.” із мером.</p>
      <p>Це підприємство має трьох засновників, один із яких  - Ледовський Владислав Ігорович. Він же до листопада 2017 року був співзасновником ПП “Согор”, яке за договором із міською радою займається пасажирськими перевезеннями у Сумах.</p>
      <figure>
        <iframe src="https://www.youtube.com/embed/p2-qWOkoqh0" width="700" height="385" data-service="Youtube" scrolling="no"/>
      </figure>
      <p>Керівником ПП “Согор” зараз є Нонко Євгеній Геннадійович, який до червня  цього року був директором ТОВ “Б.Р.С”. - того самого, що реконструює туалет у кафе. Тобто ТОВ "Б.Р.С." керівниками і засновниками пов'язане із перевізником ПП "Согор", а останнє має зв'язок із Сумським міським головою.</p>
      <p>Єдиним засновником ПП “Согор” із листопада 2017 року є Горпенко Михайло Віталійович. Останній разом із теперішнім міським головою Сум Олександром Лисенком до квітня 17-го року були засновниками міського об'єднання автоперевізників "СУМИ-ПЕРЕВІЗНИК".  Іще одним засновником цього об'єднання був екс-депутат міськради від “Батьківщини”  Юрій Бабічев - бізнес-партнер Олександра Лисенка по ТОВ “Сумитранс-С”, яке вони разом заснували, і яким до 2010 року керував сам Лисенко. Ба більше, у 2011 році Олександр Лисенко квартирою своїх батьків поручився за кредит у 600 тисяч доларів, який взяв Юрій Бабічев для придбання семи маршруток “Рута”.</p>
      <p><i>"Ми з ним в школі навчалися, дружимо. Якби ви до мене звернулись і ви б були моїм другом, і сказали: “Допоможи, будь ласка, я хочу взять кредит”. Звичайно, це був для мене ризик, коли я надавав фінансову таку… тому що це квартира, де проживали я разом із батьками на той час. Я дав йому таку можливість, іншого шляху просто немає, тому що він до мене звертався зі своїми батьками, щоб ми їм допомогли. Я думаю, що він би мені так само допоміг, якби мені це було потрібно",</i> - прокоментував міський голова.</p>
      <figure>
        <img src="http://sumy.today/sites/default/files/lysenko_oleksandr.png"/>
      </figure>
      <p>Що цікаво, кредит, заставою у якому була батьківська квартира Олександра Лисенка, його бізнес-партнер виплатив тільки у 2016 році, тобто коли пан Лисенко вже два роки керував містом. Як член виконкому у той час Олександр Лисенко голосував за підвищення вартості проїзду у маршрутках, у тому числі ПП “Согор”. І це тоді, коли маршрутами ПП “Согор” їздили “Рути” Бабічева, придбані за кредитні кошти, заставою для отримання яких була квартира батьків Лисенка. На питання про цей зв'язок  Олександр Лисенко відповів так: </p>
      <p>
        <i>А що, є якісь порушення закону?</i>
      </p>
      <p>
        <b>Там не порушення, там моральне питання, тому що ці ж маршрутки...</b>
      </p>
      <p>
        <i>В чому моральне питання?</i>
      </p>
      <p>
        <b>В тому, що Бабічев здав ці маршрутки в оренду ПП «СОГОР», а ви голосували за підвищення тарифу для ПП "Согор"</b>
      </p>
      <p>
        <i>Слухайте, коли у Бабічева не було коштів, дійсно, він мій товариш, я не відмовляюся, я з ним в школі навчався. І коли у нього не було коштів, то дійсно квартира моїх батьків була у нього в залозі. Я був поручителем, по-моєму, навіть. Друзі, ви уже такі піднімаєте питання. Я розумію, що скоро вибори мабуть і у нас ще буде багато питань. Скажіть, чому ви питаєте про те, що було законно зроблено 5 років тому? </i>
        <i>Він кредит погасив, я свій бізнес продав. Друзі, дивіться, по підвищенню тарифа ви спитайте в Україні, де самі низькі тарифи на перевезення.</i>
      </p>
      <p>
        <b>Ви були зацікавлені в тому, щоб…</b>
      </p>
      <p>
        <i>Я не зацікавлений. Слухайте, я бізнесом займався. Коли я займався бізнесом – які до мене претензії?</i>
      </p>
      <p>
        <b>Уже коли ви були міським головою, членом виконкому.</b>
      </p>
      <p>
        <i>Слухайте, коли я перестав бути бізнесменом, я продав свій бізнес. Я не Порошенко, розумієте. Я не Порошенко. Я продав бізнес, і, слава Богу, сплю спокійно.</i>
      </p>
      <p>
        <b>Але маршрутки, які були придбані за кредитні кошти, залогом за який була квартира ваших батьків, їздять містом.</b>
      </p>
      <p>
        <i>До речі, машини були продані для погашення кредиту в тому числі, це дійсно так, це правда. Все, я відповів? До речі, я не бачу аморальності. Повірте мені, іще б всі люди були такі моральні, як я.</i>
      </p>
      <p>На запитання про законність будівництва на Засумській 2\1 і Олександр Лисенко  відповів: "Будемо розбиратися".</p>
      <p>А поки посадовці Сумської міської ради будуть з’ясовувати, що тут відбувається, обласна ДАБІ винесла припис про зупинення цих робіт до розробки детального плану території і його громадського обговорення.</p>
    </article>
  </body>
</html>