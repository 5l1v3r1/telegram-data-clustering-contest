<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204547-kabmin-skasuvav-granichni-tarifi-na-opalennya-i-garyache-vodopostachannya"/>
    <meta property="og:site_name" content="Mind UA"/>
    <meta property="article:published_time" content="2019-11-16T13:40:00+00:00"/>
    <meta property="og:title" content="Кабмін скасував граничні тарифи на опалення і гаряче водопостачання"/>
    <meta property="og:description" content="Рішення, за словами Мінекоенерго, забезпечить стале проходження опалювального сезону"/>
  </head>
  <body>
    <article>
      <h1>Кабмін скасував граничні тарифи на опалення і гаряче водопостачання</h1>
      <h2>Рішення, за словами Мінекоенерго, забезпечить стале проходження опалювального сезону</h2>
      <address>
        <time datetime="2019-11-16T13:40:00+00:00">16 Nov 2019, 13:40</time>
      </address>
      <p>Кабмін прийняв рішення «Про визнання такою, що втратила чинність, постанови Кабінету Міністрів України від 26 червня 2019 р. № 560», якою встановлювався граничний тариф на опалення і гаряче водопостачання. Про це повідомляє <a href="http://mpe.kmu.gov.ua/minugol/control/uk/publish/article;jsessionid=A8CC44FDB591B9AB8DDD4F5329584566.app1?art_id=245419287&amp;cat_id=35109">пресслужба </a>Мінекоенерго.</p>
      <p>Рішення забезпечує стале проходження опалювального сезону та усуває загрозу відключення міст від газу через економічно необґрунтовані ставки тарифів», – зазначають у міністерстві.</p>
      <p>Як повідомляється, у кінці червня 2019 року «попереднім урядом була прийнята постанова, яка суперечить вимогам МВФ та запроваджує неринкові механізми. А саме – встановлення граничних цін/тарифів на послуги для населення міст обласного значення».</p>
      <p>У випадку її функціонування низка міст опиниться перед загрозою відключення опалення та гарячого водопостачання через неможливість покриття собівартості послуг та неможливість компенсувати економічно-обґрунтовану вартість їх надання, пояснюють у Мінекоенерго.</p>
      <p>Асоціація міст України звернулася до Прем’єр-міністра України Олексія Гончарука з проханням скасувати постанову Уряду від 26.06.2019 № 560, якою встановили граничні тарифи на:</p>
      <ul>
        <li>послугу з постачання теплової енергії для населення 1400 грн (з ПДВ) за 1 Гкал (за наявності приладів обліку) та 35,21 грн (з ПДВ) за 1 кв м (без приладів обліку).</li>
        <li>послугу з гарячого водопостачання становитиме 83,66 грн (з ПДВ) за 1 м куб. за умови підключення рушникосушильників, та 75,74 грн (з ПДВ) за 1 м куб. за відсутності рушникосушильників.</li>
      </ul>
      <p>Слід зазначити, що середньозважений тариф по Україні на теплову енергію станом на 1 травня 2019 року складав 1807 грн за 1 Гкал. Запровадження меншого тарифу у відповідності до постанови № 560 призведе до додаткових витрат місцевих бюджетів за час опалювального сезону 2019/2020 року – 7 млрд грн.</p>
      <p>При цьому міністерство наголошує, що громадяни, чиї статки недостатні для розрахунку за комунальні послуги, мають право на субсидію. Загалом на наступний рік в державному бюджеті на Програму субсидій закладено 47,6 млрд грн, що співставно з сумою на зазначені цілі на 2019 рік.</p>
      <p>Антимонопольний комітет України також підтвердив, що для абсолютної більшості міст такі видатки є непосильними, а дія постанови Кабінету Міністрів України від 26 червня 2019 р. №560 призведе до повного припинення надання послуг з постачання теплової енергії та гарячої води населенню.</p>
      <related>
        <h4>Також читайте</h4>
        <a href="https://mind.ua/news/20204550-uryad-proviv-peregovori-z-mvf-pro-novu-kreditnu-programu"/>
        <a href="https://mind.ua/news/20204515-goncharuk-kerivnictvo-ukrzaliznici-bude-zmineno-golovna-pretenziya-dika-korupciya"/>
        <a href="https://mind.ua/news/20204326-zvilnenij-gerus-meni-prosto-vazhko-sumishchati-posadi"/>
      </related>
    </article>
  </body>
</html>