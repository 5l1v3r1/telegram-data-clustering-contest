<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640298/%D8%AA%D8%B1%D8%AF%DB%8C%D8%AF-%D8%A8%D8%A7%D8%B2%D8%A7%D8%B1-%D8%AF%D8%B1%D8%A8%D8%A7%D8%B1%D9%87-%D8%B1%D9%88%D9%86%D8%AF-%D9%82%DB%8C%D9%85%D8%AA-%D8%B7%D9%84%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:37:00+00:00"/>
    <meta property="og:title" content="تردید بازار درباره روند قیمت طلا"/>
    <meta property="og:description" content="نظرسنجی هفتگی کیتکونیوز نشان داد در حالی که کارشناسان وال‌استریت درباره روند قیمت طلا به اکثریت نرسیدند، سرمایه‌گذاران همچنان به ..."/>
  </head>
  <body>
    <article>
      <h1>
        <a href="https://www.bultannews.com/fa/news/640298/%D8%AA%D8%B1%D8%AF%DB%8C%D8%AF-%D8%A8%D8%A7%D8%B2%D8%A7%D8%B1-%D8%AF%D8%B1%D8%A8%D8%A7%D8%B1%D9%87-%D8%B1%D9%88%D9%86%D8%AF-%D9%82%DB%8C%D9%85%D8%AA-%D8%B7%D9%84%D8%A7">تردید بازار درباره روند قیمت طلا</a>
      </h1>
      <h2>نظرسنجی هفتگی کیتکونیوز نشان داد در حالی که کارشناسان وال‌استریت درباره روند قیمت طلا به اکثریت نرسیدند، سرمایه‌گذاران همچنان به ...</h2>
      <address><time datetime="2019-11-16T13:37:00+00:00">16 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هفته گذشته طلا اوقات دشواری را سپری کرد و در حالی که موفق نشد مقاومت در سطح ۱۴۷۵ دلار را بشکند، توانست با وجود صعود <b>بازارهای سهام</b> آمریکا و دلار، در بالای ۱۴۵۰ دلار بماند.</p>
      <p>در نظرسنجی هفته جاری کیتکونیوز از تحلیلگران وال استریت، ۱۵ نفر شرکت کردند که از میان آنها شش نفر یا ۳۷.۵ درصد افزایش قیمت طلا را پیش بینی کردند و جالب است که به همین تعداد نیز نظری نداشتند و چهار نفر یا ۲۵ درصد نیز انتظار داشتند قیمت طلا در هفته جاری کاهش پیدا کند.</p>
      <p>در این بین، ۴۷۳ نفر در نظرسنجی آنلاین کیتکونیوز از سرمایه گذاران شرکت کردند که از میان آنها، ۲۹۰ نفر یا ۶۱.۳ درصد افزایش و ۱۰۴ نفر یا ۲۲ درصد کاهش قیمت طلا را پیش بینی کردند و ۷۹ نفر یا ۱۶.۷ درصد هم نظری نداشتند.</p>
      <p>در نظرسنجی کیتکونیوز برای هفته گذشته تحلیلگران وال استریت کاهش قیمت طلا و سرمایه گذاران افزایش قیمت طلا را پیش بینی کرده بودند. بهای هر اونس طلا برای تحویل در دسامبر در معاملات روز جمعه بازار آمریکا چهار دلار و ۹۰ سنت یا ۰.۳ درصد کاهش یافت و در ۱۴۶۸ دلار و ۹۰ سنت بسته شد و رشد هفتگی خود را به ۰.۴ درصد محدود کرد.</p>
      <p>ریچارد بیکر، دبیر نشریه "اورکا ماینر ریپورت" به کیتکونیوز گفت: خوش بینی رو به رشدی نسبت به فاز اول توافق تجاری آمریکا و چین ایجاد شد که شاخص اس اند پی ۵۰۰ را به رکورد بالایی رساند و بازار داراییهای امنی مانند طلا را تحت فشار قرار داد. طلا در ۱۴۵۰ دلار کف قیمت پیدا کرده با این حال قیمت این فلز پایین‌تر خواهد رفت.</p>
      <p>برخی از تحلیلگران می‌گویند پتانسیل صعودی طلا فعلا در پایین مرز ۱۵۰۰ دلار محدود شده است.</p>
      <p>کالین سیژینسکی، استراتژیست بازار در شرکت مدیریت دارایی SIA، جریان اخبار آهسته شده و طلا می‌تواند اندکی بهبود پیدا کند و شاید به محدوده ۱۴۸۰ تا ۱۵۰۰ دلار برگردد اما برای عبور از مرز ۱۵۰۰ دلار اوقات دشواری خواهد داشت.</p>
      <p>شمار بالای رای خنثی برای نظرسنجی هفته جاری نشان می‌دهد که طلا ممکن است تغییر چندانی پیدا کند مگر این که عامل جدیدی روند قیمت طلا را تغییر دهد.</p>
    </article>
  </body>
</html>