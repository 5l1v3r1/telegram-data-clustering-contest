<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nejmene-12-lidi-zemrelo-na-severu-syrie-pri-vybuchu-naloze-v-aute/1821800?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T13:19:00+00:00"/>
    <meta property="og:title" content="Nejméně 12 lidí zemřelo na severu Sýrie při výbuchu nálože v autě"/>
    <meta property="og:description" content="Damašek - Nejméně 12 lidí dnes zahynulo a řada dalších utrpěla zranění v severosyrském městě Al-Báb při explozi nálože ukryté v automobilu. Informovaly o tom tiskové agentury s odvoláním na různé syrské zdroje, z nichž některé uvádějí až 15 mrtvých."/>
  </head>
  <body>
    <article>
      <h1>Nejméně 12 lidí zemřelo na severu Sýrie při výbuchu nálože v autě</h1>
      <address><time datetime="2019-11-16T13:19:00+00:00">16 Nov 2019, 13:19</time> by <a rel="author" href="http://www.ctk.cz/" target="_blank">ČTK</a></address>
      <p>Damašek - Nejméně 12 lidí dnes zahynulo a řada dalších utrpěla zranění v severosyrském městě Al-Báb při explozi nálože ukryté v automobilu. Informovaly o tom tiskové agentury s odvoláním na různé syrské zdroje, z nichž některé uvádějí až 15 mrtvých.</p>
      <p>Mediální centrum provincie Halab (Aleppo), které citovala AP, uvedlo, že 12 lidí přišlo o život při explozi v blízkosti autobusové stanice. Exilová Syrská organizace pro lidská práva (SOHR) podle AFP informovala o nejméně 14 zabitých, mezi nimiž je devět civilistů.</p>
      <p>Agentura DPA napsala, že dobrovolnická organizace Bílé přilby registruje 15 obětí na životech. Zranění podle tohoto zdroje utrpěly přibližně tři desítky lidí.</p>
      <p>Pozadí dnešního atentátu zatím není jasné, nikdo se k odpálení nálože ještě nepřihlásil. Al-Báb je v rukou protivládních povstalců podporovaných Tureckem. Město ovládli na jaře 2017, když z něj po těžkých bojích vytlačili bojovníky teroristické organizace Islámský stát. V minulosti už tady bylo několik podobných útoků spácháno.</p>
    </article>
  </body>
</html>