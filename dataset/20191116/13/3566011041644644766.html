<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547656.html/%D8%AA%D8%B1%D8%A7%D9%81%DB%8C%DA%A9-%D9%BE%D8%B1%D8%AD%D8%AC%D9%85-%D9%88-%D8%B1%D9%88%D8%A7%D9%86-%D8%AF%D8%B1-%D8%AC%D8%A7%D8%AF%D9%87-%D9%87%D8%A7%DB%8C-%D9%85%D9%88%D8%A7%D8%B5%D9%84%D8%A7%D8%AA%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86--%D8%A8%D8%A7%D8%B1%D8%B4-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T13:09:00+00:00"/>
    <meta property="og:title" content="ترافیک پرحجم و روان در جاده‌های مواصلاتی مازندران/ بارش برف و باران ادامه دارد"/>
    <meta property="og:description" content="رئیس پلیس راه مازندران گفت: آمد و شد خودروها در جاده‌های مواصلاتی استان پرحجم و روان و سطح راه‌ها نیز لغزنده است."/>
  </head>
  <body>
    <article>
      <h1>ترافیک پرحجم و روان در جاده‌های مواصلاتی مازندران/ بارش برف و باران ادامه دارد</h1>
      <h2>آخرین وضعیت ترافیکی و جوی در مازندران؛</h2>
      <address>
        <time datetime="2019-11-16T13:09:00+00:00">16 Nov 2019, 13:09</time>
      </address>
      <p>رئیس پلیس راه مازندران گفت: آمد و شد خودروها در جاده‌های مواصلاتی استان پرحجم و روان و سطح راه‌ها نیز لغزنده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علیرضا قدمی در گفت و گو با خبرنگار <a href="http://www.bloghnews.com/">بلاغ</a>، با بیان اینکه آمد و شد خودروها در تمام محورهای مواصلاتی استان بصورت پرحجم و روان گزارش شده از لغزندگی سطح راه های استان خبر داد.<br/><br/>وی افزود: با توجه به شرایط جوی و بارش برف در مناطق کوهستانی بویژه محورهای شرقی استان، در تمام گردنه ها همراه داشتن زنجیر چرخ و سایر تجهیزات فصل  سرما  الزامی است و توسط ماموران پلیس راه کنترل می شود.<br/><br/>رئیس پلیس راه مازندران با بیان اینکه برای امروز محدودیتی در جاده‌های مازندران نداریم از رانندگان خواست از سفرهای غیر ضروری در محورهای کوهستانی و ارتفاعات پرهیز کننند.<br/><br/>*آمادگی برای مقابله با خسارت‌های احتمالی<br/><br/>مدیرکل مدیریت بحران مازندران از آمادگی این اداره کل برای مقابله با خسارت‌های احتمالی ناشی از بارش باران و برف در استان خبر داد.<br/><br/>علی اصغر احمدی گفت: به دنبال اخطاریه اداره کل هواشناسی و مدیریت بحران مازندران مبنی بر بارندگی‌های شدید در مناطق پایین دست و برف درمناطق کوهستانی استان در دو روز اخیر، با آمادگی نیرو‌های امدادی و اسقرار ادوات و امکانات برای مقابله به احتمال خطر جاری شدن سیل در برخی مناطق به ویژه حوزه رودخانه تلار از شهرستان سوادکوه تا بابلسر (روستای پارومحله)، روستای گرجی خیل شهرستان سیمرغ و دینه سر، موجب جلوگیری از نفوذ و ورود آب به روستا‌های مذکور شد.<br/><br/>مدیرکل مدیریت بحران مازندران با اشاره به آبگرفتگی بسیار کم در برخی زمین‌های کشاورزی و برطرف شدن آن افزود: راه ارتباطی شهرستان آمل به روستای فیلبند بابل که به دلیل بارش برف در مناطق بالادست موجب جلوگیری از حرکت خودرو‌ها به پایین دست شده بود، با تلاش اداره کل راهداری و حمل و نقل جاد‌های و نیز راهنمایی و رانندگی (پلیس راهور)، بازگشایی شد.<br/><br/>احمدی با توصیه به رانندگان مبنی بر رانندگی با احتیاط کامل و نیز به همراه داشتن تجهیزات زمستانه گفت: به دلیل بارش برف و رفاه حال دانش آموزان با هدف جلوگیری از خطرات احتمالی (رانش) برای آنها، همه مدارس شهرستان کلاردشت، کجور شهرستان نوشهر، مدارس روستایی مرزن آباد، کیاسر و پشتکوه منطقه چهاردانگه شهرستان ساری امروز شنبه ۲۵ آبان تعطیل است.<br/><br/>مدیرکل مدیریت بحران مازندران به عملیات‌های انجام شده مانند لایروبی، ساماندهی و بازگشایی حریم و بستر رودخانه‌ها افزود: نیرو‌های امدادی و خدماتی همچنان آماده مقابله با هر نوع بحران‌های احتمالی و حوادث غیرمترقبه هستند.<br/><br/>*وضعیت هوای استان تا پایان هفته<br/><br/>معاون توسعه و پیش بینی اداره کل هواشناسی مازندران نیز گفت: هوای مازندران در مناطق غربی استان امروز شنبه ۲۵ آبان ماه ابری با بارندگی و وزش باد و در ارتفاعات با بارش برف پیش بینی می‌شود.<br/><br/>احمد اسدی گفت: آسمان مازندران امروز در مناطق غربی استان ابری با بارندگی و وزش باد و در ارتفاعات با بارش برف و در مناطق مرکزی و شرقی استان نیمه ابری تا ابری همراه با بارش پراکنده باران و وزش باد پیش بینی می‌شود. پیش بینی می‌شود.<br/><br/>وی افزود: وضعیت جوی مازندران روز‌های یکشنبه و دوشنبه ۲۶ و ۲۷ آبان ماه نیمه ابری تا ابری به ویژه در غرب استان با بارش پراکنده و وزش باد خواهد بود.<br/><br/>معاون توسعه و پیش بینی اداره کل هواشناسی مازندران گفت: هوای مازندران روز سه شنبه ۲۸ آبان ماه نیمه ابری تا ابری همراه با بارش پراکنده از بعدازظهر با بارندگی و وزش باد و در ارتفاعات با بارش برف و مه آلود پیش بینی می‌شود.<br/><br/>انتهای پیام/</p>
    </article>
  </body>
</html>