<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/hypersport-aspark-owl-v-produkcni-verzi-2012-koni-a-zrychleni-na-stovku-za-17-s"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-16T13:00:00+00:00"/>
    <meta property="og:title" content="Hypersport Aspark Owl v produkční verzi: 2012 koní a zrychlení na stovku za 1,7 s"/>
    <meta property="og:description" content="Projekt japonského elektrického hypersportu Aspark Owl se pomalu blíží k produkci. Finální specifikace vozu bere dech všemi směry."/>
  </head>
  <body>
    <article>
      <h1>Hypersport Aspark Owl v produkční verzi: 2012 koní a zrychlení na stovku za 1,7 s</h1>
      <h2>Projekt japonského elektrického hypersportu Aspark Owl se pomalu blíží k produkci. Finální specifikace vozu bere dech všemi směry.</h2>
      <address><time datetime="2019-11-16T13:00:00+00:00">16 Nov 2019, 13:00</time> by <a rel="author">Daniel Fuglevič</a></address>
      <p>Produkční varianta elektrického hypersportu Owl, který chce japonská společnost Aspark vyrobit v limitované sérii 50 kusů, si nadále drží doopravdy rekordní specifikaci. Titulními čísly je přitom výkon 1480 kW (2012 koní) a údajná schopnost zrychlit z nuly na 96 km/h (60 mph) za pouhých 1,69 sekundy.</p>
      <related>
        <a href="https://www.autorevue.cz/hennessey-odhaluje-motor-hypersportu-venom-f5-rika-mu-fury-a-ma-pres-1800-koni"/>
      </related>
      <p>Zrychlením, při kterém by mohli slabší jedinci omdlít, se chce tedy Aspark dostat mezi vůbec nejrychleji akcelerující silniční auta planety. Netrpělivě tak očekáváme jasný video důkaz včetně dat telemetrie. Ani za maximální rychlostí se nicméně Owl nemusí stydět, značka uvádí 400 km/h, přičemž na hranici 300 km/h se má hypersport dostat za 10,6 sekundy.</p>
      <p>Pohonným ústrojím vozu je čtveřice elektromotorů zajišťující pohon všech kol a kromě dvou tisícovek koní taky točivý moment 2000 N.m. S lithium-iontovou baterií o kapacitě 64 kWh má Owl udávaný dojezd 450 kilometrů, ovšem na základě staršího testovacího cyklu NEDC.</p>
      <related>
        <a href="https://www.autorevue.cz/peugeot-se-vrati-zavodit-do-le-mans-s-novym-hyperautem-prijede-v-roce-2022"/>
      </related>
      <p>Suchá hmotnost vozidla čítá 1900 kg. Z karbonu jsou všechny díly karoserie a také monokok vozu, až na výztuhu rámem z nerezové oceli v místě střechy vozu. Samotný monokok váží pouze 120 kg. Vpředu i vzadu najdete lichoběžníkové zavěšení, adaptivní tlumiče nabízí tři režimy světlé výšky vozu a brzdnou sílu zajišťují karbon-keramické brzdy, vpředu desetipístkové, vzadu čtyřpístkové.</p>
      <p>Jak bylo řečeno, Aspark má v plánu vyrobit jen 50 kusů svého hypersportu. A cenovka je také pořádně „hyper“, začíná totiž na částce 2,9 milionu euro, tedy v přepočtu asi 74 milionů korun. Za místo v seznamu rezervací přitom zájemci nejdřív vysolí zálohu ve výši 50.000 euro (asi 1,3 milionu korun).</p>
      <related>
        <h4>Určitě si přečtěte</h4>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.auto.cz/ford-mustang-mach-e-oficialne-mustang-na-baterky-nema-kliky-dveri-a-ujede-az-600-km-132081"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
      </related>
    </article>
  </body>
</html>