<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640288/%D9%81%D8%B9%D8%A7%D9%84%DB%8C%D8%AA-%D8%A7%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D8%B9%D8%B1%D8%A7%D9%82-%D8%A8%D8%A7-%D9%BE%D9%88%D8%B4%D8%B4-%D9%85%D8%AF%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:09:00+00:00"/>
    <meta property="og:title" content="فعالیت امریکا و اسرائیل در عراق با پوشش مدنی"/>
    <meta property="og:description" content="شیخ اکرم الکعبی در کنفرانس وحدت اسلامی از فعالیت نامطلوب برخی مؤسسات مدنی تحت‌الحمایه امریکا و اسرائیل در عراق خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640288/%D9%81%D8%B9%D8%A7%D9%84%DB%8C%D8%AA-%D8%A7%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D8%B9%D8%B1%D8%A7%D9%82-%D8%A8%D8%A7-%D9%BE%D9%88%D8%B4%D8%B4-%D9%85%D8%AF%D9%86%DB%8C">فعالیت امریکا و اسرائیل در عراق با پوشش مدنی</a>
      </h1>
      <h2>شیخ اکرم الکعبی در کنفرانس وحدت اسلامی از فعالیت نامطلوب برخی مؤسسات مدنی تحت‌الحمایه امریکا و اسرائیل در عراق خبر داد.</h2>
      <address><time datetime="2019-11-16T13:09:00+00:00">16 Nov 2019, 13:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  دبیرکل مقاومت اسلامی نُجَباء طی سخنرانی در آیین افتتاحیه سی‌وسومین کنفرانس بین‌المللی وحدت اسلامی که در سالن اجلاس سران در تهران برگزار شد، نهضت فکری و اجتماعی امام خمینی (قدس سره) را آغازگر بیداری و وحدت امت اسلامی خواند.</p>
      <p>حجت‌الاسلام والمسلمین «اکرم الکعبی» با ستایش از رویکرد اصولی و انسانی جمهوری اسلامی در قبال مسائل دنیای اسلام به‌ویژه تحولات فلسطین، یمن، عراق، سوریه و لبنان، اظهار داشت: اگر این موضع افتخارآمیز علی‌رغم محاصره استعماری امریکا و هم‌پیمانانش نبود، سرنوشت جهان اسلام در معرض طوفان‌هایی وحشتناک قرار می‌گرفت.</p>
      <p>وی ضمن قدردانی از کمک‌های بی‌شائبه ایران به ملت عراق، خاطرنشان ساخت: فراموش نمی‌کنیم زمانی که جهان ما را در برابر داعش تنها گذاشت و تروریست‌های تکفیری به دروازه‌های بغداد رسیدند، مردانی از ایران با ایثارگری به یاری‌مان شتافتند و با کمک یکدیگر توانستیم نقشه استکباری تجزیه عراق را به شکست بکشانیم.</p>
      <p>دبیرکل نُجَباء با اشاره به اینکه عراق امروز گرفتار شدیدترین هجمه تبلیغاتی و توطئه‌های صهیونیستی است، افزود: صهیونیست‌ها و امریکایی‌ها هیچ‌گاه خواهان ثبات عراق نبوده و همواره در راستای نهادینه کردن تفرقه، خشونت و فساد کوشیده‌اند.</p>
      <p>الکعبی راجع به اعتراضات جاری در این کشور نیز گفت: اغلب معترضان، مسالمت‌جو هستند و مطالبات مشروعی دارند که رهایی از هیمنه امریکا به‌عنوان عامل فساد و غارت ثروت‌های ملی، اصلاحات و پاکسازی نهادها از بقایای رژیم بعثی، از آن جمله است.</p>
      <p>وی ادامه داد: ولی همزمان گروهی دیگر با موج‌سواری در پی تحقق اهداف استعماری هستند. اشغالگران امریکایی، صهیونیست‌ها و مزدوران آنان در کشورهای حاشیه خلیج فارس با سلطه رسانه‌ای و فریبکاری، حقایق را تحریف کردند و بر فضای تظاهرات اثر منفی گذاشتند. مزدورانشان هم در بین معترضان نفوذ کرده و شعارهای انحرافی سر دادند تا مسیر اعتراضات را تغییر دهند.</p>
      <p>فرمانده بلندپایه الحشد الشعبی با انتقاد از دست‌اندازی امریکا به سرمایه‌های ملی عراق، یادآور شد: امروز نفت ما در اختیار امریکایی‌هاست و حتی یک قطره‌اش بدون اجازه کمپانی‌های نفتی آنان صادر نمی‌شود. دارایی‌هایمان در بانک‌های امریکایی است و دولت عراق باید بودجه مصوب خود را از واشنگتن گدایی کند. نیروگاه‌های برق وابسته به شرکت‌های امریکایی هستند و کمپانی‌های امریکایی در جای‌جای اقتصاد ما فساد می‌آفرینند.</p>
      <p>شیخ اکرم الکعبی اضافه کرد: اکنون ملت عراق تصمیم گرفته است که ثروتش را خودش مدیریت کند و به‌همین دلیل امریکا، امارات و عربستان با توسل به مؤسسات مدنی، رسانه‌ها و جریانات منحرف دینی، تلاش می‌کنند کشور را به‌سمت هرج‌ومرج سوق دهند تا مجال برای اشغال مجدد عراق به بهانه مقابله با ناامنی و شورش فراهم شود.</p>
      <p>وی در خصوص عملکرد مشکوک برخی مؤسسات مدنی، خاطرنشان نمود: اطلاع دقیق داریم که امریکا و اسرائیل از زمان اشغال عراق، با هدف استحاله فرهنگی، به تشکیل این مؤسسات در پوشش فعالیت‌های مدنی اقدام کرده و سازمان‌های بین‌المللی را مجبور نمودند تا کمک‌های خود را فقط به‌واسطه این مؤسسات ارسال کنند.</p>
      <p>دبیرکل مقاومت اسلامی نُجَباء در همین رابطه افزود: آن‌ها پشتیبانی از جریانات، رسانه‌ها و شخصیت‌های منحرف دینی را نیز در دستور کار قرار داده و تلاش کردند با جذب برخی طلاب حوزه علمیه، بر مراجع دین تأثیر بگذارند.</p>
      <p>الکعبی سپس بر لزوم برنامه‌ریزی جهت مقابله با هجوم تبلیغاتی و فرهنگی دشمنان تأکید کرد و گفت: سلطه استعمار بر وسائل ارتباط جمعی و فضای مجازی باعث شده است که دین‌ستیزان و افراط‌گرایان دست بالا و مجال فعالیت بیشتری داشته باشند. در عین حال با وجود محدودیت‌ها، ما نباید از این ظرفیت غافل شویم و وظیفه داریم که در پی راه‌حلی مناسب باشیم.</p>
      <p>وی در پایان این سخنرانی بار دیگر ضرورت اهتمام به وحدت اسلامی و پرهیز از انواع تفرقه را یادآور شد و تصریح کرد: باید آموزه‌های صحیح دین را عاری از غلو، تندروی، تکفیر، تبعیض و تعصب ارائه کنیم تا راهگشای مسائل سیاسی، اقتصادی و اجتماعی باشد.</p>
    </article>
  </body>
</html>