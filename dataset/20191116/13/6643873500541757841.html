<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/OpXM2O/ny-norsk-skuffelse-i-verdenscupaapningen-vi-maa-finne-ut-hva-som-har"/>
    <meta property="og:site_name" content="Bergens Tidende"/>
    <meta property="article:published_time" content="2019-11-16T13:46:38+00:00"/>
    <meta property="og:title" content="Ny norsk skuffelse i verdenscupåpningen: – Usikker på hva som gjør det"/>
    <meta property="og:description" content="De norske skøyteløperne har vært langt bak konkurrentene. OL-vinner Håvard Holmefjord Lorentzen fikk det svært tungt i Minsk."/>
  </head>
  <body>
    <article>
      <h1>Ny norsk skuffelse i verdenscupåpningen: – Usikker på hva som gjør det</h1>
      <h2>De norske skøyteløperne har vært langt bak konkurrentene. OL-vinner Håvard Holmefjord Lorentzen fikk det svært tungt i Minsk.</h2>
      <address><time datetime="2019-11-16T13:46:38+00:00">16 Nov 2019, 13:46</time> by <a rel="author">Bernhard Veland</a></address>
      <p>Ingen av de norske skøyteløperne har så langt levert toppløp i verdenscupåpningen i Minsk denne helgen. Lørdag var ingen nordmenn blant de ti beste, og avstanden til toppen har vært stor.</p>
      <p>Landslagstrener Bjarne Rykkje sier til Viasat 4 at han ikke er bekymret, men vedgår at ikke alt er som det skal være.</p>
      <p>– Vi må finne ut hva som har skjedd her. Jeg kan ikke se at det er noe felles for alle løperne, for sprinterne og allrounderne har trent forskjellig. Vi vet litt allerede, men må finne ut mer om dette, for det er veldig kort tid etter løpene.</p>
      <details>
        <summary>Fakta<br/>Resultater</summary>
        <p>
          <b>1000 meter, menn</b>
        </p>
        <p>1: Thomas Krol (Nederland), 1.09,01</p>
        <p>2: Ning Zhongyan (Kina), 0,21 bak.</p>
        <p>3: Kjeld Nuis (Nederland), 0,27 bak.</p>
        <p>11: Håvard Holmefjord Lorentzen, 1,33 bak.</p>
        <p>17: Allan Dahl Johansson, 1,73 bak.</p>
        <p>
          <b>1500 meter, kvinner</b>
        </p>
        <p>1: Ireen Wüst (Nederland), 1.56,46.</p>
        <p>2: Yekaterina Shikhova (Russland), 0,39 bak.</p>
        <p>3: Brittany Bowe (USA), 0,78 bak.</p>
        <p>17: Ida Njåtun, 4,24 bak.</p>
        <p>
          <b>500 meter, kvinner</b>
        </p>
        <p>1: Olga Fatkulina (Russland), 37,92.</p>
        <p>2: Daria Kachanova (Russland), 0,02 bak.</p>
        <p>3: Nao Kodaira (Japan), 0,25 bak.</p>
        <p>19: Hege Bøkko, 2,01 bak.</p>
        <p>Verdenscupåpningen i Minsk avsluttes med 500 og 1500 meter for menn søndag, mens kvinnene skal bryne seg på 1000 meter.</p>
      </details>
      <ul>
        <li>
          <b>LES OGSÅ: </b>
          <a href="https://www.bt.no/sport/i/dOaK5J/skoeyteloepene-gaar-fra-nrk-til-viasat-dette-er-strategien-for-aa-faa-unge">Skøyteløpene går fra NRK til Viasat. Dette er strategien for å få unge seere til å bry seg.</a>
        </li>
      </ul>
      <figure>
        <img src="https://images.sacdn.no/v2/images/0eebad27-8547-4140-a2c8-be8d5838193f?fit=crop&amp;h=1267&amp;w=1900&amp;s=6103b3a4789b1d8e6fb543cc5d4da50b36ccc788"/>
        <figcaption>Landslagstrener Bjarne Rykkje.<cite>Håkon Mosvold Larsen, NTB scanpix</cite></figcaption>
      </figure>
      <h3>– Skuffet</h3>
      <p>Viasat-kommentator Even Wetten tror det kan snu fort for Norges beste skøyteløpere.</p>
      <p>– Status per nå er at vi ikke er gode nok. Samtidig har vi løpere som har prestert historisk godt, så dette kan snu fort. Jeg er skuffet, men ikke særlig bekymret, sier han.</p>
      <p>Lørdag var det en skuffet Håvard Holmefjord Lorentzen som ble intervjuet etter sin 11.-plass på 1000 meter.</p>
      <p>– Det går egentlig for sakte hele veien, og når det først sprekker på slutten, sprekker det noe helt jævlig. Et dårlig løp, sa Lorentzen til Viasat 4.</p>
      <p>– Det går litt for sakte hele veien. Hva som gjør det, er jeg ikke helt sikker på. Jeg krysser fingrene for at det går litt bedre i morgen. Det blir spennende å se, la han til.</p>
      <p>Lorentzen skal gå 500 meter søndag. Det er distansen han ble OL-mester på i 2018.</p>
      <p>Thomas Krol fra Nederland vant 1000-meteren. Han slo Lorentzen med 1,33 sekunder. Allan Dahl Johansson ble nummer 17 av tilsammen 19 startende, og han var 1,73 sekunder bak vinneren.</p>
      <figure>
        <img src="https://images.sacdn.no/v2/images/34fde741-3684-415b-bbad-3e58c6539bd2?fit=crop&amp;h=1100&amp;w=1900&amp;s=e23f4c1a0a65f96ac319bf8f6f672a8f284117c2"/>
        <figcaption>Lorentzen havnet langt bak de beste på lørdagens 1000 meter i Hviterussland.<cite>Sergej Grits, AP / NTB scanpix</cite></figcaption>
      </figure>
      <h3>Ingen norske toppløp</h3>
      <p>Ingen av de største norske profilene har hatt en særlig god verdenscuphelg. Fredag ble Sverre Lunde Pedersen og Håvard Bøkko <a href="https://www.bt.no/sport/i/8mVynG/sverre-lunde-pedersen-dropper-verdenscuploep-for-aa-toppe-formen-det-ka">henholdsvis nummer 14 og 16 på 5000 meter</a>. Ida Njåtun fikk det tungt både fredag (3000 meter) og på lørdagens 1500 meter, da hun endte på 17. plass.</p>
      <p>– Det ser kanskje ganske ille ut, men det er noen gode ting å ta med seg. Og så må jeg bare finne litt ut av hva det er og fortsette arbeidet, for jeg tror egentlig at jeg er inne på et bra spor, det er bare at det lugger litt akkurat nå, sa Njåtun i intervjuet til Viasat 4 etter 1500-meteren.</p>
      <p>Jeremy Wotherspoon er trener for Norges sprintere. Han fant noe positivt tross dårlige resultater.</p>
      <p>– Noen ting fra løpene var lette å se, blant annet at det tok litt tid å komme opp i høy hastighet. Toppfarten var bra, så det er noe på bygge videre på, sa canadieren.</p>
      <related>
        <h4>Les også</h4>
        <a href="https://www.bt.no/sport/i/4qlaea/her-er-skoeytestjernens-raad-til-de-norske-debutantene-mener-spesielt-e"/>
        <a href="https://www.bt.no/sport/i/pLxbqW/klar-for-verdenscup-synes-jeg-fortjener-det"/>
        <a href="https://www.bt.no/sport/i/BRe6Jg/sverre-lunde-pedersen-med-svake-tider-derfor-er-han-ikke-bekymret"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/i/OpXMGw/baat-med-en-person-om-bord-savnet"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/lokalt/i/4ql22o/her-gaar-minst-3000-for-baerekraftsmaalene"/>
        <a href="https://www.bt.no/btmagasinet/i/pLxEAX/fjellets-nye-ansikt"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/btmeninger/debatt/i/3JebXv/maanen-er-en-gul-ost"/>
      </related>
      <ol>
        <li>
          <a href="https://www.bt.no/tag/Sk%C3%B8yter">Skøyter</a>
        </li>
        <li>
          <a href="https://www.bt.no/tag/H%C3%A5vard_Lorentzen">Håvard Lorentzen</a>
        </li>
      </ol>
    </article>
  </body>
</html>