<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1994441/%E2%80%98g%C3%BCvenlik-skandal%C4%B1%E2%80%99-irak-h%C3%BCk%C3%BCmetini-zor-durumda-b%C4%B1rakt%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T13:45:00+00:00"/>
    <meta property="og:title" content="‘Güvenlik skandalı’ Irak hükümetini zor durumda bıraktı"/>
    <meta property="og:description" content="Irak’ta güvenlik alanında yaşanan iki skandal gelişme hükümeti zor duruma düşürdü. İçişleri Bakanlığı’ndan üst düzey bir yetkili silahlı bir grup çete tarafından kaçırılırken, Savunma Bakanı, hükümet karşıtı gösterilerde meydana gelen ölümlerin, yetk"/>
  </head>
  <body>
    <article>
      <h1>‘Güvenlik skandalı’ Irak hükümetini zor durumda bıraktı</h1>
      <address>
        <time datetime="2019-11-16T13:45:00+00:00">16 Nov 2019, 13:45</time>
      </address>
      <p>Irak’ta güvenlik alanında yaşanan iki skandal gelişme hükümeti zor duruma düşürdü. İçişleri Bakanlığı’ndan üst düzey bir yetkili silahlı bir grup çete tarafından kaçırılırken, Savunma Bakanı, hükümet karşıtı gösterilerde meydana gelen ölümlerin, yetkililerin bilgisi dışında ülkeye sokulan gaz bombalarını kullanan "üçüncü tarafların eliyle" gerçekleştirildiğini belirtti.<br/><br/>Irak Savunma Bakanı Necah eş-Şemeri, Perşembe günü Fransa’nın başkenti Paris’teki ziyareti kapsamında yaptığı açıklamada, “Göstericilerden ve güvenlik güçlerinden, iki taraftan da ölenler var. Katil ise üçüncü taraflar” diye konuştu.<br/><br/>Şemeri, buradaki açıklamasında, şu ifadeleri kullandı;<br/><br/>“Tüfekle atılan gaz bombasının menzili 100 metreyi geçmez. Göstericileri dağıtmak için kullanılan gaz bombaları veya diğer yollar, dünyanın pek çok ülkesinde gösterilerde kullanılıyor. Garip bir şekilde, güvenlik güçlerinin 300 metre uzağındaki göstericilerden ölen ve yaralananlar oldu. Yaralananların güvenlik güçleriyle hiçbir bağlantısı yok.  Yaralıların vücutlarından ve başına gaz bombası isabet etmesi sonucu ölen mağdurların kafataslarından alınan örnekler, bu teçhizat ile bunların kullanıldığı tüfeklerin Irak hükümetinin bilgisi dışında ülkeye girdiğini gösterdi. Protestoculara karşı kullanılan mermiler, göstericileri dağıtmak için kullanılan mermilerden 3 kat ağır.”<br/><br/>Şemeri'nin kullandığı "üçüncü taraf" ifadesinin ülkede tartışma yaratması üzerine, Irak Savunma Bakanlığı yazılı bir açıklama yayımladı.<br/><br/>Açıklamada, “Bakan Şemeri, 'üçüncü taraf' ifadesiyle gaz bombaları ve silah kullanarak barışçıl göstericiler ile güvenlik güçlerini hedef alan çeteleri kastetmiştir” ifadelerine yer verildi.<br/><br/>Iraklı birçok hukukçu, söz konusu açıklamaları, ‘hükümetin protestocuları koruyamadığının açıkça itiraf ettiğine dair bir kanıt’ olduğunu ve bunun Şemeri ile Irak Başbakanı Adil Abdulmehdi hükümetini sorumluluktan muaf tutmadığını belirtiyor.<br/><br/>Irak’ta ikinci skandal gelişme ise geçtiğimiz Salı günü Bağdat’ın merkezindeki el-Cadiriyye’de yaşandı. Söz konusu bölgede, gündüz saatlerinde İçişleri Bakanlığı’nın üst düzey yetkililerinden Tuğgeneral Yasir Abdulcebbar Muhammed Hüseyin kaçırıldı. GMC marka siyah bir arabadan çıkan silahlı bir grubun Hüseyin’i alıkoyduğu görüntüler, çevredeki kameralara yansıdı.<br/><br/>Irak Başbakanı Abdulmehdi, konuya ilişkin açıklamasında, Hüseyin’in serbest bırakılması çağrısında bulundu ve faillerinin kanunlara göre yasal bir şekilde cezalandırılacağını belirtti.</p>
    </article>
  </body>
</html>