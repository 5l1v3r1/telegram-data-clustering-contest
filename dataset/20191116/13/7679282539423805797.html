<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-sabarimala-mandir-three-known-lesser-facts-of-sabarimala-temple-2852534.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T13:02:44+00:00"/>
    <meta property="og:title" content="सबरीमाला मंदिर : भगवान अयप्पा के दर्शन के लिए दो महीने पहले ही शुरू करना पड़ता है यह नियम, ये 3 बातें जानते हैं बहुत कम लोग"/>
    <meta property="og:description" content="सबरीमाला मंदिर में विवाद की स्थिति देखने को मिल रही है। पिछले साल सुप्रीम कोर्ट ने अपने एक फैसले में साफ किया था कि सबरीमाला में सभी उम्र की महिलाओं का प्रवेश जारी रहेगा। इसके बाद अदालत में..."/>
  </head>
  <body>
    <article>
      <h1>सबरीमाला मंदिर : भगवान अयप्पा के दर्शन के लिए दो महीने पहले ही शुरू करना पड़ता है यह नियम, ये 3 बातें जानते हैं बहुत कम लोग</h1>
      <address><time datetime="2019-11-16T13:02:44+00:00">16 Nov 2019, 13:02</time> by <a rel="author">लाइव हिन्दुस्तान टीम ,नई दिल्ली</a></address>
      <p>सबरीमाला मंदिर में विवाद की स्थिति देखने को मिल रही है। पिछले साल सुप्रीम कोर्ट ने अपने एक फैसले में साफ किया था कि सबरीमाला में सभी उम्र की महिलाओं का प्रवेश जारी रहेगा। इसके बाद अदालत में पुर्नविचार याचिका दायर की गई। बहरहाल कानूनी विवाद से दूर धार्मिक मान्यताओं की बात करें, तो ऐसी कई बातें हैं, जो बहुत कम लोग जानते हैं। आइए, डालते हैं एक नजर उन बातों पर- </p>
      <p><b>मंदिर में दिखती है मकर ज्योति </b><br/>इस मंदिर के पास मकर संक्रांति की रात घने अंधेरे में एक ज्योति दिखती है। इस ज्योति के दर्शन के लिए दुनियाभर से करोड़ों श्रद्धालु हर साल आते हैं। बताया जाता है कि जब-जब ये रोशनी दिखती है इसके साथ शोर भी सुनाई देता है। भक्त मानते हैं कि ये देव ज्योति है और भगवान इसे खुद जलाते हैं। इसे मकर ज्योति का नाम दिया गया है।</p>
      <p><b>दर्शन के लिए त्यागना पड़ता है मांस-मछली </b><br/>यहां जिन श्री अयप्पा की पूजा होती है उन्हें 'हरिहरपुत्र' कहा जाता है। यानी विष्णु और शिव के पुत्र। यहां दर्शन करने वाले भक्तों को दो महीने पहले से ही मांस-मछली का सेवन त्यागना होता है। मान्यता है कि अगर भक्त‍ तुलसी या फिर रुद्राक्ष की माला पहनकर और व्रत रखकर यहां पहुंचकर दर्शन करेें, तो उसकी सभी मनोकामना पूर्ण होती है।</p>
      <p><b>वावर मस्जिद में होती है भगवान अयप्पा की पूजा </b><br/>सबरीमला के रास्ते में एक छोटा सा कस्बा है इरुमलै, यह स्वामी अयप्पा के मंदिर से करीब 60 किलोमीटर पहले है। यहां रुकना सबरीमाला की तीर्थयात्रा का एक नियम है। वे बहुत श्रद्धा के साथ एक सफ़ेद भव्य मस्जिद में घुसते हैं, इसे वावर मस्जिद कहा जाता है। वे भगवान अयप्पा और ‘वावर स्वामी’ की जयकार करते हैं। वे मस्जिद की परिक्रमा करते हैं और वहां से विभूति और काली मिर्च का प्रसाद लेकर ही यात्रा में आगे बढ़ते हैं। अयप्पा मंदिर के तीर्थयात्री अपने रीति-रिवाज के अनुरूप पूजा-पाठ करते हैं जबकि वहीं नमाज़ भी जारी रहती है।</p>
    </article>
  </body>
</html>