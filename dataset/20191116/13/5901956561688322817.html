<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/mozartov-redki-portret-na-drazbi-243456"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T13:47:00+00:00"/>
    <meta property="og:title" content="Mozartov redki portret na dražbi"/>
    <meta property="og:description" content="Enega največjih skladateljev vseh časov so na platnu upodobili le petkrat, zato njegovi portreti dosegajo osupljive vrednosti. Ena od umetnin, ki je nastala leta 1770 v Veroni, bo konec tega meseca ..."/>
  </head>
  <body>
    <article>
      <h1>Mozartov redki portret na dražbi</h1>
      <h2>Christie‘s bo ponudil oljno sliko, na kateri pozira veliki skladatelj. Obstaja samo pet njegovih portretov.</h2>
      <address><time datetime="2019-11-16T13:47:00+00:00">16 Nov 2019, 13:47</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1645919.jpg"/>
          <figcaption>Na prodaj bo v Parizu 27. novembra.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1645921.jpg"/>
          <figcaption>Glasbeni čudež je očaral tudi beneškega generala Lugiatija.</figcaption>
        </figure>
      </slideshow>
      <p>Enega največjih skladateljev vseh časov so na platnu upodobili le petkrat, zato njegovi portreti dosegajo osupljive vrednosti. Ena od umetnin, ki je nastala leta 1770 v Veroni, bo konec tega meseca na dražbi pri avkcijski hiši Christie's, strokovnjaki pa ocenjujejo, da bi lahko dosegla znesek do 1,2 milijona evrov.<br/><br/><b>Wolfgang Amadeus Mozart </b>je omenjenega leta, tik pred svojim 14. rojstnim dnem, z očetom pripotoval v Italijo, kjer je mladega virtuoza in glasbenika brez primere gostil beneški general <b>Pietro Lugiati </b>in naročil portret prikupnega mojstra. Mozart je slikarju poziral elegantno napravljen, v rdečem razkošnem suknjiču in z značilno belo lasuljo, ob čembalu, njegovi spretni prsti so razkazovali dragoceni prstan, najverjetneje dar ob koncertu v Veroni januarja 1770. Nekaj mesecev pozneje je Lugiati pisal skladateljevi materi in se ji zahvalil za mladega virtuoza in neizmeren talent, ki ga je opisal kot čudež; zaupal ji je, da dečka neizmerno občuduje, zato je naročil izdelavo njegovega portreta, ki ga bo za vedno spominjal na nepozabni glasbeni spektakel.</p>
      <h3>Morda sta ga ustvarila dva</h3>
      <p>Avtor mojstrovine, ki je nastala v oljni tehniki, sicer ni znan, a najverjetneje je bil to <b>Giambettino Cignaroli</b>, Lugiatijev bratranec, ki je tudi potrdil, da sta ga Mozart in oče med gostovanjem v Veroni obiskala v ateljeju, morda je portret izdelal slikarjev nečak; prav tako ne bi bilo nič nenavadnega, če bi umetnika združila moči in portret ustvarila skupaj, še opominjajo poznavalci.<br/><br/>Umetnina je po Lugiatijevi smrti 1788. romala v zbirko veronske filharmonije, leta 1856 pa jo je pridobil <b>Leopold von Sonnleithner</b>, avstrijski odvetnik in dobri prijatelj še dveh velikih skladateljev, <b>Beethovna </b>in <b>Schuberta</b>. Portret se je potem znašel v lasti francosko-švicarskega pianista in skladatelja <b>Alfreda Cortota</b>, njegova družina pa ga zdaj ponuja prek dražbene hiše.<br/><br/>Dražba bo v Parizu 27. novembra, že od 23. pa bo v prostorih Christie's na ogled oboževalcem klasične glasbe in Mozartovim poznavalcem. Pristavimo, skladatelj je umrl zelo mlad, star komaj 35 let, zaradi nenadne in neznane bolezni; strokovnjaki ugibajo, da bi bile lahko vzrok posledice vnetne revmatske bolezni, streptokokna okužba, zastrupitev z živim srebrom ali odpoved ledvic.</p>
      <figure>
        <img src="https://www.slovenskenovice.si/images/slike/2019/10/28/1645921.jpg"/>
        <figcaption>Glasbeni čudež je očaral tudi beneškega generala Lugiatija.</figcaption>
      </figure>
      <blockquote>1,2<br/>milijona bi lahko iztržili za portret.</blockquote>
    </article>
  </body>
</html>