<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640295/%D8%AA%D8%A3%DA%A9%DB%8C%D8%AF-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%D8%B1-%D8%AD%D8%A7%DA%A9%D9%85%DB%8C%D8%AA-%D8%B3%D9%88%D8%B1%DB%8C%D9%87-%D8%A8%D8%B1-%D8%AC%D9%88%D9%84%D8%A7%D9%86-%D8%A7%D8%B4%D8%BA%D8%A7%D9%84%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:26:00+00:00"/>
    <meta property="og:title" content="تأکید سازمان ملل بر حاکمیت سوریه بر جولان اشغالی"/>
    <meta property="og:description" content="156 کشور در مجمع عمومی سازمان ملل متحد اعلام کردند که جولان اشغالی، متعلق به سوریه است و رژیم صهیونیستی باید به سوء استفاده از منابع آن، پایان دهد."/>
  </head>
  <body>
    <article>
      <h1>
        <a href="https://www.bultannews.com/fa/news/640295/%D8%AA%D8%A3%DA%A9%DB%8C%D8%AF-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%D8%B1-%D8%AD%D8%A7%DA%A9%D9%85%DB%8C%D8%AA-%D8%B3%D9%88%D8%B1%DB%8C%D9%87-%D8%A8%D8%B1-%D8%AC%D9%88%D9%84%D8%A7%D9%86-%D8%A7%D8%B4%D8%BA%D8%A7%D9%84%DB%8C">تأکید سازمان ملل بر حاکمیت سوریه بر جولان اشغالی</a>
      </h1>
      <h2>156 کشور در مجمع عمومی سازمان ملل متحد اعلام کردند که جولان اشغالی، متعلق به سوریه است و رژیم صهیونیستی باید به سوء استفاده از منابع آن، پایان دهد.</h2>
      <address><time datetime="2019-11-16T13:26:00+00:00">16 Nov 2019, 13:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مجمع عمومی سازمان ملل متحد بار دیگر از رژیم صهیونیستی خواست که به اشغال جولان سوریه پایان دهد.</p>
      <p>این مجمع در متن قطعنامه‌ای که کمیسیون اقتصادی و مالی آن صادر کرد، گفت که ۱۵۶ کشور، بر حاکمیت سوریه بر جولان اشغالی تأکید، شش کشور مخالفت کردند و ۱۴ کشور نیز ممتنع بوده‌اند.</p>
      <p>خبرگزاری رسمی سوریه به نقل از این نهاد بین‌المللی گزارش داد که در این قطعنامه، از رژیم اشغالگر قدس خواسته شده است که از چپاول منابع طبیعی جولان یا در معرض خطر قرار دادن آن، دست بردارد.</p>
      <p>در این قطعنامه از «آنتونیو گوترش» دبیر کل سازمان ملل خواسته شده که در هفتاد و ششمین دور مجمع عمومی این سازمان، درباره اجرای این قطعنامه از جمله تأثیر سوء استفاده مسئولان رژیم صهیونیستی از منابع طبیعی جولان، گزارشی ارائه کند.</p>
      <p>این قطعنامه همچنین بر حاکمیت همیشگی ملت فلسطین بر خاک اشغالی این کشور تأکید کرد.</p>
      <p>هیئت سوریه در سازمان ملل هم تصریح کرد، رصد واقعی تجاوزات صهیونیستی و بررسی بازتاب اقتصادی و اجتماعی آن بر معیشت ساکنان سوری جولان، مستلزم تداوم فعالیت، گسترش منابع اطلاعاتی، به روز رسانی آمارها، اعلام موضع حقوقی واضح سازمان ملل در قبال اشغالگر اسرائیلی و تجاوزات آن، با استناد به قطعنامه‌های مرتبط شورای امنیت و مجمع عمومی است.</p>
      <p>این هیئت سوری تأکید کرد، مقاومت ساکنان جولان و پایبندی آنان به هویت سوری خود می‌طلبد که سازمان ملل و جامعه بین‌الملل هر گونه اقدام یکجانبه برای اینکه جولان، وابسته به رژیم صهیونیستی باشد را رد کند.</p>
      <p>هیئت مذکور ر پایان خاطر نشان کرد، این مسئله از رهگذر انجام اقداماتی صورت می‌گیرد که در حمایت از حق مردم سوریه برای پایان دادن به اشغالگری و اقدامات غیر قانونی رژیم صهیونیستی با استناد به قطعنامه‌های بین‌المللی ذیربط به ویژه قعطنامه ۴۹۷ شورای امنیت باشد.</p>
      <p>این قطعنامه در سال ۱۹۸۱ صادر شد و بر اساس آن، تصمیم رژیم صهیونیستی برای تحمیل قوانین و حاکمیت خود بر جولان اشغالی، ملغی و اعلام شد که این تصمیم، هیچ تأثیر قانونی ندارد.</p>
    </article>
  </body>
</html>