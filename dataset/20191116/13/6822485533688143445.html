<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825098.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T13:42:00+00:00"/>
    <meta property="og:title" content="فروش سینماها به ۲۰۰ میلیارد تومان رسید"/>
    <meta property="og:description" content="به گزارش تسنیم، عباس صالحی با حضور در یزد طی نشست خبری با بیان اینکه فروش سینما در هشت ماهه گذشته کشور حدود 200 میلیارد تومان بوده اظهار داشت: در حوزه‌های مختلف نمایشی هم امسال ارزیابی‌ها نشان دهنده افزایش قابل توجهی است."/>
  </head>
  <body>
    <article>
      <h1>فروش سینماها به ۲۰۰ میلیارد تومان رسید</h1>
      <address>
        <time datetime="2019-11-16T13:42:00+00:00">16 Nov 2019, 13:42</time>
      </address>
      <p>وزیر ارشاد با بیان اینکه فروش سینماهای کشور به ۲۰۰ میلیارد تومان رسید از واردات ۴۰ هزار تن کاغذ برای مطبوعات خبر داد.</p>
      <p>به گزارش تسنیم، عباس صالحی با حضور در یزد طی نشست خبری با بیان اینکه فروش سینما در هشت ماهه گذشته کشور حدود 200 میلیارد تومان بوده اظهار داشت: در حوزه‌های مختلف نمایشی هم امسال ارزیابی‌ها نشان دهنده افزایش قابل توجهی است.</p>
      <p>وی با تاکید بر اینکه سیاست وزارت ارشاد توجه به همه حوزه‌های مرتبط با این وزارت است افزود: به صورت کلی آمارها نشان می‌دهد که در ارزیابی کمی، همه حوزه‌های نمایشی در کشور با افزایش قابل توجهی روبه‌رو بوده‌اند.</p>
      <p>وزیر ارشاد با بیان اینکه در طول چند سال اخیر مشکلاتی به فضای رسانه‌ای وارد شده افزود: یکی از این موارد ورود به شبکه‌های مجازی بود و افزایش یک‌باره میزان کاربران فضای مجازی و گوشی‌های موبایل تاثیری بر مطبوعات کلاسیک گذاشت.</p>
      <p>صالحی موضوع بعدی را بحث کاغذ دانست و تصریح کرد: این دو موارد بدون پیش‌بینی است که به‌وجود آمد اما تلاش شد که فضای به‌وجود آمده در بحث کاغذ را به گونه‌ای خوب مدیریت کنیم.</p>
      <p>وی ادامه داد: در پایان سال گذشته نگاهی بود که کاغذ جزو کالاهای اساسی نباشد اما در اواخر اردیبهشت، کاغذ جزو این کالاها قرار گرفت و دو سه ماهی مسیر اداری و بروکراسی آن طول کشید.</p>
      <p>وزیر ارشاد خاطرنشان کرد: در حال حاضر تقریبا سفارش‌ها بر اساس کالاهای اساسی در حال انجام است و شرایط واردات کاغذی که ما الان داریم که به کشور رسیده یا در حال رسیدن است رو به افزایش است.</p>
      <p>صالحی از در نظر گرفتن حدود 40 هزار تن کاغذ برای مطبوعات در کشور خبر داد و افزود: در فضای حوزه سفارش کاغذ رقم بسیار خوبی داشتیم و امیدواریم برای سال آینده شرایط کاغذ بهتر باشد و بتوانیم به مطبوعات کاغذی از این جهت کمک کنیم.</p>
      <p>وی افزود: از سال 95 تا 97‌ تعداد بیمه شدگان ما از حدود 28 هزار نفر به بیش از 40 هزار نفر رسید و رقم ریالی در این حوزه هم بیش از دو برابر شد.</p>
    </article>
  </body>
</html>