<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/politsija-hersonschini-vidkrila-63-kriminalni-provadzhennja-za-domashnje-nasilstvo"/>
    <meta property="og:site_name" content="ПІК"/>
    <meta property="article:published_time" content="2019-11-16T13:00:00+00:00"/>
    <meta property="og:title" content="Поліція Херсонщини відкрила 63 кримінальні провадження за домашнє насильство"/>
    <meta property="og:description" content="Понад 3700 жителів Херсонщини цього року повідомили в поліцію про факти домашнього насильства. Правоохоронці реагують на всі виклики стосовно домашнього насильства та вживають ефективні заходи для попередження цього негативного явища."/>
  </head>
  <body>
    <article>
      <h1>Поліція Херсонщини відкрила 63 кримінальні провадження за домашнє насильство</h1>
      <address>
        <time datetime="2019-11-16T13:00:00+00:00">16 Nov 2019, 13:00</time>
      </address>
      <p>Понад 3700 жителів Херсонщини цього року повідомили в поліцію про факти домашнього насильства. Правоохоронці реагують на всі виклики стосовно домашнього насильства та вживають ефективні заходи для попередження цього негативного явища.<br/>Так, з початку 2019 року поліцейські відкрили 63 кримінальні провадження за ст.126-1 «Домашнє насильство» Кримінального кодексу України, з яких 35 проваджень направлені до суду, винесли 206 термінових заборонних приписів, склали понад 3500 адміністративних протоколів за вчинення домашнього насильства, наклали на сімейних дебоширів штрафи в сумі 242 тисячі гривень. Про це повідомили <a href="https://pik.ua/">ПІК</a> у відділі комунікації поліції Херсонської області.<br/>На обліках за домашнє насильство перебувають 2892 сімейних дебоширів (2620 чоловіків та 267 жінок). Працівники поліції постійно проводять з ними профілактичну роботу, адже якісна превенція є запорукою зниження тяжких злочинів.<br/>У сфері протидії домашньому насильству поліцейські активно взаємодіють з громадськими організаціями та державними установами. Потерпілих від домашньої тиранії доставляють на тимчасове проживання у Кризовий центр для жінок, постраждалих від домашнього насильства. Там їм надають психологічну та юридичну допомогу.<br/>Поліція закликає громадян не замовчувати факти домашнього насильства. Якщо цю проблему не вирішити, то все може повторитися або завершитися трагедією. У випадку вчинення будь-якого прояву насильства не зволікайте, телефонуйте на «102» та отримайте допомогу!</p>
      <related>
        <h4>Новини по темі</h4>
        <a href="https://pik.ua/news/url/pro-zlochini-ta-podiji-za-minulu-dobu"/>
        <a href="https://pik.ua/news/url/cholovik-ne-viddav-grabizhniku-gamanets-za-scho-otrimav-tri-nozhovi-poranennja"/>
        <a href="https://pik.ua/news/url/politsija-vstanovila-osobi-gromadjan-jakih-obgruntovano-pidozrjujut-u-rozbijnomu-napadi-na-juvelirnij-magazin-u-hersoni"/>
      </related>
    </article>
  </body>
</html>