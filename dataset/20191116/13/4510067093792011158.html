<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/sentinta-definitiva-daniel-vulcu-a-fost-mazilit-nelegal-si-revine-la-sefia-teatrului-regina-maria-152838.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-16T13:55:00+00:00"/>
    <meta property="og:title" content="Sentinţă definitivă: Daniel Vulcu a fost mazilit nelegal şi revine la şefia Teatrului Regina Maria!"/>
    <meta property="og:description" content="Curtea de Apel Oradea a tranşat, vineri, conflictul dintre Daniel Vulcu şi Consiliul Judeţean Bihor, dându-i dreptate fostului manager al Teatrului Regina Maria. Judecătorii au emis o sentinţă prin care anulează actele de formare a comisiilor ce l-au notat pe actorul şi regizorul Vulcu cu o notă 'nesatisfăcătoare', precum şi dispoziţia preşedintelui CJ Pásztor Sándor prin care directorul a fost dat jos de pe funcţie. Sentinţa este definitivă, astfel că Vulcu se poate întoarce la conducerea instituţiei."/>
  </head>
  <body>
    <article>
      <h1>Sentinţă definitivă: Daniel Vulcu a fost mazilit nelegal şi revine la şefia Teatrului Regina Maria!</h1>
      <address><time datetime="2019-11-16T13:55:00+00:00">16 Nov 2019, 13:55</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/Daniel-Vulcu-director-teatru-16112019.jpg"/>
      </figure>
      <p>
        <b>Curtea de Apel Oradea a tranşat, vineri, conflictul dintre Daniel Vulcu şi Consiliul Judeţean Bihor, dându-i dreptate fostului manager al Teatrului Regina Maria.</b>
      </p>
      <p>Concret, judecătorii au emis o sentinţă prin care anulează actele de formare a comisiilor care l-au notat pe actorul şi regizorul Vulcu cu o notă "nesatisfăcătoare", precum şi dispoziţia preşedintelui CJ Pásztor Sándor, din aprilie 2018, prin care directorul a fost dat jos de pe funcţie. Sentinţa este definitivă, astfel că Vulcu se poate întoarce la conducerea instituţiei.</p>
      <p>
        <b>Înapoi pe funcţie </b>
      </p>
      <p>"Curtea de Apel a menţinut <a href="https://www.ebihoreanul.ro/stiri/ultima-or-31-16/mazilit-ilegal-tribunalul-bihor-i-a-dat-dreptate-lui-daniel-vulcu-in-procesul-intentat-dupa-ce-a-fost-mazilit-de-la-conducerea-teatrului-148994.html">sentinţa Tribunalului</a> Bihor în ceea ce priveşte fondul procesului, adică au fost anulate actele care au dus la îndepărtarea din funcţie a lui Daniel Vulcu. Ca atare, părţile revin la situaţia anterioară deciziei de încetare a contractului de management", a precizat pentru <b>BIHOREANUL</b> Vasile Baba, avocatul fostului director al Teatrului.</p>
      <p>Acesta a spus că urmează să solicite CJ Bihor repunerea în funcţie a lui Daniel Vulcu. "Imediat ce avem minuta vom trimite o adresă prin care solicităm repunerea în funcţie. Dacă acest lucru nu se va întâmpla, vom solicita sprijinul executorului judecătoresc", a afirmat avocatul.</p>
      <p>În plus, Curtea de Apel Oradea a menţinut sentinţa Tribunalului Bihor şi în ceea ce priveşte obligaţia ca CJ Bihor să-i plătească lui Daniel Vulcu salariul pe care l-ar fi încasat din mai 2018, la momentul destituirii, până în prezent. În schimb, Curtea a considerat că nu se impune şi acordarea unor daune morale de 5.000 lei, aşa cum indica dispoziţia Tribunalului.</p>
      <p>
        <b>Specialişti... politici</b>
      </p>
      <p>Atât judecătorii Tribunalului Bihor cât şi, acum, ai Curţii de Apel Oradea, au decis că reprezentanţii CJ Bihor au încălcat legea în timpul evaluării lui Vulcu, ceea care a dus la rezilierea contractului de management al acestuia. Principala nelegalitate a fost organizarea comisiilor de evaluare fără specialişti în teatru, aspect criticat de opoziţie şi de presă.</p>
      <p>Iniţial, CJ Bihor a numit o comisie din care făcea parte un singur specialist, Lucian Vărşandan, care, de altfel, i-a dat un calificativ mare lui Vulcu, în timp ce ceilalţi membri i-au dat calificative nesatisfăcătoare. În respectiva comisie, CJ l-a numit drept "specialist" în teatru pe Flavius Bunoiu, fost director al Casei de Cultură a Municipiului, fără nicio pregătire în domeniu. Potrivit legii, notarea trebuia reluată deoarece erau diferenţe mai mari de 2 puncte între notele acordate de membrii comisiei, lucru care nu s-a mai întâmplat.</p>
      <p>În schimb, CJ Bihor a numit o altă comisie, care de data aceasta nu mai cuprindea niciun specialist în teatru, instituţia condusă de Pásztor atribuind aceste roluri baritonului Ştefan Ignat şi cântăreţului de muzică populară Dinu Iancu Sălăjanu. Cea de-a doua comisie <a href="https://www.ebihoreanul.ro/stiri/ultima-or-31-1/l-au-executat-daniel-vulcu-nu-va-mai-fi-directorul-teatrului-regina-maria-141083.html">l-a notat</a> pe Daniel Vulcu cu 6,98, în contexul în care, legal, pentru a-şi continua mandatul avea nevoie măcar de nota 7. Ca urmare a acestei evaluări, Pásztor a semnat demiterea lui Vulcu.</p>
      <p>CJ Bihor a pus-o interimar în funcţie pe actriţa şi regizoarea Elvira Rîmbu, în mai 2018, iar de atunci i-a tot prelungit mandatul. Şefii Judeţului nu au mai organizat un concurs de management, aşa cum îi obliga legislaţia.</p>
      <p>
        <b>Vulcu: "S-a făcut dreptate"</b>
      </p>
      <p>Contactat de <b>BIHOREANUL</b>, Daniel Vulcu a spus că se bucură că "s-a făcut dreptate". "Aşa cum s-a observat cu ochiul liber în momentul evaluărilor şi demiterii mele, a fost vorba de cu totul altceva decât de faptul că eu aş fi devenit, dintr-o dată, un manager slab, de 6,98. În perioada aceasta am sperat că prin justiţie voi reveni la starea normală, nu neapărat la cea de director, ci la aceea de om care se pricepe la teatru şi de care nu-şi bate joc niciun politician", a afirmat Vulcu.</p>
      <p>În continuare, deoarece evaluările de manager din primăvara lui 2018 au fost anulate de instanţă, acestea ar trebui reluate. Directorul Teatrului se aşteaptă ca şi la noua evaluare să i se creeze probleme. "Modul mârşav în care au procedat la debarcarea mea nu-mi dă nicio speranţă că cei din conducerea Consiliului Judeţean îşi vor pune cenuşă în cap. Şi nu mă refer doar la domnul Mang, cel care a fost pus să se ocupe de debarcarea mea, ci şi la domnul Pásztor. Cred că vor merge în continuare pe varianta unei evaluări trucate", a mai precizat Vulcu.</p>
    </article>
  </body>
</html>