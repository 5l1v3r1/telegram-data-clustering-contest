<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640302/%D8%A8%D8%B1%D9%86%D8%AF%D9%87-%D9%88%D8%A7%D9%82%D8%B9%DB%8C-%D9%BE%DB%8C%D9%85%D8%A7%D9%86-%D9%86%D9%81%D8%AA%DB%8C-%D8%A7%D9%88%D9%BE%DA%A9-%D9%BE%D9%84%D8%A7%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:43:00+00:00"/>
    <meta property="og:title" content="برنده واقعی پیمان نفتی اوپک پلاس"/>
    <meta property="og:description" content="برآورد آژانس بین‌المللی انرژی نشان می‌دهد روسیه امسال از پیمان کاهش تولید نفت، پول بیشتری نسبت به عربستان سعودی به دست آورده است."/>
  </head>
  <body>
    <article>
      <h1>
        <a href="https://www.bultannews.com/fa/news/640302/%D8%A8%D8%B1%D9%86%D8%AF%D9%87-%D9%88%D8%A7%D9%82%D8%B9%DB%8C-%D9%BE%DB%8C%D9%85%D8%A7%D9%86-%D9%86%D9%81%D8%AA%DB%8C-%D8%A7%D9%88%D9%BE%DA%A9-%D9%BE%D9%84%D8%A7%D8%B3">برنده واقعی پیمان نفتی اوپک پلاس</a>
      </h1>
      <h2>برآورد آژانس بین‌المللی انرژی نشان می‌دهد روسیه امسال از پیمان کاهش تولید نفت، پول بیشتری نسبت به عربستان سعودی به دست آورده است.</h2>
      <address><time datetime="2019-11-16T13:43:00+00:00">16 Nov 2019, 13:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عربستان سعودی و روسیه که سران <b>ائتلاف اوپک</b> هستند، از ژانویه سال ۲۰۱۷ محدودیت عرضه نفت را با هدف تقویت<b> قیمت ها</b> هدایت کرده‌اند.</p>
      <p>توافق فعلی محدودیت عرضه در مارس سال ۲۰۲۰ به پایان می‌رسد و در آستانه نشست اوپک پلاس که در هفته اول دسامبر برگزار می‌شود، گمانه‌زنی‌هایی درباره سرنوشت این پیمان مطرح شده و این پرسش وجود دارد که چگونه اوپک پلاس در سال میلادی آینده باید به تلاش‌های مدیریت بازار نفت ادامه دهد.</p>
      <p>عربستان سعودی با پایبندی بیش از حد به توافق کاهش تولید به میزان ۴۰۰ هزار بشکه در روز در ماه‌های اخیر، مشتاق بود که به عنوان الگویی برای سایر تولیدکنندگان عمل کند و تنها در سپتامبر به دلیل حملات هوایی به تاسیسات نفتی این کشور، تولیدش سقوط چشمگیری پیدا کرد.</p>
      <p>از سوی دیگر روسیه برای عمل به تعهداتش به کندی عمل کرده و در ماه‌های اخیر اندکی بالاتر از سهمیه تعیین شده، تولید کرده است و با وجود وعده‌هایی که داده بود تولیدش در اکتبر باز هم به هدف تعیین نشده نرسید.</p>
      <p>اما پایبندی ناکامل روسیه باعث شد در مقایسه با عربستان سعودی، پول بیشتری از فروش نفت خام کسب کند و این مسئله، وضعیت حساسی که اوپک در صورت عدم همراهی روسیه در آن قرار می‌گیرد را بارز می‌کند.</p>
      <p>بر اساس گزارش بلومبرگ، طبق برآورد آژانس بین‌المللی انرژی، درآمد نفتی ناخالص روسیه امسال به طور میانگین ۶۷۰ میلیون دلار در روز بوده که ۱۷۰ میلیون دلار بالاتر از سه ماهه چهارم سال ۲۰۱۶ درست پیش از آغاز برنامه کاهش تولید اوپک پلاس بوده است. عربستان سعودی که تولیدش را در ماه‌های اخیر بیش از ۷۰۰ هزار بشکه در روز کاهش داده است، امسال به طور میانگین ۶۳۰ میلیون دلار در روز درآمد نفتی ناخالص داشته است که ۱۲۵ میلیون دلار بالاتر از درآمد این کشور در سه ماهه چهارم سال ۲۰۱۶ است.</p>
      <p>در حالی که عربستان سعودی در آستانه عرضه اولیه عمومی سهام شرکت آرامکو، به قیمتهای بالاتر نفت نیاز دارد اما شرکتهای روسی شامل روس‌نفت و لوک اویل از توافق نفتی اوپک پلاس انتقاد کرده و استدلال کرده‌اند که این محدودیت عرضه سهم بازار بیشتری به نفت شیل آمریکا بخشیده و مانع اجرای طرحهای توسعه تولید شرکتهای روسی شده است.</p>
      <p>افزایش صادرات نفت روسیه در پنج سال آینده</p>
      <p>در این بین الکساندر نواک، وزیر انرژی روسیه در مقاله‌ای که در مجله روسی زبان انرژی پالیسی منتشر شد، اعلام کرد انتظار می‌رود روسیه صادرات نفت خود را در پنج سال آینده حدود ۴۰۰ تا ۵۰۰ هزار بشکه در روز بالا برده و به ۵.۶ میلیون بشکه در روز برساند.</p>
      <p>به گفته نواک، روسیه نه تنها موقعیت خود را در بازارهای انرژی جهانی حفظ خواهد کرد بلکه صادرات نفت خام خود را به میزان ۵۰۰ هزار بشکه در روز بالا خواهد برد. مجموع صادرات نفت روسیه در مدت پنج سال ممکن است به ۲۸۰ میلیون تن یا ۵.۶۲ میلیون بشکه در روز رشد کند.</p>
      <p>بر اساس گزارش خبرگزاری تاس، صادرات نفت خام روسیه در سال ۲۰۱۸ به میزان ۲.۹ درصد رشد کرد و به ۲۶۰ میلیون تن یا ۵.۲۲ میلیون بشکه در روز رسید.</p>
      <p>روسیه بخش بزرگی از تولید نفت خام خود را عمدتا به اروپا صادر می‌کند اما چین نیز در سالهای اخیر و با رشد تقاضای داخلی به خرید بزرگ نفت روسیه تبدیل شده است. چین بزرگترین خریدار نفت روسیه در خارج از اروپا است و روسیه در سال ۲۰۱۶ با پیشی گرفتن از عربستان سعودی بزرگترین صادرکننده نفت به چین شد و این برتری را تا دو سال بعد حفظ کرد اما عربستان سعودی اخیرا برتری خود را دوباره بازیافته و در سپتامبر بزرگترین صادرکننده نفت به چین شد.</p>
    </article>
  </body>
</html>