<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621807/%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%84%D8%A7%D8%AD-%D8%B7%D9%84%D8%A8-%D8%A8%D9%87-%D9%85%D9%86%D8%AA%D9%82%D8%AF%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88%D9%82%D8%AA%DB%8C-%DB%8C%D8%A7%D8%B1%D8%A7%D9%86%D9%87-%D9%BE%D8%B1%D8%AF%D8%A7%D8%AE%D8%AA-%D8%B4%D8%AF-%DA%AF%D9%81%D8%AA%DB%8C%D8%AF-%D8%A8%DA%AF%D8%B0%D8%A7%D8%B1%DB%8C%D8%AF-%D9%84%D8%A7%DB%8C-%D9%82%D8%B1%D8%A2%D9%86-%D9%88-%D8%AE%D8%B1%D8%AC-%D9%86%DA%A9%D9%86%DB%8C%D8%AF-%D8%A7%D9%84%D8%A7%D9%86-%D9%87%D9%85-%D9%BE%D8%A7%DB%8C-%DA%A9%D8%A7%D8%B1-%D8%A8%D8%A7%D8%B4%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T13:33:00+00:00"/>
    <meta property="og:title" content="نماینده اصلاح طلب به منتقدان افزایش قیمت بنزین: وقتی یارانه پرداخت شد گفتید بگذارید لای قرآن و خرج نکنید، الان هم پای کار باشید"/>
    <meta property="og:description" content="میرزایی نیکو گفت: از یک طرف قیمت‌ها بالا می‌رود از طرف دیگر اقتصاد مقاومتی مطرح می‌شود! از سوی دیگر هم در تریبون نماز جمعه عنوان می‌شود دولت تمامی این کارها را انجام داده است در حالی که دولت مجری مصوبات است."/>
  </head>
  <body>
    <article>
      <h1>نماینده اصلاح طلب به منتقدان افزایش قیمت بنزین: وقتی یارانه پرداخت شد گفتید بگذارید لای قرآن و خرج نکنید، الان هم پای کار باشید</h1>
      <address>
        <time datetime="2019-11-16T13:33:00+00:00">16 Nov 2019, 13:33</time>
      </address>
      <p>
        <i>میرزایی نیکو گفت: از یک طرف قیمت‌ها بالا می‌رود از طرف دیگر اقتصاد مقاومتی مطرح می‌شود! از سوی دیگر هم در تریبون نماز جمعه عنوان می‌شود دولت تمامی این کارها را انجام داده است در حالی که دولت مجری مصوبات است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>قاسم میرزایی‌نیکو، نماینده مردم دماوند در مجلس شورای اسلامی درباره اصلاح قیمت و سهمیه‌بندی بنزین با بیان اینکه وکلای ملت با این افزایش قیمت مخالف هستند، گفت: بیست مهر یک جلسه غیرعلنی در مجلس برای تصمیم‌گیری درباره بنزین صورت گرفت و پیشنهاداتی هم مطرح شد، نمایندگان با یک رأی استمزاجی مخالفت خود را اعلام و بیان کردند تا شب عید برای این کار دست نگه داشته شود. تصمیم جدی اصلاح قیمت بنزین توسط رهبری و سران نظام گرفته شده است.</p>
      <p>وی با اشاره به این که مجلس روز یکشنبه یک جلسه غیرعلنی درباره افزایش قیمت بنزین خواهد داشت،‌ بیان کرد: وکلای ملت به دنبال طرح‌های دو و سه فوریتی برای ملغی کردن این مصوبه هستند. اعضای کمیسیون امنیت ملی هم صحبت‌هایی را در این خصوص مطرح کردند.</p>
      <p>این نماینده مجلس شورای اسلامی در ادامه با اشاره به اینکه در جلسه غیرعلنی فردا مشخص می‌شود مخالفان و موافقان چه کسانی هستند و مسائل به کدام سو می‌رود، اظهار کرد: هنگامی مجمع می‌گوید ما در جریان نبودیم،‌ از قول آقای رئیسی یک چیزی توئیت و بعد تکذیب می‌شود و پیامک‌ها به گونه‌ای سامان دهی می‌شود که دولت در حال انجام دادن خطای بزرگی است مشخص است اقداماتی در حال انجام است که باید تکلیف‌شان هرچه زودتر مشخص شود.</p>
      <p>وی درباره این که گفته‌ می‌شود رفتار برخی از نمایندگان در مخالفت با این سهمیه‌بندی انتخاباتی است تا دغدغه مردم، گفت: نظر مردم از انتخابات و تسویه حساب‌های شخصی بسیار مهم‌تر است. درست است که بنزین باید گران می‌شد اما این اتفاق باید به صورت سالیانه صورت می‌گرفت. اتخاذ چنین تصمیمی در این وضعیت اقتصادی باید کارشناسی می‌شد. در حال حاضر هم فکر نکنید که به خاطر رحم به مردم این کار صورت گرفته است زیرا یک برابر آن‌چه به دست می‌آید به دهک‌های پائین داده می‌شود مابقی باید به زخم‌های دیگر زده شود.</p>
      <p>این عضو فراکسیون امید یادآور شد: پیش از گرانی ما روزی ۹۰ هزار میلیارد تومان مصرف بنزین داشتیم که در ماه این رقم ۲۷۰ هزار میلیارد تومان می‌شود حال این رقم سه برابر شده است. هنگامی که مخارج و هزینه‌ها مشخص می‌شود مشاهده می‌کنید یک سوم آنچه به دست آمده هزینه می‌شود اما بقیه‌اش چه می‌شود؟ معتقدم باید این حساب و کتاب‌ها روشن شود.</p>
      <p>وی ادامه داد: از یک طرف قیمت‌ها بالا می‌رود از طرف دیگر اقتصاد مقاومتی مطرح می‌شود! از سوی دیگر هم در تریبون نماز جمعه عنوان می‌شود دولت تمامی این کارها را انجام داده است در حالی که دولت مجری مصوبات است. امروز سه دهک بالا ۱۶ برابر دهک‌های پائین بنزین مصرف می‌کنند و این اختلافات وحشتناک است. باید مثل زمانی که یارانه‌ها پرداخت شد و همه آمدند و گفتند بگذارید لای قرآن و خرج نکنید این پول امام زمان است امروز همه باید پای کار باشند نه اینکه بیایند و بگویند دولت پاسخگو باشند.</p>
    </article>
  </body>
</html>