<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89786"/>
    <meta property="og:site_name" content="Denník politika"/>
    <meta property="article:published_time" content="2019-11-16T13:35:10+00:00"/>
    <meta property="og:title" content="Štvorbodový zápase bol pre Tatara novinkou, do prvého útoku sa dostal po „hite“ na Drouina"/>
    <meta property="og:description" content="16.11.2019 (Webnoviny.sk) – Tomáš Tatar dosiaľ jedenásťkrát odohral v NHL zápas s tromi kanadskými bodmi. Štyri body v jednom zápase je však pre 28-ročného rodáka z Ilavy vítaná novinka. Tatar sa výrazne pričinil o piatkový triumf Montrealu na ľade Washingtonu (5:2), keď bol pri štyroch góloch svojho tímu. K trom asistenciám z druhej tretiny pridal v závere gól do prázdnej bránky."/>
  </head>
  <body>
    <article>
      <h1>Štvorbodový zápase bol pre Tatara novinkou, do prvého útoku sa dostal po „hite“ na Drouina</h1>
      <address><time datetime="2019-11-16T13:35:10+00:00">16 Nov 2019, 13:35</time> by <a rel="author">Webnoviny</a></address>
      <p>16.11.2019 (Webnoviny.sk) – Tomáš Tatar dosiaľ jedenásťkrát odohral v NHL zápas s tromi kanadskými bodmi. Štyri body v jednom zápase je však pre 28-ročného rodáka z Ilavy vítaná novinka. Tatar sa výrazne pričinil o piatkový triumf Montrealu na ľade Washingtonu (5:2), keď bol pri štyroch góloch svojho tímu. K trom asistenciám z druhej tretiny pridal v závere gól do prázdnej bránky.</p>
      <p>„<i>Bola to zábava počas celého zápasu, lebo nám išla hra. Washington má silné mužstvo a bolo pekné vidieť, že ich vieme zdolať</i>,“ vravel Tomáš Tatar, cituje ho aj portál denníka Montreal Gazette.</p>
      <h3>Drouina atakoval Ovečkin</h3>
      <p>Tatar začal zápas v treťom útoku hostí po boku nováčika Nicka Suzukiho a Artturiho Lehkonena. V prvom útoku ho nahradil Jonathan Drouin, avšak práve tento hráč sa v 25. min stal obeťou nájazdu a tvrdého ataku Alexandra Ovečkina.</p>
      <p>Po tomto „<i>hite</i>“ odišiel Drouin otrasený z ľadu a na jeho miesto sa späť do elitnej formácie posunul Tatar. Ani nie dve minúty po tejto vynútenej zmene Montreal otvoril skóre, keď Tatar našiel pred bránkou voľného Philipa Danaulta.</p>
      <p>Potom prišli aj ďalšie tri góly Canadiens ešte do konca druhej tretiny a na dvoch z nich mal podpis aj slovenský krídelník. „<i>Spojenie medzi nami v útoku tam zostalo. Je fajn, že sme vyhrali pre Drouina</i>,“ podotkol Tatar.</p>
      <h3>Tatar nazbieral v jednom zápase tri asistencie</h3>
      <p>Tréner Montrealu Claude Julien bol veľmi spokojný s výkonom svojho tímu, ktorý uštedril najlepšiemu tímu súťaže prvú prehru v riadnom hracom čase po 13 zápasoch. Na adresu Drouina, ktorý mal podozrenie na otras mozgu, ale v tretej tretine sa vrátil na ľad, úsmevne podotkol: „<i>Uvažoval som nad tým, že ho nechám v šatni, keď sa nám bez neho tak darilo. Akonáhle odišiel, začali sme strieľať góly. Nakoniec som sa ho spýtal, či môže hrať a odpoveď bola kladná</i>.“</p>
      <p>Washington prehral prvýkrát po 60 minútach od 14. októbra, ale Montreal má z posledných deviatich duelov sedem víťazstiev. Canadiens sú na štvrtej priečke vo Východnej konferencie s mankom 7 bodov na Capitals. „<i>Možno súper povie, že hral najhoršie za posledný mesiac, ale mňa to nezaujíma. Pre mňa je dôležité, že my sme hrali dobre. A chceme v tom naďalej pokračova</i>ť,“ zhodnotil Julien.</p>
      <p>Tatar sa dostal na 19 kanadských bodov (7+12) z rovnakého počtu zápasov. Špecializovaný portál slovaknhl.sk pripomenul, že Tatar sa stal v tejto sezóne prvým hráčom Canadiens, ktorý nazbieral v jednom zápase tri asistencie. Vďaka tomu sa 28-ročný Dubničan vyšvihol na 29. miesto kanadského bodovania v celej súťaži. Viac bodov získalo v tomto súťažnom ročníku NHL len 21 hráčov. Hráč s číslom 90 na drese bodoval v posledných troch zápasoch po sebe a z ostatných siedmich si odniesol 10 bodov.</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/stvorbodovy-zapase-bol-pre-tatara-novinkou-do-prveho-utoku-sa-dostal-po-hite-na-drouina/"><u>Štvorbodový zápase bol pre Tatara novinkou, do prvého útoku sa dostal po „hite“ na Drouina</u></a> © SITA Všetky práva vyhradené.</p>
    </article>
  </body>
</html>