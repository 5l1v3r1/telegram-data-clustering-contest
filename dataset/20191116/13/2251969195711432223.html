<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/scontro-tra-auto-e-cinghiale-ferita-una-28enne/1325776/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T13:52:12+00:00"/>
    <meta property="og:title" content="Scontro tra auto e cinghiale, ferita una 28enne"/>
    <meta property="og:description" content="PIEVE TORINA - La ragazza è stata soccorsa dopo l'impatto della sua vettura con l'animale selvatico. E' stata portata in ospedale. Coldiretti: «Situazione fuori controllo»"/>
  </head>
  <body>
    <article>
      <h1>Scontro tra auto e cinghiale, ferita una 28enne</h1>
      <h2>PIEVE TORINA - La ragazza è stata soccorsa dopo l'impatto della sua vettura con l'animale selvatico. E' stata portata in ospedale. Coldiretti: «Situazione fuori controllo»</h2>
      <address><time datetime="2019-11-16T13:52:12+00:00">16 Nov 2019, 13:52</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Fscontro-tra-auto-e-cinghiale-ferita-una-28enne%2F1325776%2F">Condividi412</a><a href="https://twitter.com/intent/tweet?text=Scontro+tra+auto+e+cinghiale%2C++ferita+una+28enne&amp;url=https%3A%2F%2Fwww.cronachemaceratesi.it%2F2019%2F11%2F16%2Fscontro-tra-auto-e-cinghiale-ferita-una-28enne%2F1325776%2F">Tweet</a>Email412 Condivisioni</p>
      <p> </p>
      <p>
        <b>Incidente a causa di un cinghiale a Pieve Torina, l’animale è sbucato dalla boscaglia mentre passava un’auto. E’ successo intorno alle 13 di oggi. In quel momento una ragazza di 28 anni, al volante della sua auto, stava percorrendo la provinciale verso Visso. Mentre attraversava la frazione di Piè Casavecchia un cinghiale le ha attraversato la strada e la 28enne non ha fatto in tempo ad evitare l’impatto finendo contro l’animale.</b>
      </p>
      <p>La ragazza è stata soccorsa dal 118 e portata in ospedale in via precauzionale. L’incidente è avvenuto in un tratto di strada dove, dice la Coldiretti «incontri di quel tipo sono quasi quotidiani». «Oltre ai danni alle colture che denunciamo da anni, oltre al fatto di non poter scegliere quali colture mettere a dimora – denuncia Francesco Fucili, presidente di Coldiretti Macerata – per chi vive nell’entroterra c’è anche questo rischio: nel migliore dei casi, quando non si tratta di incolumità personale, bisogna mettere in conto dei soldi per riparare o acquistare, a seconda dell’entità dei danni, i mezzi. L’equilibrio è saltato da tempo e per tornare ad avere il controllo della situazione occorre mettere in atto tutti gli strumenti ordinari e straordinari per abbassare il numero di capi, anche tramite abbattimenti». Proprio per chiedere un intervento delle istituzioni, Coldiretti ha manifestato lo scorso 7 novembre davanti a Montecitorio a Roma.</p>
    </article>
  </body>
</html>