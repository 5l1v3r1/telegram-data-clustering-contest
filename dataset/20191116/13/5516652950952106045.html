<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425953/paratash-prothesmias-dyo-xronia-gia-exoflhsh-asfalistikwn-eisforwn-sthn-easd"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T13:00:02+00:00"/>
    <meta property="og:title" content="Παράταση προθεσμίας δύο χρόνια για εξόφληση ασφαλιστικών εισφορών στην ΕΑΣΔ"/>
    <meta property="og:description" content="Στο εδώλιο του Μονομελούς Πλημμελειοδικείου Ρόδου με την αυτόφωρη διαδικασία, βρέθηκε χθες πρώην πρόεδρος της ΕΑΣΔ κατηγορούμενος για μη καταβολή ασφαλιστικών εισφορών στην Ένωση."/>
  </head>
  <body>
    <article>
      <h1>Παράταση προθεσμίας δύο χρόνια για εξόφληση ασφαλιστικών εισφορών στην ΕΑΣΔ</h1>
      <address>
        <time datetime="2019-11-16T13:00:02+00:00">16 Nov 2019, 13:00</time>
      </address>
      <p>
        <b>Στο εδώλιο του Μονομελούς Πλημμελειοδικείου Ρόδου με την αυτόφωρη διαδικασία, βρέθηκε χθες πρώην πρόεδρος της ΕΑΣΔ κατηγορούμενος για μη καταβολή ασφαλιστικών εισφορών στην Ένωση.</b>
      </p>
      <p>Συγκεκριμένα, ο 60χρονος έχει ήδη καταδικαστεί για διάφορες τέτοιου είδους υποθέσεις, για τις οποίες με αίτημα που κατέθεσε διά του δικηγόρου του κ. Μηνά Τσέρκη, εξεδόθη από το ίδιο δικαστήριο (Μονομελές Πλημμελειοδικείο Ρόδου) απόφαση με την οποία του επιβλήθηκε κατά συγχώνευση συνολική ποινή φυλάκισης 96 μηνών και συνολική χρηματική ποινή 17.500 ευρώ.</p>
      <p>Μάλιστα το 2016 το δικαστήριο με απόφασή του, χορήγησε στον 60χρονο προθεσμία δύο ετών για την εξόφληση της ποινής αρχής γενομένης από το Νοέμβριο του 2016. Όπως τόνισε ενώπιον του δικαστηρίου χθες ο κ. Τσέρκης η χρονική αυτή περίοδος «χάριτος» που δόθηκε στον 60χρονο πέρασε άπρακτη.</p>
      <p>Οι ποινές που απαρτίζουν την άνω συνολική ποινή προέρχονται από οφειλές ασφαλιστικών εισφορών της Ένωσης Γεωργικών Συνεταιρισμών Δωδεκανήσου, στην οποία υπηρέτησε ο 60χρονος (αμισθί) ως πρόεδρος του Δ.Σ. της.</p>
      <p>Μετά την απόφαση του δικαστηρίου το 2016, με την οποία χορηγήθηκε στον 60χρονο προθεσμία δύο (2) ετών για την εξόφληση της ποινής, μεσολάβησαν γεγονότα που ουσιωδώς άλλαξαν την οικονομική κατάσταση τόσο του 60χρονου, όσο και της ΕΑΣΔ και συγκεκριμένα, επιβλήθηκαν (με επιδόσεις άυλων κατασχετηρίων, χωρίς καν να επιδοθούν σε αυτούς κατά τις νέες διατάξεις του ΚΕΔΕ) κατασχέσεις σε βάρος τους, εις χείρας όλων των τραπεζικών ιδρυμάτων της χώρας, με αποτέλεσμα να έχουνε οδηγηθεί σε οικονομική ασφυξία, τόσο ο 60χρονος προσωπικά, όσο και η πραγματική υπόχρεος ΕΑΣΔ.</p>
      <p>Επειδή με την υπ’ αρ. 113.560/12.10.2018 αίτησή του η υπόχρεος ΕΑΣΔ υπήχθη στις διατάξεις του ν.4469/2017, η οποία ήδη σήμερα βρίσκεται σε προχωρημένο στάδιο σε ό,τι αφορά τις διαδικασίες της, χωρίς όμως να έχουν ολοκληρωθεί και έτσι απαιτείται περαιτέρω χρονικό περιθώριο.</p>
      <p>Για το λόγο αυτό και ζήτησαν από το δικαστήριο να χορηγήσει επιπλέον προθεσμία δύο (2) ετών προκειμένου με την ολοκλήρωση της ένταξης της ΕΑΣΔ στον ν. 4469/2019, να αποδεσμευθούν οι τραπεζικοί λογαριασμοί, τόσο του 60χρονου, όσο και της ΕΑΣΔ, ώστε να μπορέσει ο πρώην πρόεδρος να αποπληρωθεί η υποχρέωσή του για την εξόφληση της ποινής. Το δικαστήριο έκανε δεκτό το αίτημα του 60χρονου και του χορήγησε άλλα δύο χρόνια προθεσμία για την εξόφληση των ποινών του.</p>
      <p>Στο διάστημα αυτό, ο πρώην πρόεδρος εκτιμά ότι θα ολοκληρωθεί η όλη διαδικασία, θα αποδεσμευτούν οι λογαριασμοί του και έτσι θα μπορέσει να ρυθμίσει και την υπόθεσή του αυτή.</p>
    </article>
  </body>
</html>