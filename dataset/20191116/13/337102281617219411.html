<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B7%D8%B1%D8%AD-%D8%AF%D9%88%D9%81%D9%88%D8%B1%DB%8C%D8%AA%DB%8C-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%AA%D9%88%D9%82%D9%81-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-20191116/%D8%A7%D9%82%D8%AA%D8%B5%D8%A7%D8%AF"/>
    <meta property="og:site_name" content="RFI"/>
    <meta property="article:published_time" content="2019-11-16T13:50:40+00:00"/>
    <meta property="og:title" content="طرح دوفوریتی تعدادی از نمایندگان مجلس ایران برای توقف افزایش قیمت بنزین"/>
    <meta property="og:description" content="یک عضو فراکسیون امید مجلس شورای اسلامی از طرح دوفوریتی این فراکسیون برای توقف افزایش قیمت بنزین خبر داد."/>
  </head>
  <body>
    <article>
      <h1>طرح دوفوریتی تعدادی از نمایندگان مجلس ایران برای توقف افزایش قیمت بنزین</h1>
      <address>
        <time datetime="2019-11-16T13:50:40+00:00">16 Nov 2019, 13:50</time>
      </address>
      <p>
        <b>یک عضو فراکسیون امید مجلس شورای اسلامی از طرح دوفوریتی این فراکسیون برای توقف افزایش قیمت بنزین خبر داد.</b>
      </p>
      <p>علی‌اکبر یوسف‌نژاد، عضو هیأت رئیسه مجلس شورای اسلامی، روز شنبه در گفت‌وگو با ایلنا، درباره اقدامات مجلس شورای اسلامی در واکنش به مصوبه سران قوا مبنی بر افزایش قیمت بنزین گفت: «لیست امید در خصوص افزایش قیمت بنزین یک طرح دو فوریتی را فردا به مجلس ارائه خواهد کرد و عنوان می‌کنیم که ما خواهان آن هستیم که طرح فعلی متوقف شود.»</p>
      <p>او ادامه داد: «در این طرح عنوان کرده‌ایم که قیمت بنزین باید به حالت قبل خود بازگردد و هرگونه افزایش قیمت هم باید با موافقت مجلس و نمایندگان اعمال شود.»</p>
      <p>پروانه سلحشوری، یکی از نمایندگان مجلس نیز در توئیتر نوشت: «از وقتی بنزین گران شده، مردم در تماس‌های مکرر ابراز نگرانی می‌کنند.»</p>
      <p>او ادامه داد: «هموطنان عزیز، مدت‌هاست مجلس در رأس امور نیست. این موضوع در جلسه سران سه قوه تصمیم‌گیری شده. همین یک رکن دموکراسی را نیم‌بند داشتیم که فاتحه آن هم خوانده شد. مجلس بعدی را تعطیل کنید، خودش اقتصاد مقاومتی‌ است.»</p>
      <p>همزمان برخی از مراجع تقلید ایران نیز خواستار توقف افزایش بنزین شده‌اند.</p>
      <p>در حالی که اعتراضات علیه گران شدن شدید و ناگهانی بنزین در شهرهای مختلف ایران همچنان ادامه دارد و این اعتراضات یک کشته برجای گذاشته، دولت ایران از این تصمیم خود دفاع کرده است.</p>
      <p>علی ربیعی، سخنگوی دولت جمهوری اسلامی ایران، روز شنبه گفت: «سران قوا از تلاش وزیر کشور برای اجرای طرح افزایش قیمت بنزین تشکر کردند.»</p>
    </article>
  </body>
</html>