<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/zdaj-gre-zares-prijatelji-se-vracajo-243453"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T13:00:00+00:00"/>
    <meta property="og:title" content="Zdaj gre zares: Prijatelji se vračajo!"/>
    <meta property="og:description" content="Očitno so pritiski oboževalcev (in apetiti ustvarjalcev, televizijskih mrež in pretočnih platform) vendarle obrodili sadove. Prijatelji se, vse kaže, vračajo, a v kakšnem formatu se bodo predst..."/>
  </head>
  <body>
    <article>
      <h1>Zdaj gre zares: Prijatelji se vračajo!</h1>
      <h2>Pri HBO Max so neomajni, slovita zasedba bo del njihovega programa. Sodeluje vseh šest igralcev: se obeta nekaj novih epizod ali celo film?</h2>
      <address><time datetime="2019-11-16T13:00:00+00:00">16 Nov 2019, 13:00</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1646250.jpg"/>
          <figcaption>Zadnje čase se pogosto družijo.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1646251.jpg"/>
          <figcaption>Po 25 letih so še vedno neizmerno priljubljeni.</figcaption>
        </figure>
      </slideshow>
      <p>Očitno so pritiski oboževalcev (in apetiti ustvarjalcev, televizijskih mrež in pretočnih platform) vendarle obrodili sadove. Prijatelji se, vse kaže, vračajo, a v kakšnem formatu se bodo predstavili občinstvu, še ni jasno.</p>
      <blockquote>Prijatelji se že dolgo ogrevajo za nov projekt.</blockquote>
      <p>Za zdaj so še najbolj odločni in jasni pri HBO Max, novem ponudniku zabavnih vsebin, ki je že napovedal vrnitev kultne šesterice in potrdil, da pri projektu sodelujejo prav vsi, torej <b>Jennifer Aniston</b>, <b>Courteney Cox</b>, <b>Lisa Kudrow</b>, <b>Matt LeBlanc</b>, <b>Matthew Perry </b>in <b>David Schwimmer</b>, in to pod taktirko nekdanjih šefov, <b>Davida Crana </b>in <b>Marte Kauffman</b>. Kdaj naj bi se sloviti Prijatelji znova prikazali na malih zaslonih, seveda kot nepozabni junaki Rachel, Monica, Phoebe, Joey, Chandler in Ross, še ni znano, po koncu uradnih pogajanj bo sledilo usklajevanje urnikov zdaj že velikih zvezdnikov, ki so tudi po koncu serije dosegli zavidljive uspehe in svoj talent in ambicije uresničili tudi v drugačnih vlogah. Predvsem Anistonova se je izkazala kot ena najuspešnejših hollywoodskih igralk z zavidljivim seznamom uspešnih filmov, pa tudi njeni prijateljici Lisa in Courteney sta potrdili svojo nadarjenost pri številnih drugih projektih; Schwimmer se je preizkusil še kot režiser in scenarist, Perry je navdušil kot gledališki igralec in pisec, LeBlanc pa je požel odlične kritike občinstva kot voditelj priljubljene avtomobilistične oddaje Top Gear.</p>
      <h3>Mogoče bodo posneli film</h3>
      <p>A vendarle pravih prijateljev ne pozabiš nikoli, se zdaj muza slovita zasedba; šesterica je vsa leta ohranjala stike in se v zasebnem življenju pogosto družila, zadnje čase pa so se sestajali kar redno in oboževalce dražili z veselimi fotografskimi utrinki. Da se premišljeno ogrevajo za nove izzive, morda potrjuje odločitev Anistonove, da si ustvari profil na instagramu (ki je, mimogrede, podrl že številne rekorde), nekaj mesecev prej je to storila Coxova. Da ima serija, če se bo – v katerem koli formatu – resnično vrnila na male zaslone, zagotovljeno občinstvo, ne dvomi nihče, sploh ob letošnjem vnovičnem dvigu priljubljenosti ob 25. jubileju serije, Anistonova pa je med nedavnim gostovanjem v pogovorni oddaji pri <b>Ellen DeGeneres </b>celo namignila, da bi lahko Prijatelji posneli celo film. Kakor koli že, nanizanka Prijatelji z Netflixa prestopa na HBO Max s petletno pogodbo, vredno kar 386 milijonov evrov, prav predstavniki potrošnikov pri WarnerMedii, ki nadzoruje platformo, pa so zaslužni za obuditev zasedbe tudi z novim izdelkom, ki bo po njihovem odlično kronal ponujene vsebine.</p>
      <figure>
        <img src="https://www.slovenskenovice.si/images/slike/2019/10/28/1646251.jpg"/>
        <figcaption>Po 25 letih so še vedno neizmerno priljubljeni.</figcaption>
      </figure>
      <blockquote>386<br/>milijonov je vredna petletna pogodba z HBO Max.</blockquote>
    </article>
  </body>
</html>