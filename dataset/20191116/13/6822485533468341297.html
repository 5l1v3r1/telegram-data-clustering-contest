<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825102.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T13:55:00+00:00"/>
    <meta property="og:title" content="افتتاح ۴ ایستگاه متروی تهران تا پایان آذر"/>
    <meta property="og:description" content="به گزارش فارس،‌ علی امام درباره ساماندهی فضای تردد در مترو برای افراد کم‌توان و معلول اظهارداشت: از 4 سال پیش تاکنون تلاش شرکت مترو بر این بوده است که تمامی ایستگاه‌ها همراه با پله‌برقی افتتاح شود."/>
  </head>
  <body>
    <article>
      <h1>افتتاح ۴ ایستگاه متروی تهران تا پایان آذر</h1>
      <address>
        <time datetime="2019-11-16T13:55:00+00:00">16 Nov 2019, 13:55</time>
      </address>
      <p>مدیرعامل شرکت راه‌آهن شهری تهران از افتتاح ۴ ایستگاه مترو تا پایان آذر خبر داد.</p>
      <p>به گزارش فارس،‌ علی امام درباره ساماندهی فضای تردد در مترو برای افراد کم‌توان و معلول اظهارداشت: از 4 سال پیش تاکنون تلاش شرکت مترو بر این بوده است که تمامی ایستگاه‌ها همراه با پله‌برقی افتتاح شود.</p>
      <p>وی با اشاره به در نظر گرفتن تعبیه آسانسور در طرح‌های کلی مترو و نیز کمکی که در جابه‌جایی افراد کم‌توان و معلول دارد، عنوان کرد: باوجودآنکه در سال‌های گذشته نصب آسانسور در ایستگاه‌ها، جزء اولویت‌های آخر برای ساخت مترو بوده است اما از سال جاری مقررشده است تمام ایستگاه‌هایی که افتتاح می‌شود همراه با آسانسور باشد.</p>
      <p>امام افزود: با توجه به اینکه یک ایستگاه مترو پس از تکمیل باید به مردم خدمات‌رسانی کند، برای ایستگاه‌هایی که آسانسور آن‌ها تأمین نشده مهلتی را در نظر گرفته‌ایم تا درنهایت ۳ ماه پس از افتتاح، آسانسور آن‌ها تأمین شود.</p>
      <p>مدیرعامل شرکت راه‌آهن شهری تهران و حومه (مترو) همچنین در ارتباط با خطوطی که در سال‌های گذشته به بهره‌برداری رسیده‌اند، گفت: مراحل نهایی مناقصه 196 آسانسور انجام‌شده تا پس از تهیه برای خطوط قدیمی به‌ویژه خطوط ۳ و ۴ نصب و راه‌اندازی شود.</p>
      <p>امام در ادامه عنوان کرد: در فاز اول 49 آسانسور و پس از آن به‌تدریج 147 آسانسور باقیمانده نصب و بهره‌برداری می‌شود.</p>
      <p>وی با تأکید بر این‌که پایتخت راه درازی تا مناسب‌سازی کامل برای معلولان و افراد کم‌توان دارد، خاطرنشان کرد: مترو نیز از این قاعده مستثنا نیست. به همین دلیل سیستم اصلاح، بازبینی و تکمیل در حوزه مناسب‌سازی مترو برای معلولان و افراد کم‌توان توسط شرکت راه‌آهن شهری تهران و حومه (مترو) همواره فعال است.</p>
      <p>مدیرعامل شرکت راه‌آهن شهری تهران و حومه (مترو) اعلام کرد: ایستگاه‌های مولوی، بسیج، محمدیه و دولت‌آباد تا پایان آذر جاری و ایستگاه بعثت تا نیمه اول دی  به آسانسور مجهز خواهند شد. همچنین بهره‌برداری از پله‌برقی ورودی جنوبی ایستگاه شادمان نیز تا نیمه اول آذر انجام می‌شود.</p>
    </article>
  </body>
</html>