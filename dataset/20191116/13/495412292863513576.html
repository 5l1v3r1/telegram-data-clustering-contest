<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/risultati-qualificazioni-europei-2020-diretta-gol-live-score-oggi-16-novembre/1948782/"/>
    <meta property="og:site_name" content="IlSussidiario"/>
    <meta property="article:published_time" content="2019-11-16T13:51:54+00:00"/>
    <meta property="og:title" content="RISULTATI QUALIFICAZIONI EUROPEI 2020, CLASSIFICA/ Diretta gol: si gioca a Cipro!"/>
    <meta property="og:description" content="Risultati qualificazioni Europei 2020, diretta gol live score delle partite dei gironi C, E, G, I in programma oggi, sabato 16 novembre (9^ giornata)."/>
  </head>
  <body>
    <article>
      <h1>RISULTATI QUALIFICAZIONI EUROPEI 2020, CLASSIFICA/ Diretta gol: si gioca a Cipro!</h1>
      <h2>Risultati qualificazioni Europei 2020, diretta gol live score delle partite dei gironi C, E, G, I in programma oggi, sabato 16 novembre (9^ giornata)</h2>
      <address><time datetime="2019-11-16T13:51:54+00:00">16 Nov 2019, 13:51</time> by <a rel="author" href="https://www.ilsussidiario.net/autori/mauro-mantegazza/" target="_blank">Mauro Mantegazza</a></address>
      <p>Tutto è pronto per Cipro Scozia, la partita che aprirà il quadro dei <b>risultati</b> delle <b>qualificazioni Europei 2020</b> attesi per oggi. Ne approfittiamo dunque per parlare anche del girone I, che a dire il vero ha già emesso tutti i suoi verdetti: Belgio e Russia lo hanno dominato, conquistando con ampio anticipo la qualificazione per la fase finale. Fra poche ore le due big si affronteranno a San Pietroburgo e capiremo se il Belgio si prenderà il primo posto o se il discorso verrà rimandato all’ultima giornata – può comunque essere importante in ottica sorteggio. Per le altre squadre non c’è più nulla da dire: sappiamo che la Scozia andrà ai playoff di marzo (per i quali contano i risultati della Nations League) mentre Cipro, Kazakistan e San Marino sono già eliminate e senza possibilità pure di passaggio ai playoff. Insomma, a Nicosia non ci sarà nulla in palio, ma sarà il primo assaggio di un sabato che poi entrerà decisamente nel vivo: parola dunque al campo, si gioca! (Aggiornamento di Mauro Mantegazza)</p>
      <h4>MATCH POINT PER L’AUSTRIA</h4>
      <p>Parlando ancora dei <b>risultati</b> delle <b>qualificazioni Europei 2020</b>, ci concentriamo adesso sul girone G, dove onestamente la situazione appare molto più chiara: la Polonia infatti ha già conquistato la qualificazione per la fase finale, mentre il secondo posto dovrebbe andare all’Austria, che con i suoi 16 punti vanta ben cinque lunghezze di vantaggio sul terzetto formato da Macedonia, Slovenia e Israele a quota 11. Il campo centrale stasera sarà dunque lo storico Prater di Vienna, dove i padroni di casa dell’Austria ospiteranno la Macedonia con l’obiettivo naturalmente di chiudere definitivamente i conti, mettendo fuori gioco non soltanto la nazionale balcanica ma pure Slovenia e Israele. Oggi contro il fanalino di coda Lettonia gli sloveni dovrebbero vincere, più complicato il compito per Israele contro la Polonia, ma non c’è alcun dubbio sul fatto che tutto sia ormai nelle mani dell’Austria. (Aggiornamento di Mauro Mantegazza)</p>
      <h4>IL GIRONE DELL’EQUILIBRIO</h4>
      <p>Nella nostra panoramica sui <b>risultati</b> delle <b>qualificazioni Europei 2020</b> è doveroso adesso approfondire la situazione del girone E, perché in questo gruppo ci sono addirittura quattro squadre ancora in corsa per i due posti disponibili alla fase finale. La classifica vede la Croazia al primo posto con 14 punti seguita dall’Ungheria a quota 12, poi la Slovacchia a 10 e pure il Galles ancora in corsa con 8 punti, anche perché proprio Croazia e Ungheria sono le due squadre che devono ancora effettuare il turno di riposo, di conseguenza i vice-campioni del Mondo e i magiari hanno ancora una sola partita da giocare contro le due di Slovacchia e Galles. Oggi il riposo tocca all’Ungheria, mentre sarà l’ultima partita della Croazia, in casa contro la Slovacchia: anche un pareggio sarebbe sufficiente a fare festa, ma attenzione perché un colpaccio della Slovacchia rimescolerebbe tutto e martedì i croati dipenderebbero dai risultati altrui. Il Galles invece va in Azerbaigian (unica squadra del girone già fuori dai giochi) con un solo obiettivo: ai Dragoni infatti serve solo la vittoria per rimanere ancora in corsa. (Aggiornamento di Mauro Mantegazza)</p>
      <h4>RISULTATI QUALIFICAZIONI EUROPEI 2020: LE PARTITE DI OGGI</h4>
      <p>Oggi sabato 16 novembre attendiamo altri <b>risultati qualificazioni Europei 2020</b>: il ciclo di partite in calendario nel mese di novembre prosegue infatti stasera con la nona giornata anche per i <a href="https://www.ilsussidiario.net/news/risultati-qualificazioni-europei-2020-diretta-gol-live-score-gironi-c-e-g-e-i/1935974/"><b>gironi C, E, G, I</b></a> che sono gli ultimi a scendere in campo in questa finestra che risulterà determinante, visto che nei prossimi giorni avremo anche la decima e ultima giornata. Le partite saranno in totale dieci, allora andiamo a presentare tutti gli appuntamenti odierni con i risultati <b>qualificazioni Europei 2020</b>. Si comincerà già alle ore 15.00 con Cipro Scozia per il girone I; alle ore 18.00 sarà invece la volta di Azerbaigian Galles per il girone E, Slovenia Lettonia nel girone G, San Marino Kazakistan e Russia Belgio per il girone I; le ultime cinque partite infine saranno alle ore 20.45, quando cominceranno Irlanda del Nord Olanda e Germania Bielorussia per il girone C, Croazia Slovacchia per il girone E, Israele Polonia e Austria Macedonia nel girone G.</p>
      <h4>RISULTATI QUALIFICAZIONI EUROPEI 2020: IL GIRONE C</h4>
      <p>Parlando dei ben quattro gironi coinvolti oggi nei <b>risultati qualificazioni Europei 2020</b>, approfondiamo adesso l’analisi del gruppo C, che è molto stuzzicante dal momento che vede coinvolte due big quali <b>Olanda e Germania</b>. La loro vita non è stata facile, perché l’Irlanda del Nord sta dando loro filo da torcere, tuttavia adesso la classifica del girone parla di olandesi e tedeschi appaiati <a href="https://www.ilsussidiario.net/news/diretta-estonia-germania-streaming-video-tv-i-tedeschi-a-tallinn-europei-2020/1935529/">al comando a quota 15 punti</a> mentre l’Irlanda del Nord insegue a quota 12 punti. Facile capire che stasera l’attesa sarà tutta per quello che potrà succedere al Windsor Park di Belfast, dove i nord-irlandesi ospiteranno l’Olanda con la necessità di ottenere una vittoria per firmare l’aggancio che rimanderebbe ogni verdetto all’ultima giornata. D’altro canto l’Olanda ha l’occasione per chiudere i conti già con un turno d’anticipo, così come la Germania che verosimilmente dovrebbe approfittare dello scontro diretto fra le due rivali per chiudere i conti sfruttando l’impegno casalingo contro la Bielorussia.</p>
      <h4>RISULTATI QUALIFICAZIONI EUROPEI 2020, 9^ GIORNATA</h4>
      <p>
        <b>GIRONE C</b>
      </p>
      <p>ore 20.45</p>
      <p>Irlanda del Nord Olanda</p>
      <p>Germania Bielorussia</p>
      <p><b>Classifica</b>: Germania, Olanda 15; Irlanda del Nord 12; Bielorussia 4; Estonia 1.</p>
      <p>
        <b>GIRONE E</b>
      </p>
      <p>ore 18.00</p>
      <p>Azerbaigian Galles</p>
      <p>ore 20.45</p>
      <p>Croazia Slovacchia</p>
      <p><b>Classifica</b>: Croazia 14; Ungheria 12; Slovacchia 10; Galles 8; Azerbaigian 1.</p>
      <p>
        <b>GIRONE G</b>
      </p>
      <p>ore 18.00</p>
      <p>Slovenia Lettonia</p>
      <p>ore 20.45</p>
      <p>Israele Polonia</p>
      <p>Austria Macedonia</p>
      <p><b>Classifica</b>: Polonia 19; Austria 16; Macedonia, Slovenia, Israele 11; Lettonia 0.</p>
      <p>
        <b>GIRONE I</b>
      </p>
      <p>ore 15.00</p>
      <p>Cipro Scozia 0-1</p>
      <p>ore 18.00</p>
      <p>San Marino Kazakistan</p>
      <p>Russia Belgio</p>
      <p><b>Classifica:</b> Belgio 24; Russia 21; Cipro 10; Scozia 9; Kazakistan 7; San Marino 0.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-italia-islanda-under-21-streaming-video-rai-operazione-sorpasso-europei/1948289/"/>
        <a href="https://www.ilsussidiario.net/news/diretta-verona-nk-tabor-sezana-streaming-video-e-tv-lhellas-in-amichevole/1948170/"/>
        <a href="https://www.ilsussidiario.net/news/diretta-fiorentina-entella-streaming-video-tv-amichevole-importante-per-i-viola/1948169/"/>
        <a href="https://www.ilsussidiario.net/news/diretta-formula-1-qualifiche-live-pole-position-e-tempi-gp-brasile-2019/1948897/"/>
        <a href="https://www.ilsussidiario.net/news/diretta-motogp-qualifiche-live-pole-position-e-tempi-gp-valencia-2019/1948917/"/>
        <a href="https://www.ilsussidiario.net/news/griglia-di-partenza-motogp-gp-valencia-2019-la-lotta-per-la-pole-position/1949276/"/>
      </related>
    </article>
  </body>
</html>