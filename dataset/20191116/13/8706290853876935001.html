<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684640/kata-26-dis-evro-meiothikan-eos-to-telos-avgoustou-oi-nees-lixipr"/>
    <meta property="og:site_name" content="enikos.gr"/>
    <meta property="article:published_time" content="2019-11-16T13:17:00+00:00"/>
    <meta property="og:title" content="Κατά 2,6 δισ. ευρώ μειώθηκαν έως το τέλος Αυγούστου οι νέες ληξιπρόθεσμες οφειλές των νοικοκυριών"/>
    <meta property="og:description" content="Σημαντική μείωση κατά 2,6 δισ. ευρώ σημείωσαν οι νέες ληξιπρόθεσμες οφειλές που δημιουργήθηκαν..."/>
  </head>
  <body>
    <article>
      <h1>Κατά 2,6 δισ. ευρώ μειώθηκαν έως το τέλος Αυγούστου οι νέες ληξιπρόθεσμες οφειλές των νοικοκυριών</h1>
      <address>
        <time datetime="2019-11-16T13:17:00+00:00">16 Nov 2019, 13:17</time>
      </address>
      <p>Όλο και περισσότερα νοικοκυριά φροντίζουν να πληρώνουν τους φόρους στην ώρα τους, παρ’ ότι, ακόμη, δυσκολεύονται να εκπληρώσουν τις φορολογικές υποχρεώσεις τους.</p>
      <p>Σημαντική μείωση κατά 2,6 δισ. ευρώ σημείωσαν οι νέες ληξιπρόθεσμες οφειλές που δημιουργήθηκαν από την αρχή του έτους έως το τέλος Αυγούστου σε σχέση με αυτές που είχαν δημιουργηθεί το αντίστοιχο διάστημα πέρυσι. Μειώθηκαν στα 5,3 δισ. ευρώ, όπως προκύπτει από τα στοιχεία της Έκθεσης του Γραφείου του Προϋπολογισμού του Κράτους στη Βουλή. Εξέλιξη η οποία δείχνει αύξηση των εμπρόθεσμων πληρωμών των φορολογούμενων και του βαθμού συμμόρφωσής τους στις υποχρεώσεις που έχουν προς την εφορία. Με άλλα λόγια περισσότεροι φορολογούμενοι πλήρωσαν τις οφειλές τους προς την εφορία εμπρόθεσμα.</p>
      <p>Η ίδια εικόνα προκύπτει και από τα στοιχεία της Ανεξάρτητης Αρχής Δημοσίων Εσόδων (ΑΑΔΕ) που παρουσιάζουν αυξημένα ποσοστά φορολογικής συμμόρφωσης κατά τη διάρκεια του εννεαμήνου Ιανουάριος – Σεπτέμβριος 2019. Σύμφωνα με τα στοιχεία της ΑΑΔΕ το υψηλότερο ποσοστό συμμόρφωσης 90,04% παρουσιάζουν οι πληρωμές φόρου εισοδήματος από τις επιχειρήσεις. Στο 84,09% ανέρχεται η συμμόρφωση στον ΦΠΑ, ενώ στο 74,50% κυμαίνεται το αντίστοιχο ποσοστό για τις πληρωμές του ΕΝΦΙΑ. Στην τελευταία θέση με 69,47% βρίσκεται η φορολογική συμμόρφωσή στις πληρωμές του φόρου εισοδήματος φυσικών προσώπων παρουσιάζοντας, ωστόσο, αύξηση συγκριτικά με τα προηγούμενα χρόνια. Στο σύνολο των φόρων το ποσοστό της έγκαιρης καταβολής των υποχρεώσεων των φορολογούμενων και των επιχειρήσεων ανέρχεται στο 81,81%, ποσοστό που, επίσης, είναι αυξημένο συγκριτικά με τα προηγούμενα έτη.</p>
      <p>Σε ότι αφορά το σύνολο των ληξιπρόθεσμων οφειλών προς την εφορία, ανήλθαν τον Σεπτέμβριο του 2019 στα 104,9 δισ. ευρώ με το πραγματικό ληξιπρόθεσμο υπόλοιπο (αν εξαιρεθούν τα χρέη που χαρακτηρίζονται ανεπίδεκτα είσπραξης) να διαμορφώνεται τα 85,7 δισ. ευρώ. Αξιοσημείωτο είναι ότι κατά το τρίτο τρίμηνο του 2019 σημειώθηκε αύξηση του αριθμού των οφειλετών προς την εφορία κατά 38.920 φυσικά και νομικά πρόσωπα συγκριτικά με το αντίστοιχο τρίμηνο του 2018 με αποτέλεσμα το σύνολο των οφειλετών να διαμορφωθεί σε 4.351.315 άτομα. Από την εξέταση των στοιχείων προκύπτει από τους νέους αυτούς οφειλέτες οι 32.455 έχουν χρέος κάτω των 500 ευρώ εκ τω οποίων η μεγάλη πλειοψηφία αφορά όσους έχουν οφειλές κάτω των 50 ευρώ. Οι 12.581 από αυτούς έχουν οφειλή μικρότερη από 1 ευρώ.</p>
      <p>Αναλυτικότερα από τα στοιχεία που περιλαμβάνονται στην έκθεση του Γραφείου Προϋπολογισμού του Κράτους στη Βουλή προκύπτουν τα ακόλουθα, σχετικά την εξέλιξη των οφειλετών ανά κατηγορία, κατά το τρίτο τρίμηνο του 2019</p>
      <p>Οι οφειλέτες με χρέη μικρότερα των 500 ευρώ αυξήθηκαν κατά 32.455 και ανήλθαν στους 2.547.177 άτομα.</p>
      <p>Οι οφειλέτες με χρέη από 500 ευρώ έως και 10.000 ευρώ μειώθηκαν κατά 5.716 στα 1.503.207 άτομα.</p>
      <p>Οι οφειλέτες με χρέη από 10.000 ευρώ έως 100.000 ευρώ αυξήθηκαν κατά 10.013 άτομα και ανήλθαν στους 257.021</p>
      <p>Οι οφειλέτες με χρέη από 100.000 ευρώ έως 1.000.000 ευρώ αυξήθηκαν κατά 1.923 άτομα και ανήλθαν στους 35.778.</p>
      <p>Οι οφειλέτες με χρέη άνω του 1 εκατ ευρώ αυξήθηκαν κατά 225 άτομα και ανήλθαν στους 8.132</p>
      <related>
        <h4>σχετικά άρθρα</h4>
        <a href="http://www.enikos.gr/economy/684264/nea-pagia-rythmisi-ofeilon-stin-eforia-defteri-efkairia-gia-osous%0A%20%20%20%20%0A"/>
        <a href="http://www.enikos.gr/economy/684268/sev-afxithike-to-diathesimo-eisodima-ton-noikokyrion-to-a-examino%0A%20%20%20%20%0A"/>
        <a href="http://www.enikos.gr/economy/681378/trechei-o-diakanonismos-ofeilon-pros-ti-dei-posoi-rythmisan-ta-ch%0A%20%20%20%20%0A"/>
        <a href="http://www.enikos.gr/economy/681042/tte-meiothikan-oi-katatheseis-tou-idiotikou-tomea-ton-septemvrio-%0A%20%20%20%20%0A"/>
        <a href="http://www.enikos.gr/economy/679554/nea-pagia-rythmisi-ofeilon-stin-eforia-perissoteres-doseis-alla-k%0A%20%20%20%20%0A"/>
        <a href="http://www.enikos.gr/economy/684517/achtsioglou-oi-aplirotes-syntaxeis-afxithikan-kata-14062-mesa-se-%0A%20%20%20%20%0A"/>
        <a href="http://www.enikos.gr/economy/684605/to-iran-afxise-kata-50-tis-times-tis-venzinis%0A%20%20%20%20%0A"/>
        <a href="http://www.enikos.gr/economy/684609/wall-street-ekleise-me-anodo%0A%20%20%20%20%0A"/>
        <a href="http://www.enikos.gr/economy/684599/proedros-enosis-ellinikon-trapezon-i-oikonomia-vrisketai-se-mia-s%0A%20%20%20%20%0A"/>
      </related>
    </article>
  </body>
</html>