<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425925/panthhras-o-alexandridhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T13:35:02+00:00"/>
    <meta property="og:title" content="«Πάνθηρας» ο Αλεξανδρίδης!"/>
    <meta property="og:description" content="Οι Πάνθηρες είναι στην πολύ ευχάριστη θέση να ανακοινώσουν τη συνεργασία τους με έναν άνθρωπο που έχει συνδέσει το όνομά του με τη θέση του τερματοφύλακα."/>
  </head>
  <body>
    <article>
      <h1>«Πάνθηρας» ο Αλεξανδρίδης!</h1>
      <h2>Είναι ο νέος προπονητής τερματοφυλάκων του συλλόγου. Διάκου: «Είναι τιμή για εμάς να συνεργαστούμε μαζί του»</h2>
      <address>
        <time datetime="2019-11-16T13:35:02+00:00">16 Nov 2019, 13:35</time>
      </address>
      <p>
        <b>Οι Πάνθηρες είναι στην πολύ ευχάριστη θέση να ανακοινώσουν τη συνεργασία τους με έναν άνθρωπο που έχει συνδέσει το όνομά του με τη θέση του τερματοφύλακα.</b>
      </p>
      <p>Πρόκειται για το Νίκο Αλεξανδρίδη, γνωστό στη ροδιακή κοινωνία και από την ενεργή ενασχόλησή του με το ποδόσφαιρο αλλά και ως εξειδικευμένος προπονητής τα τελευταία χρόνια για τη θέση του τερματοφύλακα.</p>
      <p>Ο Νίκος Αλεξανδρίδης έχει εργαστεί στον Διαγόρα, στο Αρένα ενώ διατηρούσε και τη δική του σχολή, μέσω της οποίας τα παιδιά μπορούσαν να μάθουν όλα τα μυστικά της συγκεκριμένης θέσης. Στο πλαίσιο της μεγάλης προσπάθειας που γίνεται στον σύλλογο προκειμένου να οργανωθεί σε ένα εντελώς διαφορετικό επίπεδο, η διοίκηση προχώρησε στη συγκεκριμένη συνεργασία για την οποία υπάρχει η βεβαιότητα ότι θα λειτουργήσει πολύ εποικοδομητικά για τα παιδιά του συλλόγου. Ο κ. Αλεξανδρίδης έχει αναλάβει την εκγύμναση των τερματοφυλάκων του ανδρικού τμήματος αλλά και της Κ16.</p>
      <p><b>Αλεξανδρίδης: «Είμαι πολύ χαρούμενος»</b><br/>Ο ίδιος σε δηλώσεις που έκανε λίγο μετά τη συμφωνία του, τόνισε τα ακόλουθα:</p>
      <p>«Είμαι πραγματικά πολύ χαρούμενος που έρχομαι σε έναν σύλλογο ο οποίος έχει πάρα πολλά παιδιά στις τάξεις του και υπάρχει η διάθεση και το μεράκι να γίνει κάτι καλό. Από την πρώτη στιγμή που μιλήσαμε με τον πρόεδρο Κώστα Διάκου, συνειδητοποίησα ότι οι απόψεις μας για το ποδόσφαιρο και το πώς πρέπει να λειτουργεί ένας ερασιτεχνικός σύλλογος, ταιριάζουν απόλυτα.</p>
      <p>Έχω πολλή διάθεση και όρεξη να προσφέρω τις υπηρεσίες μου στους Πάνθηρες, κάνοντας ό,τι περνάει από το χέρι μου για να βοηθήσω τα παιδιά που αγωνίζονται στη νευραλγική θέση του τερματοφύλακα».</p>
      <p><b>Διάκου: «Αλλάζουμε επίπεδο, κοιτάμε μπροστά»</b><br/>Από τη δική του πλευρά, ο πρόεδρος των Πανθήρων Κώστας Διάκου, αναφερόμενος στη νέα συνεργασία, επεσήμανε τα ακόλουθα:</p>
      <p>«Από την πρώτη στιγμή που ανέλαβα την προεδρία του συλλόγου έβαλα ένα μεγάλο στοίχημα. Να δημιουργήσουμε μια δυνατή προπονητική ομάδα η οποία με γνώμονα το καλό των παιδιών θα μας αλλάξει επίπεδο. Σταδιακά και ακολουθώντας σταθερά βήματα, θα οργανωθούμε όσο το δυνατόν περισσότερο έχοντας κατά νου πάντα τα υψηλά στάνταρτ.</p>
      <p>Ο Νίκος Αλεξανδρίδης είναι ένας άνθρωπος για τον οποίο πιστεύω ότι δεν χρειάζονται ιδιαίτερες συστάσεις. Είναι μεγάλη μας χαρά αλλά και ιδιαίτερη τιμή που θα εργαστεί για τους Πάνθηρες. Τον καλωσορίζω στο σύλλογό μας και είμαι βέβαιος ότι θα βάλει ένα μεγάλο λιθαράκι προκειμένου να υλοποιήσουμε τον μεγάλο μας στόχο. Να δώσουμε τα σωστά φώτα στα παιδιά μας προκειμένου να γίνουν και καλοί αθλητές αλλά πάνω απ’ όλα σωστοί πολίτες στην κοινωνία μας».</p>
      <p>Η διοίκηση των Πανθήρων, επιθυμεί να ευχαριστήσει δημόσια τον πρώην προπονητή τερματοφυλάκων του συλλόγου Χρήστο Ζουρίδη ο οποίος προσέφερε το προηγούμενο διάστημα τις υπηρεσίες του. Ο κ. Ζουρίδης θα παραμείνει κοντά στους Πάνθηρες και θα αξιοποιηθεί σε άλλο πόστο”.</p>
    </article>
  </body>
</html>