<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/684662/apeilei-me-apochorisi-apo-to-protathlima-o-olympiakos"/>
    <meta property="og:site_name" content="enikos.gr"/>
    <meta property="article:published_time" content="2019-11-16T13:12:00+00:00"/>
    <meta property="og:title" content="Ολυμπιακός: Επιστολή-κόλαφος για το ελληνικό ποδόσφαιρο"/>
    <meta property="og:description" content="Επιστολή με την οποία ενημερώνει την πολιτική ηγεσία του αθλητισμού για την κατάσταση που έχει διαμορφωθεί στο ελληνικό επαγγελματικό ποδόσφαιρο την τελευταία τριετία έστειλε σήμερα στον Υφυπουργό Αθλητισμού, Λευτέρη Αυγενάκη, η Π.Α.Ε. Ολυμπιακός..."/>
  </head>
  <body>
    <article>
      <h1>Ολυμπιακός: Επιστολή-κόλαφος για το ελληνικό ποδόσφαιρο</h1>
      <address>
        <time datetime="2019-11-16T13:12:00+00:00">16 Nov 2019, 13:12</time>
      </address>
      <p>Επιστολή με την οποία ενημερώνει την πολιτική ηγεσία του αθλητισμού για την κατάσταση που έχει διαμορφωθεί στο ελληνικό επαγγελματικό ποδόσφαιρο την τελευταία τριετία έστειλε σήμερα στον Υφυπουργό Αθλητισμού, Λευτέρη Αυγενάκη, η Π.Α.Ε. Ολυμπιακός.</p>
      <p>Με την επιστολή η ερυθρόλευκη Π.Α.Ε. παρουσιάζει αναλυτικά την πραγματική εικόνα του αθλήματος, αναφέρεται στη σήψη και στην απαξίωση στην οποία έχει οδηγηθεί το πρωτάθλημα και επισημαίνει τις τεράστιες ευθύνες της Ε.Π.Ο. για τη διαφθορά που κυριαρχεί, ειδικά στο χώρο της διαιτησίας.</p>
      <p>Ο Ολυμπιακός καταγράφει αναλυτικά την τραγική οικονομική κατάσταση της Ε.Π.Ο., την πανθομολογούμενη αδυναμία της να καλύψει ακόμη και βασικές της ανάγκες, τις εντολές περικοπών που έχουν δοθεί και την επιμονή της Ομοσπονδίας να αρνείται να ενημερώσει αναλυτικά τα μέλη της για τις πραγματικές διαστάσεις του προβλήματος.</p>
      <p>Η οικονομική δυσπραγία της Ελληνικής Ποδοσφαιρικής Ομοσπονδίας την έχει οδηγήσει ικέτιδα για τη σύναψη δανειακής σύμβασης ενώπιον των Διεθνών Ποδοσφαιρικών Αρχών, χωρίς, όμως, σε τίποτε να εμποδίζει την τρομακτική αύξηση του μισθολογικού και του λειτουργικού της κόστους όλα αυτά τα χρόνια, όπως και τις δεκάδες εξυπηρετήσεις και διευθετήσεις μεταξύ των μελών της Εκτελεστικής Επιτροπής, τα οποία δημοσίως ο Επικεφαλής της Επιτροπής Παρακολούθησης της FIFA κ. Χούμπελς χαρακτήρισε «μη ανεξάρτητα». Ρουσφετολογικές προσλήψεις με υπέρογκες αμοιβές εκτός εργασιακής πραγματικότητας με μοναδικό προσανατολισμό την εξυπηρέτηση συμφερόντων συγκεκριμένων ομάδων.</p>
      <p>Ταυτόχρονα ο Ολυμπιακός, αναδεικνύει την εγκαθίδρυση στη διαιτησία ενός συστήματος, που καταφανώς επιχειρεί να χειραγωγήσει αγώνες και αποτελέσματα, υπερασπίζεται με νύχια και με δόντια συγκεκριμένα επιχειρηματικά – ποδοσφαιρικά συμφέροντα, κινείται με δύο μέτρα και δυο σταθμά απέναντι σε σοβαρότατες περιπτώσεις παράβασης των Κανόνων του Παιχνιδιού και συντηρεί με κάθε τρόπο μια λογική διαχωρισμού των ομάδων που παίρνουν μέρος στο πρωτάθλημα «σε παιδιά και αποπαίδια».</p>
      <p>Κρίσιμες και κραυγαλέες φάσεις από αγώνες τόσο του Ολυμπιακού όσο και των υπόλοιπων ομάδων καταγράφονται αναλυτικά. Διευκρινίζονται, με τον τηλεοπτικό φακό, διαφορετικές αποφάσεις των διαιτητών σε ίδιες παραβάσεις των Κανόνων του Παιχνιδιού ανάλογα με τις ομάδες που μετέχουν στον αγώνα.</p>
      <p>Αποκαλύπτεται «στην πράξη» με ποιες μεθόδους το σύστημα της ΚΕΔ/ΕΠΟ φροντίζει με κάθε τρόπο και με τη χρήση της σφυρίχτρας να διαμορφώνει τη βαθμολογία του πρωταθλήματος με στόχο ποιες θα είναι οι ομάδες που θα πάρουν μέρος στα play off για την ανάδειξη του πρωταθλητή.</p>
      <p>Στη διαμόρφωση αυτής της απωθητικής δημόσιας εικόνας συμβάλλει αποφασιστικά η ταχύτατη απαξίωση του Video Assistant Referee (V.A.R.) και η μετατροπή του από μια διεθνώς αποδεκτή τεχνολογική κατάκτηση για να αποφεύγονται κρίσιμα λάθη διαιτητών σε ένα ακόμη εργαλείο για τη χειραγώγηση των αγώνων και των αποτελεσμάτων.</p>
      <p>Στην επιστολή υπάρχει σαφής αναφορά στη βιομηχανία πειθαρχικών διώξεων εναντίον αξιωματούχων της Π.Α.Ε. Ολυμπιακός για δήθεν δυσμενείς δηλώσεις, που έχει στηθεί στην Ε.Π.Ο., ενώ την ίδια ώρα ακραίες περιπτώσεις δυσμενών δηλώσεων, ανακοινώσεων, δημοσιεύσεων στα social media αξιωματούχων άλλων ομάδων ούτε καν συγκινούν τις υπηρεσίες της Ε.Π.Ο. και τους Υπεύθυνους Δίωξης Ποδοσφαιρικών Αδικημάτων, με αποτέλεσμα οι αξιωματούχοι αυτοί να καθυβρίζουν τους πάντες, ακόμη και τον υφυπουργό Αθλητισμού, παραμένοντας στο απυρόβλητο.</p>
      <p>Οι «ερυθρόλευκοι» δεν μένουν, όμως, μόνο στις διαπιστώσεις. Προχωρούν ένα βήμα παραπέρα και επισημαίνουν την αδήριτη ανάγκη να παρέμβει η κυβέρνηση, δια του αρμόδιου Υφυπουργού, ώστε να αντιμετωπιστεί άμεσα η σημερινή κατάσταση και να διαμορφωθούν οι όροι για ένα νέο τοπίο στη διοίκηση και στη λειτουργία του ελληνικού ποδοσφαίρου, τονίζοντας ότι είναι έτοιμοι να συμβάλλουν στην κατεύθυνση αυτή.</p>
      <p>Σε διαφορετική περίπτωση, διευκρινίζουν, με έμφαση, προς κάθε κατεύθυνση ότι δεν είναι διατεθειμένοι να συνεχίσουν να παίρνουν μέρος σε ένα πρωτάθλημα που δεν διασφαλίζει ούτε το ελάχιστο της ισονομίας των ομάδων και οι διοργανώσεις του οποίου είναι απολύτως απαξιωμένες και χειραγωγούμενες.</p>
      <p>Πηγή: In.gr</p>
      <related>
        <h4>σχετικά άρθρα</h4>
        <a href="http://www.enikos.gr/sports/684602/olympiakos-zalgkiris-83-74-teliko%0A%20%20%20%20%0A"/>
        <a href="http://www.enikos.gr/sports/684598/olympiakos-zalgkiris-60-55-30%0A%20%20%20%20%0A"/>
        <a href="http://www.enikos.gr/sports/684596/olympiakos-zalgkiris-37-39-im%0A%20%20%20%20%0A"/>
        <a href="http://www.enikos.gr/sports/684589/olympiakos-zalgkiris-19-18-10%0A%20%20%20%20%0A"/>
        <a href="http://www.enikos.gr/sports/684588/live-olympiakos-zalgkiris-2130%0A%20%20%20%20%0A"/>
        <a href="http://www.enikos.gr/sports/683995/to-seri-tou-panathinaikou-opap-kai-i-epistrofi-tou-olympiakou%0A%20%20%20%20%0A"/>
        <a href="http://www.enikos.gr/sports/683402/live-olympiakos-atromitos-2-0-teliko%0A%20%20%20%20%0A"/>
        <a href="http://www.enikos.gr/sports/683398/live-olympiakos-atromitos-2-0-62%0A%20%20%20%20%0A"/>
        <a href="http://www.enikos.gr/sports/683397/live-olympiakos-atromitos-1-0-60%0A%20%20%20%20%0A"/>
      </related>
    </article>
  </body>
</html>