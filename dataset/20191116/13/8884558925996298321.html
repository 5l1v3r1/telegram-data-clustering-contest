<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/v-kopru-bo-zadisalo-po-prvi-ligi"/>
    <meta property="og:site_name" content="Primorske novice"/>
    <meta property="article:published_time" content="2019-11-16T13:02:07+00:00"/>
    <meta property="og:title" content="V Kopru bo zadišalo po prvi ligi"/>
    <meta property="og:description" content="Predzadnji jesenski vikend v drugi slovenski nogometni ligi prinaša dva primorska obračuna. V središču pozornosti bo seveda današnji derbi v Kopru, kjer bo v igri prvoligaško napredovanje. Sicer pa bo pred 18. krogom veliko pogledov uprtih tudi v (deževno) nebo."/>
  </head>
  <body>
    <article>
      <h1>V Kopru bo zadišalo po prvi ligi</h1>
      <address><time datetime="2019-11-16T13:02:07+00:00">16 Nov 2019, 13:02</time> by <a rel="author">Aleš Sorta</a></address>
      <p>
        <b>Predzadnji jesenski vikend v drugi slovenski nogometni ligi prinaša dva primorska obračuna. V središču pozornosti bo seveda današnji derbi v Kopru, kjer bo v igri prvoligaško napredovanje. Sicer pa bo pred 18. krogom veliko pogledov uprtih tudi v (deževno) nebo.</b>
      </p>
      <figure>
        <img src="https://static.primorske.si/foto/highres/sport/720002_264-koper.jpg"/>
        <figcaption>Koprčani (v rumenih dresih) so na zadnjem obračunu v Vipolžah s sedmimi zadetki potrdili odlično strelsko formo pred današnjim soočenjem z Gorico. Foto: Luka Carlevaris</figcaption>
      </figure>
      <p><b>NOVA GORICA</b> &gt; Ob prvoligaškem premoru bo obračun Kopra in Gorice pravzaprav vrhunec prvenstvenega dogajanja na slovenskih zelenicah. Tekmovalna teža dvoboja na Bonifiki ter trofejna tradicija obeh klubov ne puščata dvomov. Pri tem bo zanimivo videti, kakšen bo odziv gledalcev. Vsekakor bodo deležni prvoligaške predjedi. Koprčani bodo sicer ob vsakršnem razpletu tudi po 18. krogu obdržali prvo mesto na lestvici, a razlika med morebitno zmago ali porazom bo občutna. Če bi izbrancem <b>Mirana Srebrniča</b> še drugič v letošnji sezoni uspelo ugnati Novogoričane, bi imeli na lestvici že osem točk naskoka. Razlika pa bi bila ob upoštevanju izkupička medsebojnih dvobojev dejansko devet.</p>
      <p>Prav prvi obračun v Ajdovščini je pomenil svojevrstno prelomnico za Koprčane, ki so po težavnem začetku strnili vrste in dobili potreben zagon za nadaljevanje prvenstva. V koprskih vrstah sicer ne bo strelca zmagovitega zadetka kapetana <b>Ivice Guberca</b>, ki je zaradi poškodbe že končal sezono, na drugi strani pa Novogoričani že lep čas ne morejo več računati <b>Etiena Velikonjo</b>, ki se je konec avgusta podal na Nizozemsko. Pred tem je dosegel sedem zadetkov, potem pa so morali strelsko štafeto v zasedbi <b>Borivoja Lučića</b> prevzeti <b>Amarachi Osuji, Lamin Colley</b> in predvsem <b>Luka Volarič</b>, čigar goli so imeli praviloma največjo težo.</p>
      <blockquote><b>Za konec vipavski derbi</b><br/>Ta vikend bo s 14. krogom padel zastor nad jesenskim delom prvenstva v tretji slovenski nogometni ligi zahod. Največ pozornosti bo deležen sosedski obračun v Vipavi, kjer bodo danes gostovali vodilni Ajdovci. Tolminci bodo gostili Šenčur, Izolani pa Ilirijo. Mirence čaka v Kočevju pomembna tekma v boju za obstanek.</blockquote>
      <p>Novogoričanom je po treh sušnih tekmah še kako prav prišel dvoboj z Dravogradom, kjer so si povrnili dobre strelske občutke. Proti Koprčanom, ki ima vsaj statistično z naskokom najbolj čvrsto obrambo, jih bodo gotovo potrebovali. Ne gre pa spregledati niti povečane napadalne učinkovitosti, ki jo vodilna ekipa druge SNL kaže v zadnjem obdobju. Koprčani se lahko na zadnjih treh tekmah pohvalijo z razliko v golih 15:0, o raznovrstnosti in moštveni širini pa priča tudi podatek, da se je na seznam strelcev v dosedanjih 17. krogih vpisalo kar 15 nogometašev. Dvoboj na Bonifiki bo sodil Ljubljančan <b>Mitja Žganec</b>, na drugem današnjem primorskem obračunu pa bo pravico delil <b>Alen Borošak</b> iz mariborske območne sfere. Sicer pa utegne razvoj dogodkov v Biljah v dobršni meri krojiti tudi vreme. Ob igrišču bo verjetno tudi <b>Gabriele Nardin</b>, ki je bil še v pretekli sezoni povezan z Dekančani, zdaj pa lahko spremlja sina <b>Kevina</b> v biljenski zasedbi. Moštvi gresta v dvoboj brez posebnega rezultatskega bremena. Biljenci so sicer dobili prvi medsebojni obračun, a doma jim gre slabše od nog.</p>
      <p>Dekančani so rezultatski zasuk dosegli po trenerski rošadi. S 13 točkami na zadnjih šestih tekmah so bistveno popravili položaj na lestvici in izplavali iz nemirnih vod boja za obstanek, kjer se še vrtijo Brici. Na Ptuju bi bila dobrodošla vsaka točka. Proti Dravi so na prvi medsebojni tekmi imeli v rokah že vse tri, a so naposled ostali praznih rok. Morda pa jim bo laže v gosteh, kar so že dokazali v Krškem in Lendavi.</p>
    </article>
  </body>
</html>