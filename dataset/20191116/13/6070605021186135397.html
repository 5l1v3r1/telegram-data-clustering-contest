<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/KH-7-Granollers-historia-Copa-Challenge_0_2345165658.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T13:47:37+00:00"/>
    <meta property="og:title" content="El KH-7 Granollers fa història arribant als vuitens de final de la Copa Challenge femenina"/>
    <meta property="og:description" content="Les granollerines també han guanyat el partit de tornada a la pista del Minsk (32-33)"/>
  </head>
  <body>
    <article>
      <h1>El KH-7 Granollers fa història arribant als vuitens de final de la Copa Challenge femenina</h1>
      <h2>Les granollerines també han guanyat el partit de tornada a la pista del Minsk (32-33)</h2>
      <address>
        <time datetime="2019-11-16T13:47:37+00:00">16 Nov 2019, 13:47</time>
      </address>
      <p>El KH-7 BM Granollers ha confirmat a Minsk el seu pas als vuitens de final de la Copa Challenge femenina, després de tornar a derrotar el BNTU-BeIAZ Minsk (32-33).</p>
      <p>El conjunt dirigit per Robert Cuesta, que portava cinc gols d'avantatge després de la victòria 34-29 a terres vallesanes, ha fet un gran partit i no ha donat opcions a les locals. Les catalanes temien una sortida forta del conjunt de Konstantin Txarovarov, però un parcial favorable de sortida de 0-3 ha servit per marcar el camí. La defensa i la porteria -inicialment amb Nicole Wiggins- han estat de nou un mur per a les jugadores bielorusses, que perdien 1-5 als 10 minuts.</p>
      <p>El Minsk només veia porteria en contraatacs després de pèrdua de pilota del KH-7 o en les penes màximes llançades per la màxima realitzadora del partit, Liliya Artsiukhovitx (6 de 6 des dels set metres per a 12 gols en total). Tot i que el Minsk ha arribat a igualar el partit a 9 gols, Txarovarov no ho veia gens clar i ha demanat temps mort (min 17:54). I acte seguit han desaprofitat l'única oportunitat que han tingut per posar-se de davant en el marcador. La defensa vallesana els forçava errors constants en atac i el KH-7 s'ha escapat un altre cop al descans (15-17).</p>
      <p>Quedava rematar la feina, però el Minsk ha passat a jugar amb set jugadores, sense portera, fet que no ha alterat el guió del partit. Txarovarov ha situat Valeryia Hutava com a segona pivot, juntament amb Hanna Sukhamirava, però l'equip de Costa ha estat fiable, amb la portera Marta Mera marcant des de la seva porteria el 24-27.</p>
      <p>En els minuts finals, el Minsk, ja conscientment eliminat, s'ha acostat fins al 32-33, però no ha pogut ni empatar. El KH-7 BM Granollers, que debuta aquesta temporada en competició europea, ho fa per la porta gran aconseguint la classificació per als vuitens de final després de guanyar els dos partits.</p>
    </article>
  </body>
</html>