<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/gadkari-is-not-related-to-cricket-he-is-related-to-cement-ethanol-asphalt-shivsena-slams-bjp-345.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T13:48:00+00:00"/>
    <meta property="og:title" content="'ഗഡ്ഗരിക്ക് ക്രിക്കറ്റിനെ കുറിച്ച് എന്തറിയാം, വല്ല സിമന്റിനെ കുറിച്ചും ടാറിനെ കുറിച്ചുമൊക്കെ പറയട്ടെ'; മഹാരാഷ്ട്ര രാഷ്ട്രീയം ക്രിക്കറ്റ് പോലെയെന്ന പരാമര്‍ശത്തില്‍ മറുപടിയുമായി ശിവസേന"/>
    <meta property="og:description" content="Nitin Gadkari Shivsena India മുംബൈ: മഹാരാഷ്ട്രയില്‍ രൂപപ്പെടുന്ന പുതിയ രാഷ്ട്രീയ സമവാക്യങ്ങള്‍ ബി.ജെ.പിയെ അസ്വസ്ഥരാക്കുകയാണെന്ന് ശിവസേന. പുതിയ രാഷ്ട്രീയ സമവാക്യങ്ങള്‍ ഒരി"/>
  </head>
  <body>
    <article>
      <h1>'ഗഡ്ഗരിക്ക് ക്രിക്കറ്റിനെ കുറിച്ച് എന്തറിയാം, വല്ല സിമന്റിനെ കുറിച്ചും ടാറിനെ കുറിച്ചുമൊക്കെ പറയട്ടെ'; മഹാരാഷ്ട്ര രാഷ്ട്രീയം ക്രിക്കറ്റ് പോലെയെന്ന പരാമര്‍ശത്തില്‍ മറുപടിയുമായി ശിവസേന</h1>
      <address><time datetime="2019-11-16T13:48:00+00:00">16 Nov 2019, 13:48</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ രൂപപ്പെടുന്ന പുതിയ രാഷ്ട്രീയ സമവാക്യങ്ങള്‍ ബി.ജെ.പിയെ അസ്വസ്ഥരാക്കുകയാണെന്ന് ശിവസേന. പുതിയ രാഷ്ട്രീയ സമവാക്യങ്ങള്‍ ഒരിക്കലും ബി.ജെ.പിക്ക് അംഗീകരിക്കാന്‍ കഴിയില്ലെന്നും സംസ്ഥാനത്ത് സര്‍ക്കാര്‍ രൂപീകരിക്കാന്‍ സാധിക്കുമെന്ന് ബി.ജെ.പി ഇപ്പോള്‍ ആത്മവിശ്വാസം പ്രകടിപ്പിക്കുന്നത് കുതിരക്കച്ചവടം മുന്‍പില്‍ കണ്ടാണെന്നും സാംമ്‌നയിലെഴുതിയ ലേഖനത്തില്‍ ശിവസേന പറഞ്ഞു.</p>
      <p>‘രാഷ്ട്രപതി ഭരണത്തിന്റെ മറവില്‍ കുതിരക്കച്ചവടം’ എന്ന തലക്കെട്ടിലെഴുതിയ ലേഖനത്തിലായിരുന്നു ശിവസേന ബി.ജെ.പിക്കെതിരെ രംഗത്തെത്തിയത്.</p>
      <p>ശിവസേന-എന്‍.സി.പി-കോണ്‍ഗ്രസ് സഖ്യം അധികാരത്തിലെത്തിയാല്‍ അധിക കാലം അതിജീവിക്കില്ലെന്നും ആറ് മാസത്തിനുള്ളില്‍ തകര്‍ന്നുവീഴുമെന്നുമുള്ള മുഖ്യമന്ത്രി ദേവേന്ദ്ര ഫ്ട്‌നാവിസിന്റെ രോദനം പാര്‍ട്ടിയുടെ ബലഹീനത മറച്ചുവെക്കാനാണെന്നും പുതിയ രാഷ്ട്രീയ സമവാക്യം ചിലര്‍ക്ക് ‘വയറുവേദന’ ഉണ്ടാക്കിയിരിക്കുകയാണെന്നുമായിരുന്നു ശിവസേന പരിഹസിച്ചത്.</p>
      <p>”തുടക്കത്തില്‍ പിന്മാറിയ ശേഷം മഹാരാഷ്ട്രയില്‍ സര്‍ക്കാര്‍ രൂപീകരിക്കാമെന്ന ആത്മവിശ്വാസം ബി.ജെ.പി ഇപ്പോള്‍ പ്രകടിപ്പിക്കുന്നത് രാഷ്ട്രപതി ഭരണത്തിന്റെ മറവില്‍ കുതിരക്കച്ചവടം നടത്താനുള്ള ഉദ്ദേശ്യം മുന്‍നിര്‍ത്തിയാണ്.</p>
      <related>
        <a href="https://www.doolnews.com/harvard-students-walk-out-of-israeli-ambassador-talk123.html?utm_source=doolnews&amp;utm_medium=related"/>
      </related>
      <p>105 എം.എല്‍.എമാര്‍ മാത്രമുള്ള അവര്‍ സര്‍ക്കാരുണ്ടാക്കാനാവില്ലെന്ന് നേരത്തെ ഗവര്‍ണറെ അറിയിച്ചു. ഇപ്പോള്‍ അവര്‍ പറയുന്നു തനിച്ച് സര്‍ക്കാരുണ്ടാക്കുമെന്ന്? ഇത് എങ്ങനെയാണ് സംഭവിക്കുക. സുതാര്യമായ ഭരണം വാഗ്ദാനം ചെയ്യുന്നവരുടെ നുണകള്‍ ഇപ്പോള്‍ വ്യക്തമായി ക്കൊണ്ടിരിക്കുകയാണ് ”- ശിവസേന പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്ര രാഷ്ട്രീയം ക്രിക്കറ്റുപോലെയാണെന്നും എപ്പോള്‍ വേണമെങ്കിലും മാറിമറയാമെന്നും പറഞ്ഞ കേന്ദ്രമന്ത്രി നിതിന്‍ ഗഡ്കരിയുടെ പരാമര്‍ശത്തെയും ശിവസേന പരിഹസിച്ചു.’ക്രിക്കറ്റിനെ കുറിച്ചു പറയാന്‍ ഗഡ്ഗരിയ്ക്ക് കഴിയില്ലെന്നും അദ്ദേഹത്തിന് ക്രിക്കറ്റുമായി യാതൊരു ബ്ന്ധവും ഇല്ലെന്നുമായിരുന്നു ശിവസേന പറഞ്ഞത്.</p>
      <p>‘ഗഡ്കരിയ്ക്ക് ക്രിക്കറ്റുമായി ബന്ധമില്ല. സിമന്റ്, എത്തനോള്‍, അസ്ഫാല്‍റ്റ് തുടങ്ങിയ കാര്യങ്ങളുമായാണ് അദ്ദേഹത്തിന് ബന്ധം. അദ്ദേഹം അതേ കുറിച്ച് പറയട്ടെ. ഒരു കളി എന്നതിനേക്കാള്‍ ഉപരി ക്രിക്കറ്റ് ഇപ്പോള്‍ ഒരു ബിസിനസായി മാറി. ക്രിക്കറ്റിലും കുതിരക്കച്ചവടവും ഫിക്‌സിംഗും എല്ലാം നടക്കുന്നു</p>
      <related>
        <a href="https://www.doolnews.com/ksu-msf-clash-on-mambad-mes-college-election132.html?utm_source=doolnews&amp;utm_medium=related"/>
      </related>
      <p>ക്രിക്കറ്റ് യഥാര്‍ത്ഥത്തില്‍ ജയിക്കുകയാണോ അതോ ഒത്തുകളിയാണോ എന്നൊക്കെയുള്ള സംശയം ഇപ്പോള്‍ നിലനില്‍ക്കും. അതുകൊണ്ട് തന്നെ മഹാരാഷ്ട്ര രാഷ്ട്രീയത്തെ ക്രിക്കറ്റിനോട് ഉപമിച്ച ഗഡ്കരിയുടെ നടപടി ഒരു തരത്തില്‍ ഉചിതമാണ്’- എന്നായിരുന്നു ശിവസേന പരിഹസിച്ചത്.</p>
      <p>മത്സരത്തില്‍ തോല്‍ക്കുന്നതായി തോന്നുന്നവരാണ് യഥാര്‍ത്ഥത്തില്‍ കളി ജയിക്കുകയെന്നും ക്രിക്കറ്റ് മത്സരം പോലെ തന്നെ രാഷ്ട്രീയത്തിലും എപ്പോള്‍ വേണമെങ്കിലും എന്തും സംഭവിക്കാമെന്നുമായിരുന്നു അദ്ദേഹം പറഞ്ഞത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>എല്ലാ ശ്രമങ്ങളും നടത്തിയിട്ടും നിലവിലെ സാഹചര്യത്തില്‍ സുസ്ഥിരമായ ഒരു സര്‍ക്കാറിന്റെ രൂപീകരണം അസാധ്യമാണെന്ന് ചൂണ്ടിക്കാട്ടി ഗവര്‍ണര്‍ ഭഗത് സിംഗ് കോശ്യാരി കേന്ദ്രത്തിന് റിപ്പോര്‍ട്ട് അയച്ചതിനെത്തുടര്‍ന്ന് ചൊവ്വാഴ്ച സംസ്ഥാനത്ത് രാഷ്ട്രപതി ഭരണം ഏര്‍പ്പെടുത്തിയത്.</p>
      <figure>
        <iframe src="https://www.youtube.com/embed/ABOIUa8k3TY" width="560" height="315" data-service="Youtube" scrolling="no"/>
      </figure>
    </article>
  </body>
</html>