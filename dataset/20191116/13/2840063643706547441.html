<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/16/venezia-primi-rimborsi-stop-mutui_a8eH32x4XBDIoq2sXMlDQP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T13:20:00+00:00"/>
    <meta property="og:title" content="Venezia, primi rimborsi e stop mutui"/>
    <meta property="og:description" content="Ancora acqua alta nel weekend: attesi 145 cm domenica. Striscione a Rialto: &quot;Stop passerelle elettorali&quot;. La protesta: &quot;Basta Lega, Venezia annega&quot;. Casellati: &quot;Dopo emergenza non si spenga luce&quot;. Lamorgese: &quot;Fare di tutto per salvaguardarla&quot;. La rabbia dei commercianti"/>
  </head>
  <body>
    <article>
      <h1>Venezia, primi rimborsi e stop mutui</h1>
      <address>
        <time datetime="2019-11-16T13:20:00+00:00">16 Nov 2019, 13:20</time>
      </address>
      <p>E' stata firmata l'ordinanza di Protezione civile per l'<b>utilizzo dei primi 20 milioni </b>stanziati dal Governo per fare fronte all'<a href="https://www.adnkronos.com/Search/Link/keyword/Acqua%20alta">emergenza acqua alta</a> a <a href="https://www.adnkronos.com/Search/Link/keyword/Venezia">Venezia</a>. In particolare, il provvedimento prevede la corresponsione dei primi rimborsi a privati ed aziende che hanno subito danni per le maree, lo stop dei mutui per un anno e la nomina del sindaco di Venezia Luigi Brugnaro a commissario delegato per l'emergenza.</p>
      <p>
        <a href="https://www.adnkronos.com/fatti/politica/2019/11/16/venezia-conte-governo-misure-immediate-slogan_493lGIj0BXdts7C9zYcOhJ.html">Venezia, Conte: "Da governo misure immediate, no slogan"</a>
      </p>
      <p>Intanto il Centro Previsioni e Segnalazioni Maree del Comune di Venezia annuncia che a causa di un "rinforzo di venti di scirocco" è prevista per domani a Venezia una marea di 155-160 cm. Avverte, poi, che l'acqua alta si manterrà su valori elevati "per diversi giorni". Un primo picco è previsto per la notte, con 130 centimetri alle 3.05. Dopo essere momentaneamente calata a 110 cm alle 6.50, la marea raggiungerà un massimo intorno ai 160 cm alle 12.30 per poi scendere progressivamente fino a 45 cm la sera alle 19.55.</p>
      <p>"Sarà una giornata dura anche domenica" ha detto il sindaco di Venezia Luigi Brugnaro. "La mattina a Venezia è prevista una marea con un picco di 160 centimetri, ma le tendenze dei venti sono in diminuzione, pertanto la situazione dovrebbe rimanere ben più gestibile rispetto a quella di martedì notte, ce la faremo". "Martedì notte il picco che ha distrutto la città era a 187 centimetri, ed è stato determinato da una serie di concause, soprattutto un fenomeno molto particolare che ha visto venti di scirocco e di bora incunearsi in laguna. A ogni modo, quando arrivano di giorno di solito i fenomeni sono meno forti", ha tenuto a rassicurare il primo cittadino di Venezia.</p>
      <p>LA PROTESTA - Intanto è scattata la protesta degli attivisti di Friday For Future di Mestre. "Da Venezia a Matera, basta passerelle elettorali - uniti contro i cambiamenti climatici è tempo di agire" è il messaggio inviato, con uno striscione affisso al Ponte di Rialto, ai tanti esponenti politici saliti nella città lagunare dopo le ondate di piena.</p>
      <p>'Basta Lega, Venezia annega'. Una decina di giovani ha inscenato una mini contestazione all'arrivo della presidente del Senato Maria Elisabetta Alberti Casellati a piazzale Roma, a Venezia, per fare il punto della situazione dopo le ultime acque alte eccezionali di questi giorni. Una protesta conclusasi pacificamente senza incidenti in pochi minuti.</p>
    </article>
  </body>
</html>