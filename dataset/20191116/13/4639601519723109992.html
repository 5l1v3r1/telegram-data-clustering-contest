<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/sports/olympiakos-ta-pente-meli-tis-k19-pou-parakolouthei-o-martins-2/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T13:00:18+00:00"/>
    <meta property="og:title" content="Ολυμπιακός : Τα πέντε μέλη της Κ19 που παρακολουθεί ο Μαρτίνς"/>
    <meta property="og:description" content="Ο Μαρτίνς ανέβασε πέντε παίκτες από την ομάδα Κ19 για να δουλέψει μαζί τους και να δει την εξέλιξή τους. Ποιοι είναι και τι έκαναν"/>
  </head>
  <body>
    <article>
      <h1>Ολυμπιακός : Τα πέντε μέλη της Κ19 που παρακολουθεί ο Μαρτίνς</h1>
      <h2>Ο Μαρτίνς ανέβασε πέντε παίκτες από την ομάδα Κ19 για να δουλέψει μαζί τους και να δει την εξέλιξή τους. Ποιοι είναι και τι έκαναν</h2>
      <address><time datetime="2019-11-16T13:00:18+00:00">16 Nov 2019, 13:00</time> by <a rel="author">ΤοΒΗΜΑ Team</a></address>
      <p>Ο Ολυμπιακός επενδύει στην Ακαδημία του. Επενδύει στο ταλέντο. Και επιδιώκει κάθε χρόνο να μπορεί να αναδεικνύει ποδοσφαιριστές από τα σπλάχνα του. Μια διαδικασία δύσκολη, επίπονη, χρονοβόρα. Αλλά και απολύτως ποδοσφαιρική, δημιουργική και όμορφη. Διότι είναι ξεχωριστό να βλέπεις τα «δικά σου» παιδιά να μαθαίνουν, βελτιώνονται, να εξελίσσονται και να αποτελούν στελέχη της πρώτης ομάδας.</p>
      <p>Το ετήσιο κόστος της Ακαδημίας του Ολυμπιακού ξεπερνάει τα 3.000.000 €! Προφανώς το μεγαλύτερο από κάθε άλλη ελληνική ομάδα. Με τους Ερυθρόλευκους να παρέχουν ανέσεις και συνθήκες εργασίας, ανάπτυξης και εξέλιξης στους νεαρούς ποδοσφαιριστές, που δεν υπάρχουν ούτε σε πρώτες ομάδες άλλων συλλόγων στη χώρα. Για αυτό και οι απαιτήσεις από τους παίκτες είναι μεγάλες. Και για αυτόν τον λόγο όσοι ποδοσφαιριστές αντέχουν, καταφέρνουν να ξεχωρίσουν και να παίξουν ποδόσφαιρο υψηλού επιπέδου. Τα παραδείγματα, πάρα πολλά…</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <p>Στόχος του Ολυμπιακού είναι τα τμήματα υποδομής να συνεχίσουν να παράγουν ποδοσφαιριστές για την πρώτη ομάδα. Με τον Πέδρο Μαρτίνς να βρίσκει την ευκαιρία, λόγω της διακοπής του πρωταθλήματος για τα παιχνίδια των  εθνικών ομάδων, να δοκιμάσει παίκτες της Κ19. Να δει από πρώτο χέρι την εξέλιξή τους, να δουλέψει μαζί τους και να διαπιστώσει εάν βρίσκονται στον σωστό δρόμο.</p>
      <p>Από την Πέμπτη που ο Ολυμπιακός επέστρεψε στις προπονήσεις ο Μαρτίνς ανέβασε στις προπονήσεις της πρώτης ομάδας πέντε ποδοσφαιριστές από την ομάδα Κ19 του συλλόγου. Τους Αλέξανδρο Βοΐλη, Γιώργο Μαρίνο, Κρίστιαν Μπέλιτς, Τάσο Μποσκουίδη και Γιώρτο Νεοφυτίδη.</p>
      <p>Ο Αλέξανδρος Βοΐλης είναι από τους πιο έμπειρους παίκτες της Ακαδημίας του Ολυμπιακού. Ο 19χρονος (26/05/2000) σέντερ φορ έκανε πέρυσι το ντεμπούτο του με την πρώτη ομάδα, παίρνοντας χρόνο συμμετοχής στα παιχνίδια Κυπέλλου με Αρη Αβάτου και Λαμία, βρίσκεται στον τελευταίο χρόνο του συμβολαίου του και οι Ερυθρόλευκοι θα αποφασίσουν τι μέλλει γενέσθαι με την περίπτωσή του.</p>
      <p>Ο Γιώργος Μαρίνος είναι ο ηγέτης της Κ19 του Ολυμπιακού. Ο 19χρονος (08/05/2000) εξτρέμ έχει ήδη 6 γκολ και 5 ασίστ στα πρώτα 9 παιχνίδια του πρωταθλήματος, ενώ δεν αγωνίζεται στο Youth League, λόγω ηλικίας και επειδή δεν έχει συμπληρώσει 3ετία στην ακαδημία του συλλόγου. Ο διεθνής εξτρέμ έχει φορέσει τη φανέλα της πρώτης ομάδας, στον περσινό αγώνα Κυπέλλου με τον Αρη Αβάτου. Εχει συμβόλαιο έως το καλοκαίρι του 2022 και ήδη από το περασμένο καλοκαίρι ο Ολυμπιακός είχε προτάσεις για δανεισμό του.</p>
      <p>Ο Κρίστιαν Μπέλιτς αποκτήθηκε το καλοκαίρι από τον Ολυμπιακό. Για τρία χρόνια αγωνιζόταν στις ομάδες Κ17 και Κ19 της Γουέστ Χαμ. Ο 18χρονος (25/03/2001) αμυντικός χαφ είναι διεθνής με όλες τις μικρές Εθνικές της Σερβίας και έχει συμβόλαιο με τον Ολυμπιακό έως το καλοκαίρι του 2022. Εχει 4 συμμετοχές στο φετινό Youth League.</p>
      <p>Ο Γιώργος Νεοφυτίδης είναι ο βασικός αμυντικός μέσος του Ολυμπιακού. 19χρονος (28/07/2000) χαφ έχει αγωνιστεί σε όλα τα παιχνίδια του Youth League, αλλά και στο πρωτάθλημα. Και στη δική του περίπτωση ο Ολυμπιακός θα κληθεί το καλοκαίρι να αποφασίσει τι θα κάνει. Εάν θα παραχωρηθεί δανεικός σε κάποια ομάδα για να εξελιχθεί, ή θα μείνει ελεύθερος. Αξίζει, πάντως να σημειωθεί ότι είναι διεθνής με όλες τις Εθνικής και έχει ήδη 6 συμμετοχές στην Εθνική Κ19.</p>
      <p>Ο Τάσος Μποσκουίδης είναι 18 ετών (28/02/2001), αγωνίζεται ως κεντρικός αμυντικός και θεωρείται ένας από τους πιο ταλαντούχους ποδοσφαιριστές της γενιάς του. Η ανάληψη της τεχνικής ηγεσίας της Κ19 από τον Αντώνη Νικοπολίδη αναβάθμισε τον ρόλο του και ήδη ένα δύο συμμετοχές στο Youth League.</p>
      <p>Ο Μαρτίνς παρακολουθεί όλους τους ποδοσφαιριστές του Ολυμπιακού. Και στόχος του είναι να βοηθήσει τα νέα παιδιά να εξελιχθούν. Αλλά και να διαπιστώσει ποιοι μπορούν πραγματικά να ανταποκριθούν στις απαιτήσεις του Ολυμπιακού και ποιοι δεν είναι ακόμη έτοιμοι.</p>
      <p>* Για την ιστορία, αυτές τις ημέρες στο Ρέντη, πέραν των 5 «μικρών» που ανέβηκαν από τη δεύτερη ομάδα, στις προπονήσεις συμμετείχαν και οι Αβραάμ, Μπα, Γκασπάρ, Τοροσίδης, Γκιγιέρμε, Μπρούνο, Ξενιτίδης, Χριστοδουλόπουλος, Γκερέρο, Ραντζέλοβιτς, Λοβέρα, Μπενζιά, Αλεν, Καραργύρης, Τζολάκης.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>