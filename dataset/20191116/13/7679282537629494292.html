<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bjp-is-the-worlds-largest-party-due-to-pm-modi-and-amit-shah-sushil-modi-2852618.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T13:33:22+00:00"/>
    <meta property="og:title" content="सरदार पटेल की परम्परा के गृह मंत्री हैं अमित शाह : सुशील मोदी"/>
    <meta property="og:description" content="उपमुख्यमंत्री सुशील कुमार मोदी ने कहा है कि प्रधानमंत्री नरेन्द्र मोदी का काम और अमित शाह की सांगठनिक क्षमता के कारण ही 11 करोड़ सदस्यों के साथ भाजपा अभी दुनिया की सबसे बड़ी पार्टी है। अब देश के हर..."/>
  </head>
  <body>
    <article>
      <h1>सरदार पटेल की परम्परा के गृह मंत्री हैं अमित शाह : सुशील मोदी</h1>
      <address><time datetime="2019-11-16T13:33:22+00:00">16 Nov 2019, 13:33</time> by <a rel="author">पटना हिन्दुस्तान टीम</a></address>
      <p>उपमुख्यमंत्री सुशील कुमार मोदी ने कहा है कि प्रधानमंत्री नरेन्द्र मोदी का काम और अमित शाह की सांगठनिक क्षमता के कारण ही 11 करोड़ सदस्यों के साथ भाजपा अभी दुनिया की सबसे बड़ी पार्टी है। अब देश के हर जिले में भाजपा का  कार्यालय है। बिहार के 27 जिले में जमीन खरीद ली गई और 15 जिले में कार्यालय बनना शुरू है।  ये अमित शाह के नेतृत्व का ही कमाल है कि जम्मू-कश्मीर से अनुच्छेद 370 समाप्त हुआ। मात्र चार-पांच महीने के गृहमंत्रित्व काल में उन्होंने साबित किया है कि वे सरदार पटेल की परम्परा के गृह मंत्री हैं।  </p>
      <p>शनिवार को ज्ञान भवन में डॉ अनिर्बान गांगुली और शिवानंद द्विवेदी की लिखित पुस्तक अमित शाह और भाजपा की यात्रा पर आयोजित परिचर्चा में उपमुख्यमंत्री ने कहा कि उनके नेतृत्व में यह भाजपा का अंतिम पड़ाव नहीं है। यात्रा अभी जारी है और लक्ष्य पाने तक यह जारी रहेगी। मोदी और शाह की जोड़ी ऐसी लकीर खीचेंगी कि इसके आगे कोई लकीर नहीं खींच सकेगा।  लेखकद्वय ने 2014 से 2019 के बीच की घटना का प्रमुखता से जिक्र किया है। इसी अवधि में भाजपा चार राज्य से 17 राज्यों में शासन में आई। इस कारण अमित शाह को रणनीतिकार, राजनीति के चाणक्य, मोदी के हनुमान, चुनाव प्रबंधक आदि उपनाम भी दिए गए हैं। प्रखर राष्ट्रवादी अमित शाह घड़ी नहीं पहनते ताकि उपहार संस्कृति पर रोक लगे। वे शतरंज के जानकार और क्रिकेट के पैरोकार हैं। ज्योतिष विद्या जानते हैं। </p>
      <p>उपमुख्यमंत्री ने कहा कि फेक इनकाउंटर के नाम पर कांग्रेस ने पीएम और अमित शाह को राजनीतिक साजिश की थी। सुप्रीमकोर्ट के निर्णय के बावजूद राफेल मसले पर कांग्रेस जेपीसी बनाने की मांग कर रही है। कई दशक पहले अमित शाह ने बिहार के पीएचईडी में पाईप की आपूर्ति की। पैसा भुगतान के बदले उन्हें कांग्रेसी कार्यसंस्कृति का सहारा लेना पड़ा। उपमुख्यमंत्री का इशारा पैसा देन के बाद भुगतान करने की ओर था। पड़ोसी राज्य झारखंड में हो रहे चुनाव में सरकार बनाने का दावा किया। </p>
      <p>प्रदेश भाजपा अध्यक्ष डॉ संजय जायसवाल ने कहा कि ये अमित शाह ही हैं जिन्होंने 51 फीसदी राजनीति करने की बात कही और अभी भाजपा को 55 फीसदी वोट मिले। जनसंघ से भाजपा की यात्रा को जानने के लिए पुस्तक को  उपयोगी बताया। अध्यक्षीय भाषण में सेवानिवृत्त न्यायाधीश आरएन प्रसाद ने कहा कि राजनीति में अमित शाह को अनदेखी मुश्किल है। मोदी सरकार में वे पीएम के बाद दूसरे ताकतवर शख्सियत हैं। </p>
      <p>लेखकद्वय डॉ अनिर्बान गांगुली और शिवानंद द्विवेदी ने पुस्तक का परिचय कराया। मौके पर केंद्रीय गृह राज्यमंत्री नित्यानंद राय, मंत्री विनोद नारायण झा और राम नारायण मंडल सहित पार्टी के विधायक, सांसद, विधान पार्षद व प्रदेश पदाधिकारी मौजूद थे। जदयू के पूर्व प्रवक्ता अजय आलोक के कार्यक्रम में शामिल होने से चर्चाओं का बाजार गर्म रहा।</p>
    </article>
  </body>
</html>