<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547653.html/%D9%88%D8%A7%DA%A9%D9%86%D8%B4-%D8%AF%D8%A7%D9%86%D8%B4%DA%AF%D8%A7%D9%87-%D9%BE%DB%8C%D8%A7%D9%85-%D9%86%D9%88%D8%B1-%D8%A7%D8%B1%D8%AF%D8%A8%DB%8C%D9%84-%D8%AF%D8%B1-%D9%85%D9%88%D8%B1%D8%AF-%D8%AA%D8%AF%D8%B1%DB%8C%D8%B3-%DB%8C%DA%A9%DB%8C-%D8%A7%D8%B2-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B3%D8%AA%D8%A7%D9%86-%D8%AF%D8%B1-%D8%A7%DB%8C%D9%86-%D8%AF%D8%A7%D9%86%D8%B4%DA%AF%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T13:40:00+00:00"/>
    <meta property="og:title" content="واکنش دانشگاه پیام نور اردبیل در مورد تدریس یکی از نمایندگان استان در این دانشگاه"/>
    <meta property="og:description" content="به دنبال مطالبه گری جمعی از دانشجویان پیرو خط ولایت و رهبری از مسئولین دانشگاه پیام نور اردبیل در خصوص چرایی تدریس یکی از نمایندگان استان در این دانشگاه، روابط عمومی دانشگاه پیام نور اردبیل جوابیه ای صادر کرد."/>
  </head>
  <body>
    <article>
      <h1>واکنش دانشگاه پیام نور اردبیل در مورد تدریس یکی از نمایندگان استان در این دانشگاه</h1>
      <address>
        <time datetime="2019-11-16T13:40:00+00:00">16 Nov 2019, 13:40</time>
      </address>
      <p>به دنبال مطالبه گری جمعی از دانشجویان پیرو خط ولایت و رهبری از مسئولین دانشگاه پیام نور اردبیل در خصوص چرایی تدریس یکی از نمایندگان استان در این دانشگاه، روابط عمومی دانشگاه پیام نور اردبیل جوابیه ای صادر کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sabalanema.ir/">سبلان‌ما</a>، به دنبال تدریس یکی از نمایندگان استان اردبیل در دانشگاه پیام نور اردبیل جمعی از دانشجویان پیرو خط ولایت و رهبری این دانشگاه با ارسال نامه ای سرگشاده به مسئولین دانشگاه نسبت به این موضوع که در آستانه انتخابات صورت گرفته است، واکنش نشان داده و خواستار روشنگری شده بودند.</p>
      <p>در این نامه سرگشاده آمده است: زمانی که عضو هیات علمی یک دانشگاه سمتی را در دانشگاه عهده دار می شود وزارت علوم به تناسب نوع سمت، بخشی از تدریس موظفی ان مسول را کم می نماید تا بتواند به امورات اجرایی بپردازد تا حقی از کسی ضایع نشود. قطعا رییس محترم و معاون هم از این مقوله مستثنی نیستند. از طرف دیگر نه به صورت قانونی بلکه اخلاقی توصیه می شود در دانشگاه خودش حق التدریس هم نگیرد چه برسد به حق التدریس در دانشگاههای دیگر. چه رسد به اینکه فرد مذکور نماینده هم باشد. نکته دوم اینکه اگر نماینده محترم در هنگام حضور در حوزه انتخابی در کلاس حضور پیدا کند ظلم به مردم حوزه انتخابیه است با این همه مشکلات و دغدغه مردم چه می شود.   نکته آخر اینکه این نماینده محترم نباید به خود چنین اجازه ای می داد که در دانشگاه حق التدریس بگیرد زیرا وی باید برای جوانان دارای تحصیلات دکتری و فوق لیسانس شغل ایجاد نماید نه اینکه این آب باریکه را هم از دست آنها بگیرد آنهم درس کارآفرینی.   <b>صبح امروز روابط عمومی دانشگاه پیام نور استان اردبیل در واکنش به مطالبه این دانشجویان و روشنگری در این زمینه واکنش نشان داده و جوابیه ای صادر کرد:</b>   <b>جوابیه دانشگاه پیام نور در خصوص مسالهٔ مطرح شده تدریس یکی از نمایندگان استان در دانشگاه پیام نور اردبیل؛</b>   به نام خداوند حق و حقیقت؛   ضمن تبریک ولادت با سعادت پیامبر اکرم (ص) و با سلام خدمت دانشجویان عزیز و آرزوی توفیق برای شما در کلیه مراحل زندگی، با توجه به اینکه مساله ای در برخی کانال های مجازی در راستای تدریس یکی از نمایندگان اردبیل در دانشگاه پیام نور با ۱۳ صفحه عنوان درسی مطرح است، جهت تنویر افکار عمومی و محفوظ بودن حق نماینده محترم، موارد زیر به سمع و نظر شما خوبان می‌رسد:   ۱-درس کارآفرینی فقط یک عنوان درس بوده و بین برخی رشته ها مشترک است و به منزله ۱۳ صفحه عنوان درسی نیست.   ۲- تمام نمایندگان استان از هر جناح که باشند برای دانشگاه سرمایه محسوب می‌شوند و دانشگاه پیام نور بدون لحاظ کوچکترین جهت گیری سیاسی و با حفظ استقلال آکادمیک خود، در جهت پیشبرد اهداف و برنامه های دانشگاه، با نمایندگان محترم تعامل سازنده دارد.   ۳- کد استادی قید شده مربوط به یک یا دو سال اخیر نیست و این نماینده، بیش از  ۱۰ سال است در دانشگاه پیام نور مشغول به تدریس است.   ۴- اولویت گذاری برای تدریس اساتید هیات علمی سایر دانشگاه‌ها با مدارج عالی، دستورالعمل دانشگاه بوده و ایشان نیز مانند سایر اعضاء هیات علمی از این حق برخوردار می‌باشند.   ۵- کلاس کارآفرینی روز چهارشنبه بوده و ایشان به غیر از جلسه اول (که نا هماهنگی از سوی دانشگاه بوده) در تمام کلاسهای خود، مرتبا حضوری فعال داشته است و وی مسئول است، تمام تعداد جلسات خود را تکمیل نماید.   ۶- حضور در کلاسهای درسی و مراودات چهره به چهره دانشجویان با نمایندگان محترم نه تنها کاستی نیست بلکه مزیت بزرگی محسوب می‌شود، چرا که نظرات دانشجویان و این قشر آگاه جامعه در تصمیم گیری های کلان و قانون گذاری در مجلس اعمال می‌شود و این یکی از مطالبات بحق جامعه است.   ۷- اگر شما اطلاعیه های برگزاری کلاسها را مشاهده فرمایید، هر استادی با هر مسئولیتی که در دانشگاه دارد، بجای کلاسهای کنسلی خود، وظیفه دارد کلاسهای جبرانی برگزار کند و اگر چنین نباشد، حق التدریس آن غیبت، از حساب مدرس کم شده و در ارزیابی پایان ترم لحاظ خواهد شد.   ۸- استخدام و انتساب برخی کلمات مانند “خائن” در قانون، بار حقوقی مشخصی دارد و حق پیگیری برای مخاطبان این کلمه محفوظ است.   در پایان یادآور می‌شود، ما به عنوان مسئولین دانشگاه منافع دانشجو را سرلوحه تمام فعالیت های خود قرار داده ایم و به هیچ عنوان، کوچکترین حق و حقوق دانشجو را با هیچ نگرش سیاسی و غیر سیاسی مبادله نمی کنیم.</p>
      <p>انتهای پیام/</p>
    </article>
  </body>
</html>