<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/the-7th-circle-endless-nightmare-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T13:00:00+00:00"/>
    <meta property="og:title" content="The 7th Circle: Endless Nightmare | Recensione | Game Division"/>
    <meta property="og:description" content="The 7th Circle: Endless Nightmare è un first person dungeon crawler RPG di &quot;vecchia scuola&quot; con decine di livelli e nemici in un'ambientazione horror."/>
  </head>
  <body>
    <article>
      <h1>The 7th Circle: Endless Nightmare | Recensione | Game Division</h1>
      <address>
        <time datetime="2019-11-16T13:00:00+00:00">16 Nov 2019, 13:00</time>
      </address>
      <p>Avete presente i <b>wormhole</b>? Quelle scorciatoie che permettono di viaggiare nello spazio e nel tempo? Bene, <b>The</b> <b>7th Circle: Endless Nightmare</b> sembra essere arrivato direttamente dagli anni ‘90 attraverso uno di questi. Il gioco sviluppato da 68k Studios e pubblicato in versione aggiornata da Gamera Interactive è <b>decisamente anticonformista</b>: è in grafica 2D, appartiene a un genere quasi estinto e non fa granché per rendere la vita facile al giocatore. The 7th Circle: Endless Nightmare è però pienamente cosciente di tutto questo ed è quindi <b>volutamente anticonformista</b>. E in qualche modo, sviluppare al giorno d’oggi un titolo di questo tipo rivolto a una fascia di nicchia di giocatori non può che essere considerato <b>un gesto coraggioso</b>, un coraggio che deriva da una <b>grande passione</b> per il passato della storia dei videogiochi. Anche solo per questo vale la pena entrare nel wormhole dal quale è arrivato The 7th Circle: Endless Nightmare.</p>
      <figure>
        <img src="https://www.tomshw.it/images/images/2019/11/the-7th-circle-endless-nightmare-62646.jpg"/>
      </figure>
      <h3>Crawling Turbo Challenge</h3>
      <p><b>First Person Dungeon Crawler RPG</b>: un genere che trent’anni fa nacque su computer e che vide tra i primi esponenti <b>Dungeon Master</b>. Questo tipo di giochi, a parte qualche eccezione come <b>Etrian Odyssey</b>, è ormai quasi scomparso anche se molti tratti caratteristici si possono rintracciare nel DNA di alcuni titoli<b> moderni</b>. Ad esempio la personalizzazione delle statistiche del protagonista, le opzioni strategiche offerte dalle armi e l’attenzione con cui prepararsi agli scontri sono ancora ben presenti nella serie <b>Dark Souls</b>, laddove Bloodborne ha abbracciato addirittura in pieno il genere con i dungeon opzionali generati casualmente.</p>
      <slideshow>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62644.768x432.jpg"/>
        </figure>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62645.768x432.jpg"/>
        </figure>
      </slideshow>
      <p>Mantenendo fede a questa tradizione <b>The 7th Circle: Endless Nightmare</b> vi terrà rinchiusi per ore all’interno dei suoi dungeon pseudo-tridimensionali. Il <b>motore grafico 2D</b> viene usato infatti per creare un effetto di profondità come accadeva fino ai primi anni ‘90. Abituarsi richiede un po’ di tempo: all’inizio si rimane <b>spaesati</b> per il brusco “stacco” di inquadrature da una direzione all’altra ma bastano un paio d’ore per imparare a orientarsi. Nel complesso <b>i sedici dungeon della modalità principale</b> hanno strutture abbastanza varie: i primi sono grandi labirinti in stile classico ma dal quinto livello in poi iniziano a differenziarsi diventando anche <b>più piccoli e frammentati</b>, ad esempio, con stanze separate raggiungibili grazie ai teletrasporti.</p>
      <p>L’obiettivo principale è molto semplice: partendo <b>dall’inizio</b> bisogna trovare <b>il boss</b>, sconfiggerlo e guadagnare<b> l’uscita</b>. Tutto quello che c’è in mezzo è ovviamente un po’ più complesso. Bisogna innanzitutto farsi strada con una <b>mappa</b> le cui zone diventano visibili solo dopo averle attraversate, ci sono poi le<b> leve</b> da attivare per alzare i cancelli o gli <b>scrigni</b> da aprire per recuperare pezzi di equipaggiamento o materiali necessari a potenziare le armi o a forgiare amature. Non mancano neanche i fantasmi che appaiono solo in momenti specifici e i passaggi segreti con interruttori e muri invisibili. E poi ovviamente ci sono i nemici da combattere.</p>
      <figure>
        <img src="https://www.tomshw.it/images/images/2019/11/the-7th-circle-endless-nightmare-62650.jpg"/>
      </figure>
      <h3>Splatterdungeon</h3>
      <p>In termini di storia e design dei nemici <b>The 7th Circle: Endless Nightmare</b> supera la tradizione fantasy medievale dei suoi illustri predecessori con <b>scelte più moderne</b>. Le sequenze narrative attivabili dai televisori sparsi per i dungeon ricostruiscono una trama ambientata ai giorni nostri che si rivela <b>essenziale e allo stesso tempo dotata di una certa originalità</b> per questo genere di giochi. Quanto ai nemici si tratta di demoni nati dalla psiche del protagonista e realizzati con uno stile <b>tipicamente horror</b>. Nei vari livelli bisogna affrontare demoni, bambole assassine, zombie, clown killer, ibridi più o meno terrificanti e in alcuni casi mostri con nomi come Mater Tenebrarum che citano un ben preciso <b>immaginario cinematografico</b>.</p>
      <p>Lo stile visivo a cui si richiama il design dei nemici resta, anche in questo caso, quello degli anni ‘90 ricordando da vicino titoli come gli <b>Splatterhouse</b> per Sega Mega Drive (a loro volta influenzati dalla cinematografia horror dell’epoca) con grossi e dettagliati <b>sprite bidimensionali</b> pur senza ricalcare i tratti grotteschi della vecchia serie Namco. I nemici sono visibili sulla mappa come <b>zone di colore differente</b> (rosso per quelli standard, giallo per gli elite e viola per i boss) oppure si possono incontrare in <b>duelli</b> opzionali per aumentare la possibilità di trovare oggetti rari.</p>
      <figure>
        <img src="https://www.tomshw.it/images/images/2019/11/the-7th-circle-endless-nightmare-62655.jpg"/>
      </figure>
      <p>I combattimenti si svolgono<b> a turni</b> la cui frequenza cambia anche a secondo delle statistiche del personaggio. La dinamica è quella classica da RPG e prevede innanzitutto <b>attachi fisici</b> insieme ad armi da lancio, colpi speciali e combo. Ogni azione comporta inoltre il consumo di una parte della barra del <b>vigore</b> che può essere rigenerata nel corso della battaglia. Pur nell’impostazione moderna del gioco non mancano le <b>magie</b>, anzi questa parte del gameplay è quella più interessante e curata. Di incantesimi ce ne sono ben <b>una settantina</b> divisi per categorie come quelli per infliggere status negativi, le evocazioni (si va dagli scheletri ai demoni) e le magie che agevolano l’esplorazione. Anche in questo caso emerge la personalità “old school” di <b>The 7th Circle: Endless Nightmare</b> dato che gli effetti sono <b>molto scenografici </b>nonostante (anzi, forse grazie alla) grafica 2D.</p>
      <slideshow>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62657.768x432.jpg"/>
        </figure>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62661.768x432.jpg"/>
        </figure>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62658.768x432.jpg"/>
        </figure>
      </slideshow>
      <p>Negli ultimi livelli, ad esempio, la magia <b>Drops of Lava </b>ci ha permesso di evocare un vulcano sullo fondo i cui detriti dell’eruzione hanno travolto i nemici. A essere interessante è anche il modo in cui le magie vengono lanciate, ovvero con <b>formule</b> (parole che troverete in giro per i dungeon) che vanno scritte con la tastiera e possono essere assegnate a un tasto numerico. Purtroppo a fronte di tanta varietà offerta al protagonista, non si può dire <b>lo stesso</b> per quanto riguarda i <b>nemici</b> che pur essendo tanti possiedono una singola animazione e una <b>varietà minima di attacchi</b> differenziandosi principalmente per il tipo di statistiche come gli HP, forza, velocità e resistenze agli status. Anche i cinque livelli di difficoltà aggiuntivi non portano grandi variazioni aumentando, ad esempio, i danni.</p>
      <figure>
        <img src="https://www.tomshw.it/images/images/2019/11/the-7th-circle-endless-nightmare-62659.jpg"/>
      </figure>
      <h3>Gameplay funambolico</h3>
      <p>Il gameplay di <b>The 7th Circle: Endless Nightmare </b>si muove <b>in bilico</b> tra esplorazione e combattimento. Nelle nostre 40 ore trascorse nei dungeon siamo arrivati alla conclusione che sia necessario <b>scegliere</b> tra l’uno o l’altro. Se amate <b>ripulire i livelli</b> allora vi ritroverete a essere <b>estremamente forti</b>, se volete concentrarvi sui <b>combattimenti</b> allora meglio proseguire dritti verso l’uscita ed eventualmente <b>alzare il livello di difficoltà</b>.</p>
      <p>Se però volete aumentare la sfida e scoprire l’intera mappa <b>l’investimento di tempo</b> sarebbe notevole data l’ampiezza dei livelli e la comunque nutrita presenza di nemici, anche selezionando l’opzione che li riduce al minimo. Sicuramente trovare <b>un punto di equilibrio</b> magari con meno scontri ma più significativi avrebbe permesso di <b>conciliare meglio</b> combattimento ed esplorazione. In ogni caso dobbiamo sottolineare che quest’ultima è parte<b> integrante</b> della sfida proposta dal gioco andando al di là della sua funzione strumentale.</p>
      <slideshow>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62662.768x432.jpg"/>
        </figure>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62663.768x432.jpg"/>
        </figure>
      </slideshow>
      <p>Infine per chi è alla ricerca di combattimenti più impegnativi il gioco permette di sbloccare <b>diverse modalità</b> con dungeon più orientati al combattimento oltre al Limbo con livelli generati casualmente. Un avviso ci sembra fondamentale per chi volesse giocare <b>The 7th Circle: Endless Nightmare</b>: una volta entrati nel loop del gameplay e ottenute le magie che vi aiuteranno enormemente nell’esplorazione tutto diventerà più facile nonostante all’inizio <b>ci metterete sicuramente un paio d’ore</b> per completare il primo dungeon. Il gioco arriva inoltre accompagnato da un articolato <b>manuale d’istruzioni</b> che è indispensabile leggere prima di iniziare e necessario tenere a portata di mano durante le partite.</p>
      <figure>
        <img src="https://www.tomshw.it/images/images/2019/11/the-7th-circle-endless-nightmare-62649.jpg"/>
      </figure>
      <h3>Non chiamatela permadeath</h3>
      <p>Proprio nel primo dungeon, dopo circa due ore di gioco, giudicavamo con un po’ di sufficienza il livello di sfida di questo <b>The 7th Circle: Endless Nightmare</b>. Cercando l’uscita del primo livello avevamo incontrato qualche difficoltà ma niente di realmente difficile. Il primo boss ci ha fatto però cambiare idea. Una volta sconfitto, il nostro personaggio <b>aveva perso quasi tutto l’equipaggiamento, era tornato di livello uno </b>ed era tornato <b>all’inizio</b> del dungeon. E considerato che era il solo il primo, “l’incubo infinito” promesso dal titolo sembrava diventare realtà.</p>
      <p>Perché parlare del game over? Innanzitutto perché questo fa parte del <b>sistema di progressione del personaggio</b>. La fine di una partita infatti è l’unica occasione per spendere i Blood Drops ottenuti che permettono di <b>alzare in maniera permanente </b>alcune caratteristiche come gli HP, i punti magia o il numero di pezzi di equipaggiamento da conservare tra una partita all’altra. Sempre i Blood Drops possono essere spesi anche per sbloccare le <b>nuove modalità </b>di gioco<b>.</b></p>
      <slideshow>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62669.768x432.jpg"/>
        </figure>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62668.768x432.jpg"/>
        </figure>
      </slideshow>
      <p>Altri progressi vengono sbloccati raggiungendo <b>un certo numero di azioni</b> come la creazione di nuovi personaggi o la chiusura dei buchi neri, ovvero <b>minigame</b> da completare per aprire determinati cancelli. Inoltre dopo il game over non si perdono <b>gli organi rilasciati dai nemici necessari a creare pozioni</b>, i materiali, le formule magiche e <b>le carte con vari bonus</b> necessarie a comporre un mazzo a ogni nuova partita. Ogni volta infatti che si ricomincia sarà possibile scegliere una classe con statistiche e abilità passive predeterminate o selezionarle a proprio piacimento.</p>
      <p>Inoltre ogni boss vi darà una <b>reliquia</b> che permetterà ulteriormente di personalizzare le statistiche del personaggio. Questa sorta di <b>permadeth </b>non risulta eccessivamente <b>punitiva</b> e viene gestita con molto rispetto nei confronti del giocatore senza improvvise impennate di difficoltà. Inoltre una minima e attenta preparazione, affiancata alla <b>giusta combinazione </b>tra livello di difficoltà e frequenza di di incontri, permette di personalizzare il grado di sfida. Tra l’altro una delle magie che troverete andando avanti vi permetterà di <b>tornare al punto</b> in cui il personaggio precedente è stato sconfitto.</p>
      <figure>
        <img src="https://www.tomshw.it/images/images/2019/11/the-7th-circle-endless-nightmare-62670.jpg"/>
      </figure>
      <p><b>The 7th Circle: Endless Nightmare</b> è sviluppato da un piccolo team (peraltro tutto italiano) e la cura dedicata ai vari aspetti del gioco è sicuramente <b>encomiabile</b>. Tuttavia ci sono aspetti piccoli che nel loro complesso incidono sulla <b>qualità della vita</b> del giocatore. Ad esempio la modalità <b>schermo intero</b> deve essere <b>reimpostata</b> a ogni accesso, il pulsante ESC permette di andare nelle opzioni ma lo stesso tasto non permette di ritornare al gioco, ci sono <b>brevi caricamenti</b> uscendo dalla stessa schermata e dopo i combattimenti. In inventario, inoltre, <b>i nuovi oggetti non vengono segnalati</b> e non c’è nessun modo di tornare provvisoriamente indietro quando si assegnano i punti ai vari attributi.</p>
      <slideshow>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62675.768x432.jpg"/>
        </figure>
        <figure>
          <img src="https://www.tomshw.it/images/images/2019/11/the-7th-circle-endless-nightmare-62676.768x432.jpg"/>
        </figure>
      </slideshow>
      <p>A mancare sono anche piccoli aspetti di <b>integrazione con Steam</b>, ad esempio non siamo riusciti a far funzionare l’Overlay e la riproduzione remota. Infine mancano gli <b>achievement</b> che, dati i tanti approcci offerti dal gioco, avrebbero favorito la scoperta di prospettive differenti e incentivato meccaniche facilmente trascurabili. I titoli indipendenti su questo fronte hanno comunque raggiunto determinati standard e in qualche modo <b>stupisce</b> non vederli rispettati anche qui. Non si tratta però di nulla che non si possa aggiornare col tempo o che nel complesso penalizzi davvero l’esperienza di gioco.</p>
    </article>
  </body>
</html>