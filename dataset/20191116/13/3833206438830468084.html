<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vidni-ikonomisti-s-interesen-komentar-za-razmera-na-pensiite-914275"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T13:25:00+00:00"/>
    <meta property="og:title" content="Видни икономисти с интересен коментар за размера на пенсиите"/>
    <meta property="og:description" content="Оказва се, че част от българите, които ще получат първите си допълнителни пенсии от 2021 г., няма да..."/>
  </head>
  <body>
    <article>
      <h1>Видни икономисти с интересен коментар за размера на пенсиите</h1>
      <address>
        <time datetime="2019-11-16T13:25:00+00:00">16 Nov 2019, 13:25</time>
      </address>
      <p>Оказва се, че част от българите, които ще получат първите си допълнителни пенсии от 2021 г., няма да имат право на пожизнена месечна пенсия. Причината е недостатъчно натрупани средства по индивидуалните лични партиди.</p>
      <p>"Вноските, които постъпват в задължителните фондове, са налице. През всички години от 2002 г. до сега, те са управлявани от пенсионноосигурителните дружества. Има реализиран доход от инвестиции към парите, които са получени от НОИ и НАП като вноски. Управляваните активи в момента са 15 млрд. лв.", каза Даниела Петкова, главен изпълнителен директор на ПОК "Доверие" в ефира на Нова тв.</p>
      <p>Плюсовете на допълнителното осигуряване пък коментира бившият социален министър Иван Нейков.</p>
      <p>"Може би трябва да започнем от голямата разлика между двата стълба. В първия стълб хората нямат пари, те получават обещание. Те правят вноските от собствените си доходи, за 40 години и имат едно обещание. Във втория стълб има твои пари, там работодателят ти и ти правите вноска със свои, лични пари. Те се управляват, докато в НОИ това не се случва. Ако ти или твоят работодател не сте правили вноски в универсалния фонд, тоест, когато нямаш твой капитал, няма как от 1000 лв. направени вноски да се получи голяма пенсия", посочи Нейков.</p>
      <p>Причините за липса на средства по сметките на осигурителите са от различно естество. "Най-общо казано липсите на месечни вноски през всички тези 18 години се дължат на няколко причини. Понякога работодателят не е внасял вноски, човекът не е на работа и не иска да работи или човекът е емигрирал. Затова казваме, че средните величини в капиталовите стълбове са много вредни", добави Петкова.</p>
      <p>"В българското общество има едно неразбиране каква е функцията на пенсионните фондове. Това не са договорни фондове. Те работят под много тежка регулация. Поради тази причина основната функция на тези фондове е да запазят покупателната способност на осигурените .", коментира икономистът Никола Филипов, предава още Блиц.</p>
    </article>
  </body>
</html>