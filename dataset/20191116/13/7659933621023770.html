<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1994431/t%C3%BCrkiye-do%C4%9Fu-akdeniz%E2%80%99de-gaz-arama-%C3%A7al%C4%B1%C5%9Fmalar%C4%B1na-devam-ederek-avrupa-ile-mevcut"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T13:45:00+00:00"/>
    <meta property="og:title" content="Türkiye, Doğu Akdeniz’de gaz arama çalışmalarına devam ederek Avrupa ile mevcut gerilimde yeni bir sayfa açıyor"/>
    <meta property="og:description" content="Türkiye, Doğu Akdeniz’deki gerilime ve Kıbrıs kıyılarında birçok ülke tarafından “yasadışı” olarak nitelendirilen gaz ve petrol aramalarına uygulanan Avrupa Birliği (AB) yaptırımlarına meydan okuyan yeni bir hamle yaptı. Cumhurbaşkanı Yardımcısı Fuat"/>
  </head>
  <body>
    <article>
      <h1>Türkiye, Doğu Akdeniz’de gaz arama çalışmalarına devam ederek Avrupa ile mevcut gerilimde yeni bir sayfa açıyor</h1>
      <address>
        <time datetime="2019-11-16T13:45:00+00:00">16 Nov 2019, 13:45</time>
      </address>
      <p>Türkiye, Doğu Akdeniz’deki gerilime ve Kıbrıs kıyılarında birçok ülke tarafından “yasadışı” olarak nitelendirilen gaz ve petrol aramalarına uygulanan Avrupa Birliği (AB) yaptırımlarına meydan okuyan yeni bir hamle yaptı.<br/><br/>Cumhurbaşkanı Yardımcısı Fuat Oktay, dün yaptığı açıklamada, “Fatih sondaj gemimiz, kıta sahanlığımızdaki görevinin tamamlanmasının ardından dün Karpaz Burnu’nun güneyindeki yeni faaliyetine başladı” ifadelerini kullandı. Böylece Fatih sondaj gemisi de bölgede aylardır faaliyet gösteren Yavuz sondaj gemisine katılmış oldu. Geçtiğimiz Pazartesi günü AB Dışişleri Bakanları Konseyi’nde Türkiye’nin Doğu Akdeniz’deki arama faaliyetleri hakkında Ankara’ya karşı kısıtlayıcı tedbirler için bir çerçeve kabul edilmişti.<br/><br/>AB dışişleri bakanları, hidrokarbonlar (petrol ve gaz) için yetkisiz keşif faaliyetlerinden sorumlu olan kişilerin veya kuruluşların cezalandırılmasını sağlayan bir mekanizma benimsiyor. Üye devletler yaptırım listesine dâhil edilmesi gerektiğine inandıkları kişilerin isimlerini verebilir. AB’nin her an yaptırım uygulamasına imkân sağlayan bu karara göre ‘sondaj çalışmalarından sorumlu, bu faaliyete iştirak eden ve bunlarla ilişkili kişi ve kuruluşlar’ hedef alınacak. Söz konusu kişi ve kuruluşların mal varlıklarının dondurulması, sorumlulara seyahat yasağı uygulanması ve yaptırımların hedef alacağı kişi ve kuruluşlara AB’den kişi ve kuruluşların mali kaynak sağlamasının yasaklanması bekleniyor. Türkiye ise bu kararı eleştirdi. Ankara, bölgedeki sondaj faaliyetlerini durdurmayacaklarını çünkü bunu ‘kıta sahanlığı’ adını verdikleri alanda gerçekleştirdiklerini ve Kıbrıs Türklerinin hakkı olan alanlarda faaliyet gösterdiklerini açıkladı.<br/><br/>Cumhurbaşkanı Yardımcısı Fuat Oktay, Kuzey Kıbrıs Türk Cumhuriyeti’nin (KKTC) 36’ncı kuruluş yıldönümü nedeniyle düzenlenen törende yaptığı konuşmada, Doğu Akdeniz’de devam eden doğal gaz çalışmalarına ilişkin yaptığı açıklamalarda, “İnsani krizlere, bazı ülkelerin çıkarlarına göre değil, uluslararası hukukun gereğine göre adil ve kalıcı reçeteler bulunmasından yana tutum sergiliyoruz. Milli davamız Kıbrıs konusunda da her zaman ortak anlayış ve ortak akla dayanan çözümlerden yana olduk. Hidrokarbon kaynakları meselesinde meşru çıkarlarımızdan en küçük bir taviz vermeyeceğiz. Hamdolsun sahip olduğumuz imkân ve kabiliyetlerle bugün dünden çok daha güçlüyüz; yarın da bugünden daha güçlü olacağız. Bu konudaki kararlılığımızı, diplomatik girişimlerimiz yanında, askeri gücümüzle ve enerji politikalarımızla da gösteriyoruz. Doğu Akdeniz'de Yavuz sondaj gemimiz ülkemizin kıta sahanlığında faaliyettedir. Fatih sondaj gemimiz ise, kıta sahanlığımızdaki görevinin tamamlanmasının ardından dün, Karpaz Burnunun güneyindeki yeni faaliyetine başlamıştır” ifadelerini kullandı.</p>
    </article>
  </body>
</html>