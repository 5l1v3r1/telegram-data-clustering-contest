<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/richnicya-zhovtih-zhiletiv-u-parizhi-sogodni-posilili-bezpekovi-zahodi-329919_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T13:29:00+00:00"/>
    <meta property="og:title" content="Річниця &quot;жовтих жилетів&quot;: у Парижі сьогодні посилили безпекові заходи"/>
    <meta property="og:description" content="Рік тому у Франції почалися масштабні протести, які проводилися по суботах."/>
  </head>
  <body>
    <article>
      <h1>Річниця "жовтих жилетів": у Парижі сьогодні посилили безпекові заходи</h1>
      <h2>Рік тому у Франції почалися масштабні протести, які проводилися по суботах.</h2>
      <address>
        <time datetime="2019-11-16T13:29:00+00:00">16 Nov 2019, 13:29</time>
      </address>
      <p>У Парижі поліцейських направляють в ключові місця міста з нагоди річниці початку протестних акцій <a href="https://dt.ua/WORLD/u-franciyi-vidnovilisya-protesti-zhovtih-zhiletiv-322940_.html"><b>"жовтих жилетів"</b></a>. Зокрема, десятки правоохоронців перебувають біля Тріумфальної арки, де раніше відбувалися заворушення за участю активістів.</p>
      <p>Учасники руху планують відзначити першу річницю руху акціями у французькій столиці і на кільцевих розв'язках дорожньої мережі країни, повідомляє інформагентство <a href="https://apnews.com/325070be19f64cfd88f4f1fd7f589269">Associated Press</a>.</p>
      <p>За даними AP, паризька поліція вже застосувала сльозогінний газ, щоб відтіснити активістів. Також у столиці було затримано 24 людини. Правоохоронці відтіснили демонстрантів, які намагалися перекрити об'їзну дорогу навколо Парижу.</p>
      <p>Перші масштабні акції протесту розпочалися у Франції в середині листопада 2018 року. Акції організовувалися рухом "жовтих жилетів", основну частину якого складали незадоволені автомобілісти. Назва пов'язана з тим, що протестувальники одягали світловідбиваючі жилети жовтого кольору, які зберігаються в машинах у водіїв.</p>
      <p>Основною метою акцій було висловлення протесту проти планів підвищення податку на бензин, проте з часом перелік претензій протестувальників значно розширився, зачепивши інші аспекти внутрішньої політики, зокрема екологію і міграцію.</p>
      <p>Докладніше <b><a href="https://dt.ua/international/revolyuciya-po-vihidnih-296442_.html">читайте у статті Олексія Коваля "Революція по вихідних"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL2hvc3RlZC5hcC5vcmc=">Associated Press</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>