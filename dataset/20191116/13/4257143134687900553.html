<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/16/az-ejjel-soha-nem-erhet-veget-most-finnorszag-unnepel"/>
    <meta property="og:site_name" content="infostart"/>
    <meta property="article:published_time" content="2019-11-16T13:42:14+00:00"/>
    <meta property="og:title" content="Az éjjel soha nem érhet véget - most Finnország ünnepel"/>
    <meta property="og:description" content="A finn labdarúgó-válogatott fennállása során először jutott ki világ- vagy Európa-bajnokságra, és a pénteki történelmi sikerhez Antti Rinne miniszterelnök is gratulált."/>
  </head>
  <body>
    <article>
      <h1>Az éjjel soha nem érhet véget - most Finnország ünnepel</h1>
      <address><time datetime="2019-11-16T13:42:14+00:00">16 Nov 2019, 13:42</time> by <a rel="author">Infostart / MTI</a></address>
      <h3>A finn labdarúgó-válogatott fennállása során először jutott ki világ- vagy Európa-bajnokságra, és a pénteki történelmi sikerhez Antti Rinne miniszterelnök is gratulált.</h3>
      <p>"Oh Finnország, oh Finnország, oh Finnország végre kijutott a férfi labdarúgó-bajnokságra!" - írta többek között a kormányfő.</p>
      <p>A nemzeti csapat közösségi médiafelületén az olvasható: "Erről álmodtuk egészen 1938 óta, amikor is először játszottunk selejtezőt a vb-re. Generációk álma vált valóra, és a jövő nyáron egész Finnország úgy fog ünnepelni, mint előtte sosem."</p>
      <figure>
        <iframe data-src="https://twitter.com/EU2019FI/status/1195388798135394306?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az EU soros elnökségét betöltő finnek az uniós költségvetés tárgyalása közben szakítottak időt a meccs megnézésére.</p>
      <figure>
        <iframe data-src="https://twitter.com/CJSmith91/status/1195438275353292805?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A finnek az első két vb-re nem jelentkeztek, az 1938-as torna kvalifikációján viszont - mint azóta valamennyi vb-, illetve Eb-selejtezőn - elbuktak. A Liechtenstein elleni győzelemmel viszont eldőlt, hogy ott lehetnek a 2020-as kontinensviadalon.</p>
      <p>A csapat sztárja, az angol Norwich Cityben légiós Teemu Pukki - aki kétszer is eredményes volt a pénteki 3-0-s diadal alkalmával - pezsgőt bontott, és mindenkit lelocsolt az öltözőben.</p>
      <blockquote>A Pukki Party - ahogy a helyiek nevezik - Helsinki belvárosában folytatódott hajnalig.</blockquote>
      <p>A szomszéd svédek is kijutottak pénteken az Eb-re, miután 2-0-ra győztek Romániában. Ez egyben azt is jelenti, hogy ha a magyar válogatott kedden nem nyer Walesben, és nem szerzi meg a továbbjutást érő második helyet, a Nemzetek Ligájában elért eredménye alapján márciusban így is pótselejtezőt játszhat. A tavaly vb-negyeddöntős svéd válogatott sorozatban hatodik kontinensviadalára készülhet.</p>
      <figure>
        <iframe data-src="https://twitter.com/ylenews/status/1195658520869265409?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A finneket is felvonultató csoportban az olasz válogatott már korábban kiharcolta az Eb-részvételt, és a Bosznia-Hercegovinában aratott 3-0-val megszakítás nélkül tizedik győzelmét aratta, amire korábban még nem volt példa. Az első kilences sikerszéria még 1938/39-ben fordult elő.</p>
      <p>A 2020-as Eb-t 12 ország egy-egy városában, köztük Budapesten rendezik.</p>
      <p>
        <i>Nyitókép: MTI/EPA/Photolure/Hajk Baghdaszarján</i>
      </p>
    </article>
  </body>
</html>