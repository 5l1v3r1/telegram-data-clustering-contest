<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/pasaule/igaunijas-banka-coop-pank-emites-32-2-miljonus-akciju.d?id=51643023"/>
    <meta property="og:site_name" content="DELFI"/>
    <meta property="article:published_time" content="2019-11-16T16:42:35+00:00"/>
    <meta property="og:title" content="Igaunijas banka 'Coop Pank' emitēs 32,2 miljonus akciju "/>
    <meta property="og:description" content="Igaunijas banka &quot;Coop Pank&quot; otrdien, 12. novembrī, paziņojusi akciju sākotnējā publiskā piedāvājuma (IPO) nosacījumus – plānots emitēt 32,2 miljonus jaunu akciju, iegūstot papildu kapitālu 37 miljonu eiro apmērā bankas tālākās attīstības stratēģijas finansēšanai, informē banka."/>
  </head>
  <body>
    <article>
      <h1>Igaunijas banka 'Coop Pank' emitēs 32,2 miljonus akciju </h1>
      <address><time datetime="2019-11-16T16:42:35+00:00">16 Nov 2019, 16:42</time> by <a rel="author">DELFI Bizness</a></address>
      <p>
        <b><a href="https://www.delfi.lv/temas/igaunija">Igaunijas</a> banka "Coop Pank" otrdien, 12. novembrī, paziņojusi akciju sākotnējā publiskā piedāvājuma (IPO) nosacījumus – plānots emitēt 32,2 miljonus jaunu akciju, iegūstot papildu kapitālu 37 miljonu eiro apmērā bankas tālākās attīstības stratēģijas finansēšanai, informē banka.</b>
      </p>
      <p>Parakstīšanās periods jaunajām akcijām sāksies š.g. 18. novembrī.</p>
      <p>Saskaņā ar publiskā piedāvājuma prospektu, banka sākotnējā publiskā piedāvājuma laikā emitēs līdz 32,2 miljoniem jaunu akciju, palielinot akciju kopējo skaitu līdz 94,4 miljoniem. Akciju emisijas ietvaros daži no esošajiem mazākuma akcionāriem jaunajiem investoriem pārdos līdz pat 14,1 miljoniem akciju. Līdz ar to sākotnējā publiskā piedāvājuma gaitā investoriem būs iespēja iegādāties kopumā līdz 46,3 miljoniem akciju.</p>
      <p>Privātie un institucionālie investori var izteikt vēlmi iegādāties "Coop Pank" akcijas parakstīšanās periodā, kurš sāksies 2019. gada 18. novembrī un noslēgsies 29. novembrī. Parakstoties akcijām, cenai jābūt 1,15–1,3 eiro robežās. Tādējādi kopējais sākotnējā publiskā piedāvājuma apjoms atkarībā no akciju cenas būs aptuveni 55 miljoni eiro.</p>
      <p>Pēc "Coop Pank" valdes priekšsēdētāja Margusa Rinka (<i>Margus Rink</i>) teiktā, banka sagaida, ka sākotnējā publiskā piedāvājuma gaitā par investoriem kļūs gan privātie, gan institucionālie investori. "Mēs vēlamies, lai "Coop Pank" akcijas tiktu aktīvi tirgotas biržā un piesaistītu daudz akcionāru. Pirmajos darbības gados mēs redzam sevi galvenokārt kā augošu uzņēmumu, bet, runājot par dividenžu politiku, sagaidāms, ka no 2022. gada pavasara banka sāks dividenžu izmaksu 25% apmērā no gada peļņas," paskaidro Rinks.</p>
      <p>Veiksmīgi noslēdzoties akciju emisijai, "Coop Pank" kotēsies "Nasdaq" Tallinas biržas galvenajā sarakstā. Plānots, ka "Coop Pank" akciju tirdzniecība tiks uzsākta aptuveni 9. decembrī.</p>
      <p>"Coop Pank" ir viena no piecām universālajām bankām, kas strādā Igaunijā. Bankai ir 15 nodaļas un 28 bankas pakalpojumu punkti visā valstī. Klientu skaits, kuri ikdienā izmanto "Coop Pank" pakalpojumus, oktobra beigās sasniedza 58 300. "Coop Pank" mērķis ir izmantot sinerģiju starp "Coop" mazumtirdzniecības biznesu un banku sektoru. Bankas stratēģiskais akcionārs ir Igaunijas mazumtirdzniecības tīkls "Coop Eesti" ar 330 veikaliem.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/oecd-jaunakais-zinojums-latvija-sanem-kritiku-par-nepietiekamu-cinu-pret-kukulosanu.d?id=51553599"/>
        <a href="https://www.delfi.lv/bizness/bankas_un_finanses/banku-jaunais-biznesa-modelis-ielauzties-vietejo-uznemumu-kreditesanas-tirgu.d?id=51532695"/>
        <a href="https://www.delfi.lv/bizness/bankas_un_finanses/parmainas-banku-sektora-krize-un-algu-pieaugums-kam-esam-gatavi.d?id=51517099"/>
      </related>
    </article>
  </body>
</html>