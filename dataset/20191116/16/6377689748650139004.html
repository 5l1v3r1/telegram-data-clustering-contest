<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/national/1573923117-serbiia-ukraina-peredmatcheva-pres-konferentsiia-andriia-shevchenka.html"/>
    <meta property="og:site_name" content="Footboom.com"/>
    <meta property="article:published_time" content="2019-11-16T16:53:00+00:00"/>
    <meta property="og:title" content="Сербія - Україна: передматчева прес-конференція Андрія Шевченка"/>
    <meta property="og:description" content="Головний тренер збірної України Андрій Шевченко на передматчевій прес-конференції поділився враженнями від поєдинку кваліфікації Євро-2020 з Сербією, інформує прес-служба УАФ."/>
  </head>
  <body>
    <article>
      <h1>Сербія - Україна: передматчева прес-конференція Андрія Шевченка</h1>
      <address><time datetime="2019-11-16T16:53:00+00:00">16 Nov 2019, 16:53</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Головний тренер збірної України Андрій Шевченко на передматчевій прес-конференції поділився враженнями від поєдинку кваліфікації Євро-2020 з Сербією, інформує <i>прес-служба УАФ.</i></p>
      <p>
        <b>—</b>
        <b> В якому стані Євген Коноплянка? Як проходять останні години перед матчем?</b>
      </p>
      <p>— В усіх футболістів хороший фізичний стан, усі готуються. У Жені була температура в Запоріжжі, але зараз він почувається добре. Учора вже тренувався.</p>
      <p>
        <b>—</b>
        <b> Збірна України вже вийшла на Євро, тоді як у Сербії залишаються шанси на друге місце. Відповідно, це мотивуватиме нашого суперника. А в чому полягає мотивація української команди на цей матч?</b>
      </p>
      <p>— Із точки зору майбутнього жереба для нас важливо потрапити в посів. Якщо ми хочемо бути в ньому, то завтра потрібно провести вдалу гру. Ми вирішуємо зовсім різні турнірні завдання, розуміємо, як налаштовані серби, тож наша команда готується до дуже серйозного поєдинку.</p>
      <p>
        <b>—</b>
        <b> У господарів є велика мотивація після поразки у Львові з рахунком 0:5. Як вам така атмосфера всередині команди суперника?</b>
      </p>
      <p>— Я думаю, що в них правильна мотивація, однак навряд чи рахунок відіграє якусь роль. У Львові в нас було завдання взяти три очки, що ми й зробили. Не завжди рахунок цілком віддзеркалює те, що відбувається на полі. У сербів хороша команда, тож завтра буде непростий поєдинок. Нам важливо заробити очки з прицілом на майбутнє жеребкування. У сербської збірної інше завдання — вона бореться за друге місце у групі. Тож обидві команди матимуть різні турнірні завдання й стратегії на завтрашню гру.</p>
      <p>
        <b>—</b>
        <b> Чи може Сербія забити п’ять м'ячів у відповідь?</b>
      </p>
      <p>— Я не буду давати жодних прогнозів. Якщо сербська команда гідно зіграє, покаже хорошу гру, то виявиться сильнішою. Це футбол. Якщо Україна буде сильнішою й обіграє Сербію, то це означатиме, що ми були кращими.</p>
      <p>
        <b>—</b>
        <b> Наших уболівальників не буде на стадіоні. Наскільки це позначиться на грі нашої збірної?</b>
      </p>
      <p>— Однозначно нам не вистачатиме цієї підтримки. Але домовленість між федераціями була й раніше. Якщо є якісь конфлікти, то потрібно їх гасити — чим швидше, тим краще. Сербія — хороша команда із сильними виконавцями, на нас чекає непростий матч, але не потрібно забувати про повагу один до одного.</p>
      <p>
        <b>—</b>
        <b> Чи ви вже визначилися з тим, яку команду візьмете на Євро-2020?</b>
      </p>
      <p>— До старту чемпіонату Європи ще багато часу, щось може змінитися. Немає сенсу вибудовувати якісь стратегії й плани зараз. Потрібно дочекатися жеребкування. Потім подивимося на наш склад і його комплектацію. Однозначно, будуть товариські матчі перед чемпіонатом, де ми даватимемо шанс проявити себе молоді або тим футболістам, які грали менше.</p>
      <related>
        <h4>Читайте также:</h4>
        <a href="https://www.footboom.com/ukrainian/national/1573723081-yuriy-virt-stepanenko-ne-yavljaetsja-nezamenimym-v-sbornoy-ukrainy.html"/>
      </related>
    </article>
  </body>
</html>