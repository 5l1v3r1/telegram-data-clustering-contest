<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517785/dendam-angkara-anak-dibunuh"/>
    <meta property="og:site_name" content="HM Online"/>
    <meta property="article:published_time" content="2019-11-16T16:45:59+00:00"/>
    <meta property="og:title" content="Dendam angkara anak dibunuh"/>
    <meta property="og:description" content="ENAM sekeluarga dari Pulau Denawan, Semporna, yang tembak mati ketika dalam perjalanan ke Siasi, selatan Filipina, untuk menyambut Maulidur Rasul, pada 6 November lalu, dipercayai dibunuh akibat dendam lama."/>
  </head>
  <body>
    <article>
      <h1>Dendam angkara anak dibunuh</h1>
      <address><time datetime="2019-11-16T16:45:59+00:00">16 Nov 2019, 16:45</time> by <a rel="author">Norasikin Daineh</a></address>
      <p>ENAM sekeluarga dari Pulau Denawan, Semporna, yang tembak mati ketika dalam perjalanan ke Siasi, selatan Filipina, untuk menyambut Maulidur Rasul, pada 6 November lalu, dipercayai dibunuh akibat dendam lama.</p>
      <p>Pesuruhjaya Polis Sabah, Datuk Omar Mammah berkata, suspek yang melakukan pembunuhan itu berdendam kerana seorang daripada keluarga mangsa dikatakan membunuh anaknya.</p>
      <p>“Motif pembunuhan disebabkan dendam lama antara dua keluarga itu. Anak suspek dibunuh dan itu punca dia membunuh keluarga mangsa,” katanya.</p>
      <p>Beliau berkata demikian ketika ditemui pada Program Komuniti Kepolisian di Kampung Kesuapan, Pulau Gaya, Kota Kinabalu, hari ini.</p>
      <p>Dalam pada itu, Omar berkata, polis sudah menjalankan bedah siasat terhadap enam mangsa yang ditembak mati dalam kejadian itu.</p>
      <p>Katanya, pihaknya mendapatkan perintah mahkamah di Semporna untuk mengeluarkan jasad enam mangsa yang di kubur di Pulau Denawan bagi tujuan itu, pada 11 November lalu.</p>
      <p>“Ada kesan tembakan di semua mangsa yang mati. Seorang daripadanya sampai tiga, empat kesan tembakan.</p>
      <p>“Selepas bedah siasat dijalankan, enam mangsa itu dikebumikan semula pada 13 November lalu,” katanya.</p>
      <p>Dalam kejadian 6 November lalu itu, enam sekeluarga terbabit, termasuk kanak-kanak berusia lapan tahun yang menaiki bot ke selatan Filipina dipercayai diserang suspek.</p>
      <p>Suspek membunuh enam sekeluarga itu, namun enam keluarga mangsa yang lain terselamat, termasuk lima daripadanya kanak-kanak.</p>
      <p>Omar berkata, ada kesilapan maklumat sebelum ini menyatakan dua mangsa terselamat, sebenarnya enam yang terselamat dalam kejadian itu.</p>
      <p>“Empat kanak-kanak yang terselamat berada di bot lain. Dua lagi membabitkan seorang wanita dewasa dan seorang kanak-kanak dalam bot yang diserang suspek.</p>
      <p>“Polis sudah mengenal pasti pihak yang bertanggungjawab melakukan jenayah itu dan maklumat itu sudah dimaklumkan kepada rakan setugas di negara jiran (Filipina),” katanya.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/515838/ditembak-dalam-perjalanan-sambut-maulidur-rasul">Ditembak dalam perjalanan sambut Maulidur Rasul</a></p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/515838/ditembak-dalam-perjalanan-sambut-maulidur-rasul"/>
        <a href="https://www.hmetro.com.my/global/2017/09/268001/lebih-60-rohingya-lemas"/>
        <a href="https://www.hmetro.com.my/mutakhir/2016/04/131343/sasar-bot-bergerak-perlahan"/>
        <a href="https://www.hmetro.com.my/mutakhir/2018/01/301111/lain-mengejek-lain-ditikam"/>
        <a href="https://www.hmetro.com.my/mutakhir/2018/12/402525/sah-kena-culik"/>
        <a href="https://www.hmetro.com.my/mutakhir/2018/12/402657/update-penculik-belum-minta-wang-tebusan"/>
        <a href="https://www.hmetro.com.my/mutakhir/2017/08/255849/bot-karam-2-dikhuatiri-lemas"/>
        <a href="https://www.hmetro.com.my/global/2018/05/340004/anak-pengebom-dicuci-otak"/>
      </related>
    </article>
  </body>
</html>