<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Caure-aixecar-se-Mes-fort_0_2345765432.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T16:31:22+00:00"/>
    <meta property="og:title" content="Caure per aixecar-se més fort"/>
    <meta property="og:description" content="L'Àlex Roca, amb un 76% de discapacitat, ha acabat triatlons"/>
  </head>
  <body>
    <article>
      <h1>Caure per aixecar-se més fort</h1>
      <h2>L'Àlex Roca, amb un 76% de discapacitat, ha acabat triatlons</h2>
      <address>
        <time datetime="2019-11-16T16:31:22+00:00">16 Nov 2019, 16:31</time>
      </address>
      <p>Si des de ben petit et diuen que tens una paràlisi cerebral amb un 76% de discapacitat física i que et quedaràs en estat vegetatiu, el més probable és que el camí per recórrer se’t faci una muntanya massa difícil de superar. Però l’Àlex Roca ha conviscut amb aquest problema des dels sis mesos des d’una perspectiva completament diferent. Aquest jove de Barcelona pot presumir d’haver culminat tres triatlons dels quatre que ha fet, a més de diferents curses. També porta un dia a dia del tot normal, ja que treballa de comptable, condueix el seu propi cotxe i des de fa aproximadament mig any viu amb la seva nòvia, la Mari Carme, que va conèixer en una de les xerrades motivacionals que fa sovint a les escoles.</p>
      <p>Arran de la presentació del llibre <i>El límit te’l poses tu</i>, l’Àlex viu unes setmanes intenses i atrafegades enmig d’entrevistes i xerrades. La seva disponibilitat és limitada i, a més, ha de quadrar la seva agenda amb la de la seva nòvia perquè li faci d’intèrpret, ja que ell es comunica amb un llenguatge de signes, a causa de la paràlisi que pateix a la part esquerra del cos. “A l’escola em vaig adonar que era diferent respecte a les altres persones, perquè quan em volia comunicar amb els meus companys no m’entenien. Però per a mi no és un problema, sinó una virtut, perquè soc qui soc gràcies a la meva paràlisi cerebral. He provat diferents esports, com el futbol, el tenis o l’esquí, però no m’han agradat. En canvi, un dia em vaig plantejar participar en algun triatló, perquè m’encantava anar a veure el meu germà quan en disputava”, relata Roca.</p>
      <p>L’Àlex competeix en els triatlons amb l’ajuda d’un neoprè i una màscara en la fase de natació, mentre que la prova de bicicleta la fa en tàndem. Tot i que els metges no li han donat cap contraindicació sobre fer aquestes proves de gran resistència, sí que li controlen anualment l’estat físic en una prova d’esforç. A més, en la Titan Desert d’enguany un metge li va examinar durant tot el trajecte els esforços després que en l’edició anterior hagués d’abandonar per una deshidratació.</p>
      <p>L’experiència de participar en aquestes curses i el procés de superació personal és el que Roca recull en el seu llibre <i>El límit te’l poses tu</i>. Un altre somni fet realitat. “Sempre havia tingut aquest somni, perquè crec que totes les persones tenim un llibre de vida en el qual plasmem les nostres experiències i vivències. Tot va començar quan una editora de Penguin Random House va llegir una entrevista que em van fer a <i>La Vanguardia</i>. Aleshores és quan es van posar en contacte amb mi”, recorda Roca.</p>
      <h3>Al costat de Puyol</h3>
      <p>La presentació d’aquesta obra va generar certa expectativa en el món de l’esport, ja que a l’acte hi van assistir il·lustres personalitats com l’expresident del Barça Joan Laporta o l’exjugador Carles Puyol. Sobre el primer, l’Àlex Roca assegura: “El conec des de ben petit i li tinc un gran afecte. Un dia el vaig veure en un quiosc i em va demanar si era del Barça. Des de llavors sempre hem tingut molt de contacte i la veritat és que s’ha portat molt bé amb mi”.</p>
      <p>A més, el jove esportista reconeix que cada dia rep missatges a través de les xarxes socials i de la seva web de persones que, amb discapacitat o sense, estan encuriosides pel seu cas de superació. Alguns fins i tot són en to d’agraïment: “Una persona que estava enganxada a l’alcoholisme em va dir que gràcies a mi es plantejava el repte de competir en la Titan Desert i que s’havia proposat deixar l’alcohol i ho estava aconseguint”. Malgrat que el seu cas sigui un referent per a molta gent, Roca ho té ben clar: “No em sento un exemple en si perquè tot el que faig és perquè m’agrada a mi i em fa feliç”.</p>
    </article>
  </body>
</html>