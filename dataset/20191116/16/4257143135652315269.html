<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/kegyeletsertes-gyanuja-all-fenn-a-temetoben"/>
    <meta property="og:site_name" content="infostart"/>
    <meta property="article:published_time" content="2019-11-16T16:40:48+00:00"/>
    <meta property="og:title" content="Kegyeletsértés gyanúja áll fenn a temetőben"/>
    <meta property="og:description" content="Kovács Vilmos, a Honvédelmi Minisztérium Hadtörténeti Intézetének és Múzeumának parancsnoka az úzvölgyi katonatemető ügyében a német, az orosz és a román hadisírgondozó hivatalok képviselőit is meghívta egy megbeszélésre."/>
  </head>
  <body>
    <article>
      <h1>Kegyeletsértés gyanúja áll fenn a temetőben</h1>
      <address><time datetime="2019-11-16T16:40:48+00:00">16 Nov 2019, 16:40</time> by <a rel="author">Infostart / InfoRádió - Dzsubák Tamás</a></address>
      <h3>Közös feltáráshoz vezethet az úzvölgyi katonatemető ügyében kirobbant vita, ha a román hatóságok nem ismerik el a kegyeltsértés tényét.</h3>
      <p>Kovács Vilmos, a Honvédelmi Minisztérium Hadtörténeti Intézetének és Múzeumának parancsnoka szerint sok kérdést vet fel az úzvölgyi temető ügye a magyar és a román emberekben is: mire alapozva helyeztek el 50 román keresztet és emlékművet a sírkertben, amikor magyar vélemények szerint 4-5, de a románok szerint is csak 11 román katona nyugszik ott.</p>
      <p>Az igazi probléma, hogy</p>
      <blockquote>az ötven keresztnek legalább a fele a temető olyan részére került, ahol a tizedik magyar honvéd gyalogezred katonái nyugszanak.</blockquote>
      <p>"Ezt itt Európában kegyeletsértésnek hívják, és mindkét fél érdeke, hogy megszüntessük" - magyarázta Kovács. A román hatóságok még nem reagáltak a magyar kérésekre. A kegyeletsértés gyanúját bizonyítékokkal együtt megküldtéj Bukarestbe, most kivizsgálják az ügyet és az ígéret szerint intézkednek, ha valóban kegyeletsértés történt. Ha nem erősítik meg a gyanút, akkor</p>
      <blockquote>közös feltárást kell majd végezni a temetőben.</blockquote>
      <p>Arra a kérdésre, hogy folynak-e építési munkálatok a katonatemetőben, Kovács Vilmos azt válaszolta, hogy tudomása szerint nem, sőt nemrégiben bejárták a temetőt, és a napi temetőgondozás nyomain kívül mást nem találtak.</p>
      <p>Ha a feltárás elkerülhetetlenné válik, akkor arra leghamarabb tavasszal kerül sor, márciusban vagy áprilisban. Előtte januárban még lesz egy megbeszélés, amelyre Kovács Vilmos a német, az orosz és a román hadisírgondozó hivatalok képviselőit is meghívta.</p>
      <p>
        <i>Nyitókép: uz-volgye.ro</i>
      </p>
      <p>
        <b>Kapcsolódó hang</b>
      </p>
      <p>Úzvölgyi temető ügye</p>
      <figure>
        <audio src="https://infostart.hu/audio/00005/000050d3b.mp3"/>
      </figure>
      <p> </p>
    </article>
  </body>
</html>