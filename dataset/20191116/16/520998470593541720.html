<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/chasnik-vidnovlyue-sili-organizmu-380404"/>
    <meta property="og:site_name" content="Погляд"/>
    <meta property="article:published_time" content="2019-11-16T16:27:00+00:00"/>
    <meta property="og:title" content="Часник відновлює сили організму"/>
    <meta property="og:description" content="Щоденне вживання часнику знижує частоту простудних захворювань більше, ніж на 60%"/>
  </head>
  <body>
    <article>
      <h1>Часник відновлює сили організму</h1>
      <h2>Щоденне вживання часнику знижує частоту простудних захворювань більше, ніж на 60%</h2>
      <address>
        <time datetime="2019-11-16T16:27:00+00:00">16 Nov 2019, 16:27</time>
      </address>
      <p>Про цілющі властивості часнику відомо з давніх-давен. Він здатний відновлювати сили організму, його застосовують для підвищення імунітету як у дорослих, так і у дітей. Часник по праву вважається одним з найбільш чудодійних природних ліків. Його рекомендують їсти сирим, або приймати препарати на основі часнику. Використовувати препарати на основі часнику буде зручно тому, хто не може його їсти. Часник можна придбати в аптеці в капсулах, настоянках, харчових добавках. В інструкціях написано, що вони підвищують імунітет, усувають запалення, розріджують кров.</p>
      <p>– Народна медицина використовує безліч рецептів на основі часнику. Але перш ніж застосувати їх, потрібно ознайомитися з існуючими протипоказами, – розповідає «Погляду» <b>клінічний провізор, асистент кафедри фармації БДМУ Марина Федотова</b>. – Обмежено вживати цей продукт рекомендують людям з гастритом, виразковою хворобою шлунка і дванадцятипалої кишки, панкреатитом, анемією, хворобами сечовивідної системи та гемороєм.</p>
      <blockquote>Народна медицина використовує безліч рецептів на основі часнику, але перш ніж застосувати їх, потрібно знати протипокази</blockquote>
      <p>
        <b>Часник є натуральним імуностимулятором, який:</b>
      </p>
      <p>– підсилює вироблення лейкоцитів – білих кров’яних тілець, що грають важливу роль у захисті патогенних мікроорганізмів;</p>
      <p>– прискорює обмінні процеси;</p>
      <p>– блокує ріст і розмноження патогенних мікроорганізмів.</p>
      <p>Часник володіє цими властивостями завдяки наявності в його підземній частині аліцину. Важливим фактом є те, що під впливом температури аліцин руйнується, і термічно оброблений часник втрачає корисні властивості цієї речовини. Отож, найкращий спосіб витягти з часнику користь, це вживати його в сирому вигляді, наприклад, розтерти у ступці кілька зубчиків, потім змішати з оливковою олією і додати трохи солі. Крім часнику, аліцин міститься в цибулі і хроні. Окрім аліцину, до складу часнику входять понад 400 компонентів, які позитивно впливають на організм. Серед них солі магнію, кальцію, натрію, йод, селен, цинк, фосфор, різні вітаміни А, Е, С, групи В, органічні сполуки, такі як інулін, фітостерин, лізин, фолієва, сірчана, фосфорна, кремнієва кислоти та фітонциди.</p>
      <p>За даними досліджень, щоденне вживання часнику знижує частоту простудних захворювань більше, ніж на 60%, а середня тривалість застуди зменшується приблизно на 70%.</p>
      <p>– Багато хто відмовляється від вживання часнику через його специфічний запах, від якого важко позбутися. Нейтралізувати запах сірчаних з’єднань допоможуть фрукти з окислюючими елементами: виноград, яблука, абрикоси, сливи, груші, персики, вишня, чорнослив, – радить <b>асистент кафедри фармації БДМУ Марія Веля</b>. – Відмінно усуває запах часнику лавровий лист, петрушка, шпинат, а також базилік і кріп. Після вживання часнику пожуйте кілька кавових зерен чи горіхи, особливо волоський і мускатний.</p>
      <p>
        <b>Будьте здорові. Бережіть себе!</b>
      </p>
      <hr/>
      <h3>Часник: протипокази</h3>
      <p>Деяким людям не варто вживати часник, щоб уникнути загострення хронічних захворювань.</p>
      <p>Медики радять не їсти часник при захворюваннях шлунково-кишкового тракту (гастрит, виразка шлунка, панкреатит, холецистит), при каменях у жовчному міхурі, а також якщо у вас болить печінка.</p>
      <p>Не можна їсти часник також при діареї, оскільки він загострює запальні процеси в кишечнику. Часник містить хімічні речовини, які можуть подразнювати слизові оболонки очей. Тому продукт протипоказаний і людям із захворюваннями очей.</p>
      <p>Оскільки часник має властивість знижувати кров’яний тиск, то може значно погіршити самопочуття у людей, що страждають на гіпотонію.</p>
      <p>Ольга ШУПЕНЯ</p>
      <related>
        <h4>Схожі записи</h4>
        <a href="https://pogliad.ua/news/health/yak-pivo-vplivae-na-organizm-lyudini-7-nespodivanih-faktiv-345927"/>
        <a href="https://pogliad.ua/news/life/advices/zimoviy-chas-yak-zhiti-u-novomu-rezhimi-379722"/>
        <a href="https://pogliad.ua/news/life/cikave/chomu-korisno-vidsipatisya-na-vihidnih-362177"/>
        <a href="https://pogliad.ua/news/health/scho-stanetsya-yakscho-yisti-yabluka-schodnya-359414"/>
      </related>
    </article>
  </body>
</html>