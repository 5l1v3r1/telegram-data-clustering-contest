<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425935/ekleban-tsantes-apo-loyomenoys-sthn-paralia-toy-falhrakioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T16:30:01+00:00"/>
    <meta property="og:title" content="Έκλεβαν τσάντες από λουόμενους στην παραλία του Φαληρακίου"/>
    <meta property="og:description" content="Την ποινή των 48 ετών κάθειρξης που συνολικά είχε επιβληθεί και στους τρεις αλλοδαπούς από τη Ρουμανία πρωτόδικα, για την αφαίρεση τσαντών από λουόμενους στο Φαληράκι της Ρόδου, θα επιχειρήσουν να μειώσουν στις αρχές Δεκεμβρίου στο Τριμελές Εφετείο επί Κακουργημάτων Δωδεκανήσου."/>
  </head>
  <body>
    <article>
      <h1>Έκλεβαν τσάντες από λουόμενους στην παραλία του Φαληρακίου</h1>
      <h2>Τρεις Ρουμάνοι που θα δικαστούν το Δεκέμβριο στο Τριμελές Εφετείο επί Κακουργημάτων</h2>
      <address>
        <time datetime="2019-11-16T16:30:01+00:00">16 Nov 2019, 16:30</time>
      </address>
      <p>
        <b>Την ποινή των 48 ετών κάθειρξης που συνολικά είχε επιβληθεί και στους τρεις αλλοδαπούς από τη Ρουμανία πρωτόδικα, για την αφαίρεση τσαντών από λουόμενους στο Φαληράκι της Ρόδου, θα επιχειρήσουν να μειώσουν στις αρχές Δεκεμβρίου στο Τριμελές Εφετείο επί Κακουργημάτων Δωδεκανήσου.</b>
      </p>
      <p>Πρόκειται για τρεις άνδρες ηλικίας 43, 40 και 33 ετών αντίστοιχα από τη Ρουμανία, οι οποίοι είχαν «πλούσια» δράση πριν από εννέα χρόνια στο νησί μας.<br/>Τότε, εξιχνιάστηκε και η υπόθεση από αστυνομικούς της Υποδιεύθυνσης Ασφαλείας Ρόδου και με τη δικογραφία που σχηματίστηκε σε βάρος τους παραπέμφθηκαν στη δικαιοσύνη.</p>
      <p>Σύμφωνα με όσα έγιναν γνωστά, οι αλλοδαποί διέμεναν σε ξενοδοχείο στην Παλιά Πόλη και τη Δευτέρα 2 Αυγούστου 2010 ο 43χρονος και ο 40χρονος μετέβησαν σε ξενοδοχείο του Φαληρακίου. Εκεί στις 3 περίπου τα ξημερώματα βρήκαν την ευκαιρία και από το χώρο της πισίνας, αφαίρεσαν την τσάντα από 45χρονη Ολλανδέζα τουρίστρια η οποία περιείχε το ποσό των 90 ευρώ και δύο πιστωτικές κάρτες. Το περιστατικό αντιλήφθηκαν υπάλληλοι του ξενοδοχείου, οι οποίοι αμέσως ειδοποίησαν την Υποδιεύθυνση Ασφαλείας Ρόδου, προσωπικό της οποίας συνέλαβε τους δράστες.</p>
      <p>Σε έρευνα που διενήργησαν οι αστυνομικοί στο ξενοδοχείο όπου διέμεναν οι Ρουμάνοι, βρήκαν μία ψηφιακή φωτογραφική μηχανή, ένα κινητό τηλέφωνο και ένα ipod τα οποία κατασχέθηκαν. Σε ό,τι αφορά τον 33χρονο είχε τραπεί σε φυγή και συνελήφθη την επόμενη μέρα το πρωί στο λιμάνι της Ρόδου, την ώρα που ετοιμάζονταν να αναχωρήσει από το νησί μας.</p>
      <p>Από την προανάκριση που έκαναν οι αστυνομικοί προέκυψε ότι οι δράστες είχαν αφαιρέσει και την Κυριακή 1 Αυγούστου 2010 από το ίδιο ξενοδοχείο στο Φαληράκι με την ίδια μέθοδο, τις μπλούζες και τα αντηλιακά και 50 ευρώ, από 38χρονη Γερμανίδα τουρίστρια. Σύμφωνα με πληροφορίες, εξεταζόμενοι από τους αστυνομικούς ο 33χρονος είχε ισχυριστεί πως ό,τι αντικείμενα βρέθηκαν στο δωμάτιό τους τα είχε αγοράσει από άγνωστο νεαρό άτομο μερικές μέρες πριν στο νησί μας, έναντι του ποσού των 50 ευρώ, ενώ και οι τρεις είχαν αρνηθεί ότι έχουν την παραμικρή εμπλοκή στην υπόθεση.</p>
      <p>Σε βάρος τους είχαν ασκηθεί ποινική δίωξη σε βαθμό κακουργήματος για διακεκριμένες κλοπές από δράστες που είχαν συνενωθεί για να διαπράττουν κλοπές κατ’ επάγγελμα και κατά συνήθεια και μετά τις απολογίες της και οι τρεις Ρουμάνοι είχαν αφεθεί ελεύθεροι με τον όρο της καταβολής εγγυοδοσίας ποσού 500 ευρώ έκαστος.</p>
      <p><b>Η δίκη και η καταδίκη</b><br/>Τον Γενάρη του 2016 η υπόθεση εκδικάστηκε σε πρώτο βαθμό από το Μονομελές Εφετείο επί Κακουργημάτων Δωδεκανήσου.</p>
      <p>Το δικαστήριο, αν και δεν εμφανίστηκαν ενώπιόν του οι τρεις κατηγορούμενοι, τους δίκασε ωσεί παρόντες και τους έκρινε ένοχους επιβάλλοντας ποινή κάθειρξης 16 ετών στον καθένα με τις εφέσεις να μην έχουν αναστέλλουσα δύναμη. Στις 4 Δεκεμβρίου 2019, η ίδια υπόθεση θα εκδικαστεί σε δεύτερο βαθμό από το Τριμελές Εφετείο επί Κακουργημάτων Δωδεκανήσου σε μία προσπάθεια οι τρεις Ρουμάνοι να μειώσουν ή και να «εξαφανίσουν» τις πρωτόδικες ποινές που τους έχουν επιβληθεί.</p>
    </article>
  </body>
</html>