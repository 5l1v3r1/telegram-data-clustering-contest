<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_zakonoproekt-2233-povertaye-ruchne-upravlinnya-cinami-v-elektroenergetici-ekspert/938481"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T16:26:00+00:00"/>
    <meta property="og:title" content="Законопроект 2233 повертає ручне управління цінами в електроенергетиці – експерт"/>
    <meta property="og:description" content="Ухвалення законопроекту про внесення змін до закону &quot;Про ринок електроенергії&quot; (№2233) означатиме відмову України від ринкової моделі в електроенергетиці і повернення до ручного управління тарифами. Про це заявив директор енергетичних програм Центру Разумкова Володимир Омельченко в коментарі ..."/>
  </head>
  <body>
    <article>
      <h1>Законопроект 2233 повертає ручне управління цінами в електроенергетиці – експерт</h1>
      <address><time datetime="2019-11-16T16:26:00+00:00">16 Nov 2019, 16:26</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938481_w_300.jpg?v=0"/>
        <figcaption>Фото: "Апостроф"</figcaption>
      </figure>
      <p>Ухвалення законопроекту про внесення змін до закону "Про ринок електроенергії" (№2233) означатиме відмову України від ринкової моделі в електроенергетиці і повернення до ручного управління тарифами. Про це заявив директор енергетичних програм Центру Разумкова Володимир Омельченко в коментарі журналісту.</p>
      <p>"Якщо цей закон буде прийнятий, це буде означати, що Україна відмовляється, по суті, від впровадження ринкової моделі і переходить на ручне, можна сказати, управління цінами, яке було до цього. Це, я думаю, погана новина і для інвесторів, і взагалі для економіки України. Це буде означати, що якісь певні сили мають вплив на призначення і встановлення тарифів", – пояснив Омельченко, повідомляє "<a href="https://www.obozrevatel.com/ukr/economics/economy/zakonoproekt-2233-povertae-ruchne-upravlinnya-tsinami-v-elektroenergetitsi-ekspert.htm">Обозреватель</a>".</p>
      <p>Експерт зазначив, що надання регулятору можливості встановлювати цінові обмеження (price caps) на ринку до 2023 року, яка зафіксована в законопроекті 2233, не передбачає методології їх визначення. Фактично це означає довільне встановлення тарифів на електроенергію, що, на його думку, стане поганим сигналом для ринку.</p>
      <p>"Незрозуміла методологія, за якою будуть визначатися дані прайс-кепи. Законопроект, якщо він вже встановлює прайс-кепи, він повинен орієнтуватися і включати в себе методологію, яким чином ці прайс-кепи будуть встановлюватися. В іншому ж випадку вони можуть встановлюватися довільно і таким чином, що передбачити їх складно буде. Тому це погані сигнали для ринку ", – сказав Омельченко.</p>
      <p>Нагадаємо, 12 листопада Верховна Рада прийняла в першому читанні законопроект "Про внесення змін до закону "Про ринок електроенергії" (№2233). На думку народного депутата України Михайла Бондаря, цей законопроект скасовує реформу ринку електроенергії і порушує євроінтеграційні зобов'язання України.</p>
      <p>Раніше експерт "Українського інституту майбутнього" Андріан Прокіп заявив, що втручання держави в регулювання цін на оптовому ринку електричної енергії стане поганим сигналом для інвесторів. На його думку, нинішні законодавчі ініціативи від провладних депутатів про зміни в сфері енергетики фактично повертають країну до практики ручного регулювання ринку електроенергії.</p>
    </article>
  </body>
</html>