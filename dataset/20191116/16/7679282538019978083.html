<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sabarimala-neither-the-voices-of-protest-nor-the-chaos-ayyappa-doors-open-2852982.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T16:39:58+00:00"/>
    <meta property="og:title" content="सबरीमाला: न विरोध के स्वर दिखे, न अफरा-तफरी; अयप्पा के खुले कपाट"/>
    <meta property="og:description" content="केरल में सबरीमला स्थित भगवान अयप्पा के मंदिर के कपाट शनिवार को श्रद्धालुओं के लिए खोल दिए गए। पहले के हालात को देखते हुए कड़ी सुरक्षा व्यवस्था के बीच लोग दर्शन करने पहुंचे। इस दौरान न कोई विरोध के..."/>
  </head>
  <body>
    <article>
      <h1>सबरीमाला: न विरोध के स्वर दिखे, न अफरा-तफरी; अयप्पा के खुले कपाट</h1>
      <address><time datetime="2019-11-16T16:39:58+00:00">16 Nov 2019, 16:39</time> by <a rel="author">एजेंसी,सबरीमला (केरल)।</a></address>
      <p>केरल में सबरीमला स्थित भगवान अयप्पा के मंदिर के कपाट शनिवार को श्रद्धालुओं के लिए खोल दिए गए। पहले के हालात को देखते हुए कड़ी सुरक्षा व्यवस्था के बीच लोग दर्शन करने पहुंचे। इस दौरान न कोई विरोध के स्वर दिखे, न ही अफरा-तफरी का माहौल रहा। कुछ महिलाओं को प्रवेश से रोका गया, लेकिन उन महिलाओं ने इसका कोई विरोध नहीं किया।<br/> </p>
      <p>सूत्रों के अनुसार, पुलिस को शक था कि आंध्रप्रदेश के विजयवाड़ा से आए 30 लोगों के समूह में शामिल 10 महिलाओं की उम्र 10-50 वर्ष आयुवर्ग के मध्य थी। इसलिए उन्हें उनके समूह से अलग कर दिया गया। सूत्रों ने बताया कि इन महिलाओं को मंदिर की परंपरा के बारे में बताया गया, जिसके बाद वे वापस जाने को राजी हो गईं, जबकि बाकी लोग आगे बढ़ गए। एक साल पहले किले में तब्दील रहे प्रसिद्ध सबरीमला मंदिर में शनिवार को शांति रही। इस बार यहां कोई निषेधाज्ञा लागू नहीं है।<br/> </p>
      <p><b>आदेश दिखाने पर प्रवेश : </b><br/>राज्य में मंदिरों के प्रबंधन के लिए जिम्मेदार संभालने वाली देवासम बोर्ड के मंत्री कडकम्पल्ली सुरेंद्रन ने स्पष्ट कर दिया है कि सबरीमला कार्यकर्ताओं के अपनी सक्रियता दिखाने का स्थान नहीं है और प्रचार पाने के लिए मंदिर आने वाली महिलाओं को सरकार प्रोत्साहित नहीं करेगी। वहीं, 10 से 50 आयुवर्ग की जो महिला सबरीमला मंदिर में दर्शन करना चाहती हैं, वे अदालत का आदेश लेकर आएं। बोर्ड इस वर्ष सबरीमला तीर्थ यात्रा के तीन प्रमुख अधार स्थल नीलक्कल, पम्पा और सन्निधानम में पहले ही विश्राम स्थल का निर्माण कर चुका है। इसके अलावा चिकित्सा, पेयजल और शौचालय की व्यवस्था की गई है। तीर्थ यात्रा के दौरान भगवान अयप्पा मंदिर के आसपास 10,000 पुलिस कर्मी चरणबद्ध तरीके से तैनात रहेंगे। <br/> </p>
      <p>गौरतलब है कि सबरीमला मंदिर पेरियार बाघ संरक्षण क्षेत्र में है और इसके कपाट श्रद्धालुओं के लिए केवल मंडलपूजा, मकरविलक्कू और विशू उत्सव के लिए खोले जाते हैं। मंदिर प्रत्येक मलयालम महीने के शुरुआती पांच दिन के लिए भी खुलेगा। इस सत्र में मंदिर 27 दिसंबर तक मंडलपूजा के लिए खुलेगा और फिर तीन दिन के लिए मंदिर के कपाट बंद कर दिए जाएंगे। मंदिर के कपाट दोबारा 30 दिसंबर को मकरविलक्कू के लिए खुलेंगे और मंदिर 20 जनवरी को बंद होगा। भगवान अयप्पा का यह मंदिर समुद्र तल से करीब 4000 फुट की ऊंचाई पर स्थित है। वाहन से केवल पम्पा तक जाया सकता है और श्रद्धालुओं को जंगल के बीच से पैदल ही मंदिर तक जाना होता है। <br/> </p>
      <p><b>सबरीमाला क्या है विवाद</b><br/>सबरीमाला मंदिर करीब 800 साल से अस्तित्व में है और इसमें महिलाओं के प्रवेश पर विवाद भी दशकों पुराना है। वजह यह है कि भगवान अयप्पा नित्य ब्रह्मचारी माने जाते हैं, जिसकी वजह से उनके मंदिर में ऐसी महिलाओं का आना मना है, जो मां बन सकती हैं। ऐसी महिलाओं की उम्र 10 से 50 साल निर्धारित की है। माना गया कि इस उम्र की महिलाएं पीरियड्स होने की वजह से शुद्ध नहीं रह सकतीं और भगवान के पास बिना शुद्ध हुए नहीं आया जा सकता।<br/> </p>
      <p><b>उच्चतम न्यायालय ने क्या फैसला दिया</b><br/>उच्चतम न्यायालय ने अपने बहुमत के एक फैसले में सबरीमला से जुड़ी समीक्षा याचिकाओं को एक बड़ी पीठ के पास भेज दिया, लेकिन पीठ ने कहा कि महिलाओं को मंदिर में प्रवेश की अनुमति देने वाले 28 सितंबर, 2018 के उसके आदेश पर स्थगन नहीं है। इस बार, केरल सरकार ने स्पष्ट किया है कि वह महिलाओं को दर्शन के लिए मंदिर में ले जाने के लिए कोई प्रयास नहीं करेगी। पिछले साल पुलिस ने महिलाओं को सुरक्षा प्रदान की थी, जिसका दक्षिणपंथी ताकतों के कार्यकर्ताओं ने कड़ा विरोध किया था और उन्हें वहां से भगा दिया था।<br/> </p>
      <p><b>महिलाओं को मंदिर की परंपरा बनाए रखनी चाहिए : भाजपा </b><br/>भाजपा की तमिलनाडु इकाई की महासचिव वी. श्रीनिवासन ने शनिवार को कहा कि महिलाओं को सबरीमला मंदिर की परंपरा और विरासत का पालन होने देना चाहिए। अयप्पा मंदिर के मुद्दे पर उच्चतम न्यायालय के फैसले को लेकर एक सवाल के जवाब में श्रीनिवासन ने कहा कि उन्हें इसका एहसास होना चाहिए और मंदिर की पवित्रता बनाए रखने देना चाहिए।<br/> </p>
      <p><b>सबरीमला में पुलिस कांस्टेबल की मौत</b><br/>सबरीमला में भगवान अयप्पा के मंदिर परिसर के पास सुरक्षा ड्यूटी पर तैनात 32 वर्षीय एक पुलिस अधिकारी (सीपीओ) बेहोश होकर गिर गया और शनिवार सुबह उसने दम तोड़ दिया। पुलिस ने बताया कि सीपीओ को पुलिस बैरक से अस्पताल ले जाया गया, जहां उन्हें मृत घोषित कर दिया गया। मालाबार विशेष पुलिस अधिकारी बीजू कोझिकोड में पेराम्ब्रा के रहने वाले थे और उनके परिवार में पत्नी एवं सात महीने की एक बेटी है। मुख्यमंत्री पिनराई विजयन ने उनकी मौत पर शोक जताया।</p>
    </article>
  </body>
</html>