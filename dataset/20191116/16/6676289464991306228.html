<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/castigator-loto-risipit-averea-salariu-325795.html"/>
    <meta property="og:site_name" content="Observator"/>
    <meta property="article:published_time" content="2019-11-16T16:41:00+00:00"/>
    <meta property="og:title" content="Un câștigător la loto care și-a risipit toată averea lucrează 7 zile pe săptămână, pe un salariu mizer"/>
    <meta property="og:description" content="Un tânăr câștigător la loto din Marea Britanie care și-a cheltuit toată averea de 10 milioane de lire sterline a ajuns să lucreze 7 zile pe săptămână. Michael Carroll livrează cărbune de la o mină din Scoția și câștigă acum 10 lire..."/>
  </head>
  <body>
    <article>
      <h1>Un câștigător la loto care și-a risipit toată averea lucrează 7 zile pe săptămână, pe un salariu mizer</h1>
      <address><time datetime="2019-11-16T16:41:00+00:00">16 Nov 2019, 16:41</time> by <a rel="author">Cristian Totestean</a></address>
      <p>
        <b>
          <b>Un tânăr câștigător la loto care și-a cheltuit toată averea de 10 milioane de lire sterline a ajuns să lucreze 7 zile pe săptămână. Michael Carroll livrează cărbune de la o mină din Scoția și câștigă acum 10 lire pe oră, sub media venitului în Marea Britanie.</b>
        </b>
      </p>
      <p>La 36 de ani, Michael Carroll a trăit și ca milionar, și ca om al străzii. În 2002, a devenit unul dintre cei mai bogați câștigători ai loteriei Marii Britanii, când a luat potul de 9,7 milioane de lire sterline cu doar un bilet în valoare de o liră. Pe atunci avea 19 ani.</p>
      <h3>”Mă uit în urmă fără regrete”</h3>
      <p>Acum, nu mai are nimic din ce a câștigat la loto. Muncește din greu 7 zile pe săptămână, pentru doar 10 lire pe oră, în timp ce media în Marea Britanie e de peste 13 lire pe oră.</p>
      <blockquote>”Mă uit în urmă fără regrete. Am o viață bună, sunt liber și fericit pentru că mi-am recâștigat viața”, spune britanicul.</blockquote>
      <h3>Cum a risipit averea</h3>
      <p>Potrivit ziarului <a href="https://www.dailystar.co.uk/news/latest-news/britains-most-infamous-jackpot-winner-20892228">Daily Record</a>, atunci când a câștigat la loto, a dat 4 milioane de lire sterline familiei și prietenilor. A rămas cu 5,7 milioane de lire, bani pe care i-a cheltuit pe petreceri, droguri, băutură și prostituate.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F16%2F325795%2F1573916207a365891d.jpg&amp;w=800"/>
        <figcaption>
          <a href="https://observator.tv/galerie/castigator-loto-risipit-averea-salariu-id325795-play383593.html">
            <b>Vezi 3 imagini în Galerie</b>
          </a>
        </figcaption>
      </figure>
      <p>Din cauza exceselor, Michael Carroll avea mari probleme cu alcoolul și a ajuns de câteva ori în arest în urma scandalurilor. Sătulă de necazuri și certuri, soția sa Sandra l-a părăsit.</p>
      <p>În 2012, tânărul a fost declarat oficial falit, după ce a risipit tot ce câștigase la loto în urmă cu 10 ani. A pierdut toți banii, dar și casa cu 8 dormitoare pe care și-o cumpărase. Pentru o perioadă, a fost om al străzii. A avut apoi câteva joburi temporare,  la o fabrică de biscuiți și la un abator, care, în cele din urmă, s-a închis. Abia acum, la 7 ani după dezastru, spune că și-a găsit liniștea.</p>
      <h3>”Sunt norocos că sunt în viață”</h3>
      <p>Michael e distribuitor de cărbune în Morray, Scoția. 7 zile pe săptămână, livrează saci de cărbune către populație.</p>
      <blockquote>”Când îmi amintesc prin ce am trecut, îmi dau seama că sunt norocos că sunt în viață. Dacă mai aveam banii, acum eram la 2 metri sub pământ”, declară britanicul.</blockquote>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F16%2F325795%2F157391624761f14409.jpg"/>
        <figcaption>
          <a href="https://observator.tv/galerie/castigator-loto-risipit-averea-salariu-id325795-play383593.html">
            <b>Vezi 3 imagini în Galerie</b>
          </a>
        </figcaption>
      </figure>
      <p>Conform ziarului <a href="https://www.thesun.co.uk/news/10357053/michael-carroll-coalman-lottery/">The Sun</a>, Michael Carroll trăiește acum singur, într-un apartament cu 2 camere, pentru care plătește o chirie lunară de 500 de lire sterline.</p>
      <p><i>”Oamenii mă întreabă adesea cum mă simt că am pierdut atâția bani. Le răspund că nu i-am pierdut, ci i-am cheltuit!”</i>, dezvăluie tânărul.</p>
    </article>
  </body>
</html>