<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547744.html/%D9%87%D9%85%D9%87-%D8%AA%D9%88%D8%A7%D9%86-%D8%A7%D8%B3%D8%AA%D8%A7%D9%86-%D8%A8%D8%B1-%D8%A7%DB%8C%D9%86-%D8%A7%D8%B3%D8%AA-%DA%A9%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%DB%8C-%D8%B5%D9%88%D8%B1%D8%AA-%D9%86%DA%AF%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T16:23:00+00:00"/>
    <meta property="og:title" content="همه توان استان بر این است که افزایش قیمتی صورت نگیرد"/>
    <meta property="og:description" content="معاون هماهنگی امور اقتصادی استانداری مرکزی با بیان اینکه همه توان استان بر این است که افزایش قیمتی صورت نگیرد گفت: هم اکنون برخی در فضای مجازی برای سودجویی و سوء استفاده از افزایش قیمت بنزین هستند و این فضاها باید مدیریت شود."/>
  </head>
  <body>
    <article>
      <h1>همه توان استان بر این است که افزایش قیمتی صورت نگیرد</h1>
      <h2>معاون هماهنگی امور اقتصادی استانداری مرکزی:</h2>
      <address>
        <time datetime="2019-11-16T16:23:00+00:00">16 Nov 2019, 16:23</time>
      </address>
      <p>معاون هماهنگی امور اقتصادی استانداری مرکزی با بیان اینکه همه توان استان بر این است که افزایش قیمتی صورت نگیرد گفت: هم اکنون برخی در فضای مجازی برای سودجویی و سوء استفاده از افزایش قیمت بنزین هستند و این فضاها باید مدیریت شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛   به نقل از <a href="http://diyareaftab.ir/">دیار آفتاب</a>؛ سعید فرخی معاون هماهنگی امور اقتصادی استانداری مرکزی در جلسه ستاد تنظیم بازار استان با تأکید بر اینکه این افزایش قیمت نباید تأثیری بر قیمت‌ها داشته باشد گفت: باید بررسی شود چه عواملی می‌تواند در افزایش قیمت دیگر اجناس مؤثر باشد که باید سریعاً در جهت رفع آنها تصمیم‌گیری شود و درواقع نباید شاهد هیچ‌گونه افزایش قیمتی در این شرایط باشیم.</p>
      <p>وی کنترل بحث‌های روانی در خصوص افزایش قیمت بنزین را یک ضرورت خواند و افزود: طبق طرحی که دولت قرار است اجرایی کند به سه دهک جامعه پرداخت‌هایی انجام می‌شود که این پرداخت‌ها می‌تواند به معیشت مردم کمک کند.</p>
      <p>فرخی بابیان اینکه افزایش قیمت بنزین نباید تأثیری بر قیمت دام و طیور داشته باشد گفت: باید کلیه مسائلی که ممکن است در این روزها اتفاق بیفتد همچون عرصه و تقاضا کنترل شود چراکه هرگونه افزایش قیمتی منجر به این می‌شود مردم تصور کنند ناشی از قیمت بنزین است.</p>
      <p>وی با اشاره به اینکه نباید تمرکز روی مرکز استان باشد و مدیریت بازار در سطح استان باید انجام شود افزود: کلیه دستگاه‌ها با فوریت در شهرستان‌ها مصوبات جلسه را منتقل کنند و کلیه فرمانداران در این خصوص توجیه شده‌اند و لذا همه آنها امروز جلسات ستاد تنظیم بازار شهرستانی را تشکیل می‌دهند.</p>
      <p>معاون هماهنگی امور اقتصادی استانداری مرکزی بابیان اینکه همه توان استان بر این است که افزایش قیمتی صورت نگیرد گفت: نباید شاهد سودجویی برخی‌ها باشیم چراکه هم‌اکنون برخی در فضای مجازی برای سودجویی و سوءاستفاده از این طرح هستند و این فضاها باید مدیریت شوند.</p>
      <p>وی نظارت کلیه دستگاه‌ها برای جلوگیری از احتکار را لازم و ضروری خواند و افزود: هم‌اکنون شایعاتی منتشرشده که در آینده ممکن است افزایش قیمتی صورت گیرد و برخی سودجویان نیز به دنبال احتکار هستند که باید همه دستگاه‌ها با قاطعیت از آن جلوگیری کنند.</p>
      <p>فرخی بابیان اینکه باید مدیریت میدانی برای کنترل حمل‌ونقل شهری انجام شود گفت: از کلیه مردم که در این خصوص پیشنهاداتی دارند دعوت می کنیم که سایر نظرات خود را منعکس کنند چراکه این یک تصمیم ملی است و همه باید از آن حمایت کنند ولی رفع مشکلات این طرح لازم است.</p>
      <p>وی با اعلام اینکه تیم های نظارتی و تخصصی در سطح استان تشکیل خواهد شد افزود: کلیه مسئولین در بخش های مختلف استان باید نظارت لازم را داشته باشند و رسانه ها نیز در این جهت کمک کنند.</p>
      <p>معاون هماهنگی امور اقتصادی استانداری مرکزی خاطر نشان کرد: این تصمیم در اصلاح بخش های اقتصادی کشور بسیار موثر است و می تواند تأثیرات مطلوبی را بر زندگی و معیشت مردم داشته باشد.</p>
      <p>انتهای پیام/</p>
    </article>
  </body>
</html>