<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197589/geroylanos-sto-synedrio-parodia-toy-pasok-apantame-me-dimokratiko-psifisma"/>
    <meta property="og:site_name" content="CNN.gr"/>
    <meta property="article:published_time" content="2019-11-16T16:35:59+00:00"/>
    <meta property="og:title" content="Γερουλάνος: Στο συνέδριο - «παρωδία» του ΠΑΣΟΚ απαντάμε με δημοκρατικό ψήφισμα"/>
    <meta property="og:description" content="Γερουλάνος: Στο συνέδριο - «παρωδία» του ΠΑΣΟΚ απαντάμε με δημοκρατικό ψήφισμα"/>
  </head>
  <body>
    <article>
      <h1>Γερουλάνος: Στο συνέδριο - «παρωδία» του ΠΑΣΟΚ απαντάμε με δημοκρατικό ψήφισμα</h1>
      <h2>«Ντόμινο» εξελίξεων στο εσωτερικό του ΠΑΣΟΚ, μία εβδομάδα προτού ξεκινήσει το έκτακτο συνέδριο που αποφάσισε η Φώφη Γεννηματά, φαίνεται πως δρομολογεί η απόφαση ομάδας κομματικών στελεχών που πρόσκεινται στον πρώην υποψήφιο για το δήμο Αθηναίων, Παύλο Γερουλάνο, να καταθέσει ψήφισμα στο συνέδριο.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:35 , 16 November 2019</p>
      <p>Η ομάδα στελεχών, μελών και φίλων που υπογράφει το κείμενο ζητά τη διεξαγωγή <b>τακτικού, ανοικτού, δημοκρατικού Συνεδρίου του ΠΑ.ΣΟ.Κ.</b> με εκλεγμένους συνέδρους, εντός του πρώτου εξαμήνου του 2020, για να συζητηθούν και να αποφασιστούν:</p>
      <ul>
        <li>η στρατηγική του ΠΑ.ΣΟ.Κ. και ο τρόπος συνδρομής και λειτουργίας του σε σχέση με το Κίνημα Αλλαγής,</li>
        <li>οι θέσεις και προτάσεις του για την ελληνική κοινωνία,</li>
        <li>οποιαδήποτε καταστατική αλλαγή</li>
      </ul>
      <p>Επίσης, τη μη λήψη οποιασδήποτε καταστατικής και δεσμευτικής απόφασης από το διορισμένο συνέδριο.</p>
      <p>Δηλώνουν, επίσης, ότι τις αποφάσεις για την επιμήκυνση της θητείας της σημερινής Προέδρου του ΠΑ.ΣΟ.Κ., τη μη διεξαγωγή της προβλεπόμενης από το καταστατικό εκλογικής διαδικασίας ανάδειξης Προέδρου από τη βάση μελών και φίλων και οποιαδήποτε άλλη καταστατική αλλαγή δεν μπορεί και<b> δεν πρέπει να τις πάρει ένα διεκπεραιωτικό Συνέδριο με διορισμένους και όχι εκλεγμένους για αυτό Συνέδρους</b>, και ότι τις παραπάνω αποφάσεις, λόγω της σοβαρότητάς τους, μπορεί και πρέπει να πάρει είτε η ίδια η βάση του ΠΑ.ΣΟ.Κ. ή τουλάχιστον ένα Συνέδριο ανοιχτό, δημοκρατικό και ουσιαστικό με εκλεγμένους συνέδρους από τη βάση.</p>
      <blockquote>«Το επικείμενο Συνέδριο του ΠΑΣΟΚ είναι ένα <b>συνέδριο - παρωδία</b>, ένα συνέδριο "<b>ψεκάστε –σκουπίστε - τελειώσατε</b>"» και ο σκοπός του - όπως είπε - «είναι ένας: Να παρατείνει τη θητεία της προέδρου του ΠΑΣΟΚ, χωρίς δημοκρατικές διαδικασίες, χωρίς προσυνεδριακό διάλογο, χωρίς καν διάλογο μέσα στο Συνέδριο. Αυτό στέλνει όλα τα λάθος μηνύματα, ότι δεν είμαστε ένα δημοκρατικό κόμμα, ότι είμαστε ένα κόμμα που ακολουθεί αυταρχικές διαδικασίες, που οδηγούν σε προδιαγεγραμμένα αποτελέσματα. Αυτό δεν αξίζει ούτε στην ηγεσία του ΠΑΣΟΚ, ούτε στο κόμμα προφανώς, αλλά ούτε στην ελληνική κοινωνία», δήλωσε από την πλευρά του ο <b>Παύλος Γερουλάνος</b>, μιλώντας στο TheCaller. </blockquote>
      <p>Σύμφωνα με τον κ. <b>Γερουλάνο</b>, το ψήφισμα «απευθύνεται σε όλους τους ανθρώπους που νιώθουν ότι αυτός χώρος χρειάζεται έναν σοβαρό φορέα, έναν φορέα ο οποίος να έχει όραμα για τη χώρα, που να μεταφράζεται σε θέσεις που αφορούν στην ελληνική κοινωνία, με στρατηγική που θα βάλει αυτό το χώρο στην ηγεμονία της πολιτικής ζωής του τόπου και υπο-εκπροσωπείται αυτή τη στιγμή. Είναι ώρα να δώσουμε μια<b> διαφορετική πρόταση</b>, και αυτό δεν γίνεται απαξιώνοντας τις δημοκρατικές διαδικασίες».</p>
      <p>Σχετικά με το στόχο του ψηφίσματος, ο κ. Γερουλάνος επισήμανε πως «επιδιώκουμε σε <b>όσο το δυνατόν περισσότερες υπογραφές</b>, καλούμε όποιον θέλει και κατανοεί τη σημασία του να γίνουν όλα σωστά να το στηρίξει, έτσι ώστε το μήνυμα στην ηγεσία να είναι ξεκάθαρο, πως αυτό που γίνεται σήμερα απαξιώνει το χώρο».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197537/gennimata-h-omerta-mitsotaki-kai-tsipra-afinei-tin-koinonia-se-adiexodo">Γεννηματά: Η «ομερτά» Μητσοτάκη και Τσίπρα αφήνει την κοινωνία σε αδιέξοδο</a>
        </li>
        <li>
          <a href="https://www.cnn.gr/news/politiki/story/197519/gennimata-eimaste-me-ta-anoikta-panepistimia-kai-oxi-me-mpaxalakides-kai-astynomiki-via">Γεννηματά: Είμαστε με τα ανοικτά πανεπιστήμια και όχι με μπαχαλάκηδες και αστυνομική βία</a>
        </li>
        <li>
          <a href="https://www.cnn.gr/news/politiki/story/197163/stis-23-kai-24-noemvrioy-to-ektakto-synedrio-toy-pasok">Στις 23 και 24 Νοεμβρίου το έκτακτο συνέδριο του ΠΑΣΟΚ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/53793/paylos-geroylanos">ΠΑΥΛΟΣ ΓΕΡΟΥΛΑΝΟΣ</a>
        </li>
        <li>
          <a href="https://www.cnn.gr/eidhseis/tag/62114/synedrio-pasok">ΣΥΝΕΔΡΙΟ ΠΑΣΟΚ</a>
        </li>
        <li>
          <a href="https://www.cnn.gr/eidhseis/tag/9926/fofi-gennimata">ΦΩΦΗ ΓΕΝΝΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/1200/pasok">ΠΑΣΟΚ</a>
        </li>
        <li>
          <a href="https://www.cnn.gr/eidhseis/tag/70288/kinhma-allaghs">ΚΙΝΗΜΑ ΑΛΛΑΓΗΣ</a>
        </li>
        <li>
          <a href="https://www.cnn.gr/eidhseis/tag/58919/ektakto-synedrio">ΕΚΤΑΚΤΟ ΣΥΝΕΔΡΙΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197646/snapshot/2719809.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197643/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197644/snapshot/2527113.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197633/snapshot/21292217.jpg"/>
      </figure>
    </article>
  </body>
</html>