<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547786.html/%D9%BE%D8%B4%D8%AA-%D9%BE%D8%B1%D8%AF%D9%87-%D8%AF%D9%84%D8%A7%DB%8C%D9%84-%D8%A7%D8%B5%D9%84%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85-%D9%86%D8%B3%D8%A8%D8%AA-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86--%D8%A7%D8%B9%D8%AA%D8%B1%D8%A7%D8%B6-%D9%85%D8%B1%D8%AF%D9%85-%D8%A8%D9%87-%D8%B9%D8%AF%D9%85-%D8%AA%D8%AD%D9%82%D9%82-%D9%88%D8%B9%D8%AF%D9%87-%D9%87%D8%A7%D8%B3%D8%AA-%DB%8C%D8%A7-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T16:50:00+00:00"/>
    <meta property="og:title" content="پشت پرده دلایل اصلی اعتراضات مردم نسبت به گرانی بنزین/ اعتراض مردم به عدم تحقق وعده هاست یا گرانی بنزین؟"/>
    <meta property="og:description" content="اعتراضات مردم برای گران شدن بنزین در کنار نبود برنامه مشخص برای واریز یارانه و کمک هزینه معیشتی به حساب مردم، عدم اطمینان به سیاست های دولت است چرا که تا کنون دولت نتوانسته از طریق عمل به وعده های خود در قبال مردم، اعتماد آنها را به خود جلب کند."/>
  </head>
  <body>
    <article>
      <h1>پشت پرده دلایل اصلی اعتراضات مردم نسبت به گرانی بنزین/ اعتراض مردم به عدم تحقق وعده هاست یا گرانی بنزین؟</h1>
      <h2>دانا گزارش می‌دهد؛</h2>
      <address>
        <time datetime="2019-11-16T16:50:00+00:00">16 Nov 2019, 16:50</time>
      </address>
      <p>اعتراضات مردم برای گران شدن بنزین در کنار نبود برنامه مشخص برای واریز یارانه و کمک هزینه معیشتی به حساب مردم، عدم اطمینان به سیاست های دولت است چرا که تا کنون دولت نتوانسته از طریق عمل به وعده های خود در قبال مردم، اعتماد آنها را به خود جلب کند.</p>
      <p>به گزارش خبرنگار <a href="http://www.dana.ir/">شبکه اطلاع رسانی راه دانا</a>؛ بعد از تعطیلی 4 ساله سهمیه بندی بنزین و افزایش قیمت بنزین آزاد و سهمیه ای به 1000 تومان برای هر لیتر در نهایت روز چهارشنبه 23 آبان ماه در ساعت 12 شب سهمیه بندی بنزین دوباره بازگشت.</p>
      <p>در همین راستا قیمت بنزین سهمیه ای به 1500 تومان برای هر لیتر و قیمت بنزین آزاد به 3 هزار تومان برای هر لیتر رسید؛ توضیح دولت برای این سهمیه بندی کاهش فاصله طبقاتی میان اقشار ضعیف و ثروتمند بود.</p>
      <p>در همین راستا طبق صحبت های ربیعی، سخنگوی دولت قرار است تمام پولی که از این مسیر به دست می‌آید در قالب یارانه‌ای جداگانه به حدود ۶۰ میلیون‌نفر از مردم ایران پرداخت شود.</p>
      <p>روحانی نیز در یک مصاحبه ویدئویی اعلام کرد که درآمدی که از محل سهمیه بندی بنزین به دولت می رسد به هیچ وجه در بودجه لحاظ نشده و همه آن مستقیما به مردم نیازمند پرداخت شده تا فاصله طبقاتی کمتر شود.</p>
      <p>بعد از سهمیه بندی بنزین، گزارش هایی مبنی بر اعتراضات مردم نسبت به این مساله در برخی از استان های کشور منتشر شده است.</p>
      <p>تجمعات اعتراضی به افزایش قیمت بنزین از بعداز ظهر جمعه در چند شهر کشور آغاز شده و نگرانی های مردم از جهت ابعاد جدید سهمیه بندی بنزین همچنان ادامه دارد.</p>
      <p>گزارش های میدانی و همچنین بررسی ها نشان می دهد که ریشه اعتراضات مردم تنها مطالبات صنفی بوده و این مردم علیرغم وعده های دولت برای اینکه همه درآمدها به صورت یارانه به مردم باز پس داده شود نگران عدم بهبود اوضاع معیشتی خود و خلف وعده دولت در این زمینه هستند.</p>
      <p>با توجه به اینکه هنوز ساز و کار مشخصی برای ارائه این خدمات مالی و یارانه ای به اقشار مختلف به ویژه نیازمندان وجود ندارد به نظر می رسد نگرانی مردم از این جهت طبیعی بوده چرا که پیش از این نیز دولت به ویژه شخص رئیس جمهور وعده هایی را به مردم داد که به آنها جامه عمل پوشیده نشد.</p>
      <p> </p>
      <p>
        <b>قیمت ارز که خلاف وعده های روحانی سر به فلک کشید</b>
      </p>
      <p>به عنوان مثال هنگامی که بازار ارز به تلاطم افتاده بود، روحانی در یک برنامه تلویزیونی گفتگو با مردم اعلام کرد که مردم نگران قیمت ارز نباشند و قیمت ارز بالاتر نخواهد رفت؛ این در حالی بود که تنها یک روز بعد از این اظهار نظر روحانی یکباره قیمت ها افزایش پیدا کرده و در مدت چند ماه به رقم بی سابقه 18 هزار تومان به ازای هر دلار رسید.</p>
      <p>این به عنوان شاخص ترین وعده روحانی محسوب می شود که به امید داشتن مردم به دولت لطمه وارد کرده و بعد از آن هم شاهد بودیم مردم برای حفظ ارزش پول موجود در جیب خود به بازارهای سرگردان متوسل شدهو نتیجه آن رکود بی سابقه در کشور بود.</p>
      <p> </p>
      <p>
        <b>وعده های سر خرمن دولت به مردم گرفتار در سیلاب</b>
      </p>
      <p>در روزهایی که سیل بخش قابل‌ توجهی از استان های کشور به ویژه خوزستان، گلستان، لرستان و مازندران را فراگرفته بود، مسئولان کشوری و استانی در سفر به مناطق سیل‌زده مردم را با وعده‌های مختلف دل‌خوش می کردند که در این میان وعده های دولتی ها پررنگ تر از بقیه بود.</p>
      <p>در این میان برخی از استانی و همچنین نماینده دولت در استان ها مانند استانداران، برای جلوگیری از ورود سیل به شهرها از کشاورزان درخواست کردند که راه آب به مزارع را باز کنند وعده پرداخت تمام خسارات را در آینده نزدیک به مردم دادند اما امروز پس از گذشت چند ماه از سیل کشاورزان همچنان چشم‌انتظار پرداخت خسارت هستند و تنها کسانی که زمین های خود را بیمه کرده بودند موفق به اخذ خسارت شدند.</p>
      <p>وعده بازسازی خانه های مردم برای تخلیه منازل نیز روی زمین مانده و اگر کمک های مردمی نبود تا کنون بخش کمی از خانه ها ساخته می شد؛ هرچند هنوز تعداد زیادی از مردم نتوانستند محل سکونت دائمی برای خود فراهم کنند.</p>
      <p> </p>
      <p>
        <b>زلزله ای که دو سال است مردم را کانکس نشین کرده</b>
      </p>
      <p>در موضوع زلزله های چند سال اخیر کشور نیز که در دو استان آذربایجان شرقی و همچنین کرمانشاه به وقوع پیوست روحانی وعده هایی به دولت داد؛ در همین راستا به مردم آذربایجان شرقی گفته شد برای سکونت خود خانه اجاره کنند تا دولت هزینه های مربوط به آن را بپردازد اما با گذشت چند سال از زلزله همچنان مردم زلزله زده آذربایجان شرقی با مشکلات مسکن دست و پنجه نرم می کنند و زلزله دوباره آذربایجان شرقی نیز مشکلات جدیدی برای مردم ایجاد کرد.</p>
      <p>در زلزله اخیر آذربایجان شرقی نیز جهانگیری وعده 5 ماهه برای بازسازی مناطق زلزله‌زده میانه و سراب را به مردم دادند که به نظر می رسد این وعده نیز مانند سایر وعده ها عملیاتی نشود.</p>
      <p>در خصوص زلزله کرمانشاه هم نوبخت به عنوان سخنگوی وقت دولت از وعده دولت برای اسکان موقت، تامین لوازم منزل، ساخت و مرمت خانه‌ها گفت.</p>
      <p>سخنگوی دولت همچنین از اعطای کمک بلاعوض پنج میلیون تومانی به هر خانوار روستایی و شش میلیون تومانی به هر خانوار شهری در مناطق زلزله‌زده خبر داده بود. به گفته نوبخت به هر خانوار روستایی ۲۵ میلیون و هر خانوار شهری ۳۵ میلیون تومان وام با سود ۴ درصد اعطا خواهد شد.</p>
      <p>او همچنین گفت به بدهکاران بانکی در مناطق زلزله‌زده تا دوسال مهلت برای بازپرداخت بدهی‌هایشان داده شده است.</p>
      <p> اما با گذشت دو سال از زلزله گکرمانشاه مردم همچنان در کانکس زندگی می کنند و این کانکس ها نیز با امداد رسانی نهادهای دیگر و کمک های مردمی به مردم زلزله زده تحویل داده شد و هنوز بخش زیادی از مردم نتوانسته اند خانه های خود را بازسازی کنند.</p>
      <p> </p>
      <p>
        <b>درآمدهای نامشخص دولت از محل افزایش قبلی قیمت بنزین</b>
      </p>
      <p>هدفمندسازی یارانه‌ها در کشور از اواخر دهه 80 در کشور آغاز شد و بر همین اساس یارانه بخش های مختلف و به ویژه حامل های انرژی حذف شده و در ازای آن ماهانه مبلغی به عنوان یارانه به حساب سرپرستان خانواده های کم درآمد واریز می شود.</p>
      <p>در همین راستا در اولین مرحله با افزایش قیمت بنزین و قیمت آب، گاز و برق مبالغی به عنوان یارانه به حساب بیشتر افزاد جامعه واریز شد که از آن زمان تا کنون این رقم 45 هزار و 500 تومان است.</p>
      <p>در مراحل بعدی هدفمندی یارانه ها قرار بود هر مرحله با افزایش قیمت حامل های انرژی مبلغ دیگری به حساب اقشار کم درآمد واریز شود .</p>
      <p>در همین راستا از سال 92 تا کنون که 6 سال زمان گذشته است، قیمت حامل های انرژی نظیر آب، برق و گاز در چندین مرحله افزایش داشته است از طرف دیگر از سال 94 دولت با افزایش 300 تومانی نرخ بنزین و تک نرخی کردن آن درآمد های جدیدی از این محل کسب کرد.</p>
      <p>بر اساس قانون هدفمندی یارانه ها این افزایش درآمدهای دولت باید به حساب اقشار نیازمند واریز می شده است اما تا کنون دولت یارانه اقشار نیازمند را زیاد نکرده و همان یارانه 45 هزار و 500 تومانی را به مردم می دهد. این در حالی است که درآمد این سالهای دولت از محل این افزایش قیمت ها مشخص نیست صرف چه اموراتی شده است.</p>
      <p>در همین راستا به نظر می رسد اعتراضات مردم برای گران شدن بنزین در کنار نبود برنامه مشخص برای واریز یارانه و کمک هزینه معیشتی به حساب مردم، عدم اطمینان به سیاست های دولت است چرا که تا کنون دولت نتوانسته است از طریق عمل به وعده های خود در قبال مردم، اعتماد آنها را به خود جلب کند.</p>
      <p> </p>
    </article>
  </body>
</html>