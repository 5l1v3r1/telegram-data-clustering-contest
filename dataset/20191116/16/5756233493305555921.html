<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621837/%D8%B1%D9%88%D8%A7%DB%8C%D8%AA-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6-%D9%85%D8%B1%D8%AF%D9%85-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T16:56:00+00:00"/>
    <meta property="og:title" content="روایت خبرگزاری قوه قضائیه از اعتراض مردم به گرانی بنزین"/>
    <meta property="og:description" content="در آخرین ساعات ۲۳ آبان بود که شرکت ملی پخش فرآورده‌های نفتی ایران اعلام کرد که «از ساعت صفر روز جمعه ۲۴ ماه آبان سهمیه بندی بنزین برای تمام وسایل نقلیه بنزین سوز به ترتیب بیان شده در این اطلاعیه انجام می‌شود.»؛ در پی این تصمیم، در برخی شهر‌ها تجمع‌هایی شکل گرفت."/>
  </head>
  <body>
    <article>
      <h1>روایت خبرگزاری قوه قضائیه از اعتراض مردم به گرانی بنزین</h1>
      <address>
        <time datetime="2019-11-16T16:56:00+00:00">16 Nov 2019, 16:56</time>
      </address>
      <p>
        <i>در آخرین ساعات ۲۳ آبان بود که شرکت ملی پخش فرآورده‌های نفتی ایران اعلام کرد که «از ساعت صفر روز جمعه ۲۴ ماه آبان سهمیه بندی بنزین برای تمام وسایل نقلیه بنزین سوز به ترتیب بیان شده در این اطلاعیه انجام می‌شود.»؛ در پی این تصمیم، در برخی شهر‌ها تجمع‌هایی شکل گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری میزان، وابسته به قوه قصائیه نوشته است: بعد از ظهر جمعه ۲۴ آبان تجمعات اعتراضی به افزایش قیمت بنزین در چند شهر کشور گزارش شد؛ بنابراین گزارش، در شهر‌های خوزستان، سیرجان کرمان و مشهد این اعتراضات بیشتر بوده است؛ در اهواز تجمعات ۱۰۰ تا ۱۵۰ نفره در چند نقطه شهر برگزار شد؛ بعضی از تجمعات ظهر جمعه با پادرمیانی مردم و پلیس پایان یافت، اما در چند نقطه این اعتراضات ادامه پیدا کرد.</p>
      <p>شامگاه جمعه - ۲۴ آبان -تداوم اعتراضات</p>
      <p>خبرنگاران گزارش دادند که در شامگاه جمعه - ۲۴ آبان - نیز تجمع‌های پراکنده در اعتراض به افزایش قیمت بنزین در برخی از نقاط کشور از جمله مشهد، سیرجان و برخی شهر‌های استان خوزستان دیده شده است.</p>
      <figure>
        <img src="https://aftabnews.ir/files/fa/news/1398/8/25/359982_499.jpg"/>
      </figure>
      <p>براساس این گزارش، در مشهد از حدود ساعت ۱۹ روز گذشته، آمدوشد کند خودرو‌ها و حضور ده‌ها نفر معترض در محدوده تقاطع بلوار وکیل‌آباد و خیابان دانشجو بود که با تذکرات پلیس و برخی شهروندان این اعتراض پایان یافت. در بیرجند نیز اعتراض‌های پراکنده‌ای در سطح شهر انجام شد. در سیرجان، اما اعتراضات شدید بود و در این میان تهاجم عده‌ای از افراد، به انبار نفتی این شهر و با هدف آتش زدن آن، با واکنش نیروی انتظامی ناکام ماند.</p>
      <p>علاوه بر این، در شامگاه جمعه - ۲۴ آبان در اهواز نیز تجمع شهروندان معترض به افزایش قیمت و توقف خودرو‌ها در دو خیابان این شهر باعث دشواری رفت و آمد شد که با تذکرات نیروی انتظامی تجمع پایان یافت. همچنین در محور شوشتر- دزفول نیز تجمع اعتراضی که همراه با دشواری رفت و آمد در محور شوشتر - دزفول بود تا پایان شب گذشته برطرف شد. در گچساران نیز برخی با تجمعی آرام در دوگنبدان به افزایش قیمت بنزین اعتراض کردند. افراد معترض در آبادان، خرمشهر و ماهشهر نیز در بخش‌هایی از شهر در اعتراض حضور یافتند. شیراز و بندرعباس نیز با تجمع محدودِ اعتراضی روبرو بود که تا پایان شب گذشته پایان یافت.</p>
      <p>ظهر شنبه- ۲۵ آبان-اعتراضات ادامه دارد</p>
      <p>گزارش خبرنگاران حکایت از این نکته دارد پیش ازظهر امروز (شنبه) نیز برخی از نقاط کشور تجمعاتی در اعتراض به گرانی بنزین برگزار شده است.</p>
      <p>براساس این گزارش، در برخی از مناطق مازندران، مردم برای طرح دغدغه‌ها و مطالباتشان پس از اصلاح قیمت بنزین تجمع کردند.</p>
      <p>در برخی از معابر شهر گرگان نیز تجمعاتی در اعتراض به افزایش قیمت بنزین گزارش شده است؛ مسیر‌های منتهی به چهارراه میدان گرگان شاهد تجمع تعدادی از شهروند ان گرگانی بوده که بدون هیچ گونه شعاری در خیابان حضور داشتند و خواستار اصلاح قیمت‌ها شدند؛ تردد خودرو‌ها در این مسیر و خیابان‌های مجاور نیمه سنگین گزارش شده است.</p>
      <p>در چهارراه ولیعصر قزوین نیز برخی رانندگان، با خاموش کردن خودرو‌های خود به مدت ۲۰ دقیقه نسبت به افزایش قیمت بنزین اعتراض کردند.</p>
      <p>براساس این گزارش برخی با تجمع در میدان شهید فهمیده تبریز نسبت به گرانی قیمت بنزین اعتراض کردند؛ علاوه بر این تجمع دیگری نیز در چایکنار تبریز برگزار شد که باعث راهبندان و ترافیک سنگین در این مسیر شد.</p>
      <p>براساس گزارش خبرنگاران، شماری از مردم شهر همدان در پی اعتراض به اجرای طرح اصلاح قیمت سوخت در میدان امام خمینی (ره) تجمع کردند؛ تجمع در همدان بی سر و صدا و تنها به نشانه اعتراض صورت گرفته و خبری از سردادن شعار‌های مخرب در این تجمع نیست، اما حضور نیرو‌های پلیس و انتظامی به چشم می‌خورد.</p>
      <p>گزارش‌ها از تجمع مردم در مرکز شهر ایلام و چند شهر استان ایلام حکایت دارد؛ رانندگان تاکسی در میدان ۲۲ بهمن شهر ایلام امروز از وضعیت قیمت بنزین گلایه داشتند و معتقد بودند این قیمت با نرخ کرایه‌ها و دیگر مشکلات همخوانی ندارد.</p>
      <p>گزارش خبرنگاران حکایت از تجمعات پراکنده در استان تهران دارد، در شهرستان‌هایی مانند شهریار، بهارستان، رباط کریم، قدس، دماوند و پردیس، تجمعاتی برگزار شده است.</p>
      <p>در مسیر‌های تردد خودرو‌ها در خیابان‌های اصلی بهارستان، رباط کریم، خیابان ولیعصر (عج) شهریار، خیابان کامیون داران پردیس به سوی تهران و نیز شمال کشور، میدان جهاد دماوند و برخی دیگر از خیابان‌ها این توقف خودرو‌ها موجب انسداد مسیر تردد شد.</p>
      <p>براساس این گزارش مردم اصفهان نیز با حضور در خیابان‌ها، خواسته‌های خود نسبت به بررسی مجدد بهای بنزین را مطرح کردند.</p>
      <p>به دنبال اصلاح قیمت بنزین، مردم بوشهر نیز از صبح امروز در مقابل استانداری تجمع کردند و از مسئولان خواستند تا نسبت به رفع نگرانی آن‌ها اقدامات لازم انجام شود؛ پیگیری خبرنگاران حکایت از این موضوع دارد که در برخی شهر‌های استان بوشهر نیز مردم در برخی خیابان‌ها به صورت آرام تجمع کرده و خواسته‌هایشان را مطرح کرده‌اند.</p>
      <p>در خوزستان نیز اعتراض‌ها و تجمعاتی برگزار شده و مردم شعار‌هایی درباره لزوم اصلاح برخی از نرخ گذاری‌ها مطرح کردند.</p>
    </article>
  </body>
</html>