<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/na-zhivo-dermendzhiev-predi-balgarija-chehija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-16T16:41:00+00:00"/>
    <meta property="og:title" content="Дерменджиев: Това не е истинското лице на отбора, виждам потенциал (ВИДЕО)"/>
    <meta property="og:description" content="Селекционерът се надява да разубеди отказващия се капитан Ивелин Попов"/>
  </head>
  <body>
    <article>
      <h1>Дерменджиев: Това не е истинското лице на отбора, виждам потенциал (ВИДЕО)</h1>
      <h2>Селекционерът се надява да разубеди отказващия се капитан Ивелин Попов</h2>
      <address>
        <time datetime="2019-11-16T16:41:00+00:00">16 Nov 2019, 16:41</time>
      </address>
      <p>Селекционерът на националния ни отбор по футбол Георги Дерменджиев даде пресконференция преди последния мач на тима ни от евроквалификациите. Утре "трикольорите" посрещат Чехия в опит да прекъснат негативната серия - 12 мача без победа в последната година. Двубоят ще бъде официален дебют за Дерменджиев начело на България. Неофициалният му бе през седмицата и завърши с минимална загуба от гостуващия Парагвай.</p>
      <p>Днес Дерменджиев отново подчерта, че отборът ни има потенциал и не показва истинското си лице. Треньорът добави, че ще опита да разубеди отказващия се капитан Ивелин Попов.</p>
      <p>"Мисля, че играчите имат доста умора, но по моя преценка тези, които играха, вече са възстановени. Ще видите промените в състава утре. Ивелин Попов ви казва, че се оттегля. Познавате го много добре, но ние ще имаме допълнителен разговор с него, но може да станат и 92 мача. Имаме мач утре. Капитанът е до мен. Много е рано да се търси нов капитан. Ще трябва човек, който да бъде лидер. При създалата се ситуация е изключително трудно. Днес Ивелин сподели това с мен. Казах му да изчака мача с Чехия. Държа много на неговото присъствие, защото е лидер и мъжко момче. Мислех, че мога да му повлияя по някакъв начин да изиграе тези два мача, но той е решил твърдо. Въпреки че ще говоря с него, шансовете са нулеви. Още по-трудно става. Когато е на терена, успява да ръководи играчите и наистина във всеки един момент той играе за националния отбор и прави максималното. Възможно е да влезе в моя щаб", коментира селекционерът.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024833.jpg"/>
        <figcaption>Снимка: Lap.bg</figcaption>
      </figure>
      <p>"Виждам потенциал и това не е истинското лице на националния отбор. Знаем каква е реалността, но виждате, че се появи възможност (за класиране), която можем да оползотворим. Искам да направим максималното, за да успеем. Ако не успеем - не успеем. Вярвам на тези момчета и искам да опитаме. Мисля, че ще имаме силен противник утре. Чехия вече се класира. Обсъждахме вариантите с играчите. Най-вероятно ще има много промени. Тези играчи, които ще бъдат нови, ще искат да се доказват, за да влязат в групата, която ще бъде за европейското първенство. Искам много добре футболистите ни да бъдат мотивирани, защото очаквам изключително труден мач утре", каза още Дерменджиев.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsportbtv%2Fvideos%2F525867884931666%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>