<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/har-snudd-kongehuset-pa-hodet/71791042"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T16:16:59+00:00"/>
    <meta property="og:title" content="Har snudd konge­huset på hodet"/>
    <meta property="og:description" content="Hans far la grunnsteinene for et konstitusjonelt monarki. De har sønnen revet opp og pulverisert."/>
  </head>
  <body>
    <article>
      <h1>Har snudd konge­huset på hodet</h1>
      <h2>Hans far la grunnsteinene for et konstitusjonelt monarki. De har sønnen revet opp og pulverisert.</h2>
      <address><time datetime="2019-11-16T16:16:59+00:00">16 Nov 2019, 16:16</time> by <a rel="author">Ruben Pedersen</a></address>
      <p>Det thailandske kongehuset har «alltid» vært et mysterium. De uttaler seg sjelden offentlig, følger strenge regler og kan oppfattes som både kvinnefiendtlige og gammeldagse.</p>
      <p>
        <b><a href="http://www.dagbladet.no/nyheter/thailands-konge-er-dod/63960700">Da kong Bhumibol døde i 2016</a>, etter å ha hatt makten så lenge at han den gang var verdens lengstsittende monark, <a href="https://www.dagbladet.no/kjendis/skandaleprinsen-som-overtar-tronen-i-thailand-tre-skilsmisser-nakenbilder-og-korrupsjon/63962694">skulle sønnen hans ta over</a>.</b>
      </p>
      <p>Mens den avdøde kongen håndhilste på folket, besøkte fabrikker og var i Thailand sammenhengende i flere tiår, har hans sønn, den nåværende kongen, valgt en distanserende strategi. <a href="https://www.nytimes.com/2019/11/06/world/asia/thailand-king-consort-wives.html?action=click&amp;module=Top%20Stories&amp;pgtype=Homepage">The New York Times</a> skriver at kong Maha Vajiralongkorn Bodindradebayavarangkun (67), som han så enkelt heter, har snudd kongehuset på hodet siden han tok over.</p>
      <h3>Sparker over lav sko</h3>
      <p>Han ble kronet for et halvt års tid siden, men har sørget for store endringer siden farens død. «Playboy-prinsen» ble han omtalt som før han ble konge - av gode grunner. Han har ikke fått noe mer respekt etter at han tok over:</p>
      <figure>
        <img src="https://dbstatic.no/71800215.jpg?imageId=71800215&amp;x=0&amp;y=11.631944444444&amp;cropw=100&amp;croph=67.1875&amp;width=641&amp;height=387"/>
        <figcaption><b>FLYR:</b> Her er gemalinnen Sineenat i et jagerfly i et bilde det thailandske hoffet sendte ut i august. Foto: Royal Household Bureau/Handout via REUTERS Vis mer</figcaption>
      </figure>
      <p>
        <b>I mai <a href="https://www.dagbladet.no/kjendis/kongen-giftet-seg-med-livvakten/71032811">giftet han seg med sin tidligere general Suthida Vajiralongkorn Na Ayudhya (41) </a>og gjorde henne dermed til dronning.</b>
      </p>
      <p>Bare én måned etter giftermålet ble det kjent at kongen hadde utnevnt en annen kvinne, Sineenat Wongvajirapakdi (34) til gemalinne, som en slags juniorkone - den første i Thailand siden 1921.</p>
      <p>Hoffet offentliggjorde også en lang rekke bilder av de to. Men i oktober ble hun fratatt både den tittelen og posisjonen som generalmajor, samt andre gjeve dekorasjoner.</p>
      <p>
        <b>Ifølge hoffet blir hun strippet for posisjonen fordi hun har <a href="https://www.google.com/url?client=internal-element-cse&amp;cx=016584459734247446129:ddcdqews2ai&amp;q=https://www.dagbladet.no/kjendis/stripper-elskerinnen-for-kongelig-tittel/71733288&amp;sa=U&amp;ved=2ahUKEwiw0KPEx9vlAhWDxosKHTRBDWsQFjADegQICBAC&amp;usg=AOvVaw1qhLZjrRIPHMUZVx9JJNTL">opptrådt illojalt og forsøkt å ta plassen til dronningen</a>. Nylig ble også en kammerherre kastet ut, som følge av «alvorlige, umoralske handlinger». Det hele skal ha omhandlet en abort.</b>
      </p>
      <p>Nyheter om menneskene som en etter en sparkes ut av den royale varmen, begynner nesten å bli dagligdags. Sist forrige uke ble fire hoffansatte, to av dem beskrevet som stuepiker, sparket ut på grunn av «ekstremt ond oppførsel». Det ble hevdet at de hadde forsøkt å bruke sine stillinger til egen, personlig fordel.</p>
      <p>Tamara Loos, ekspert på det thailandske demokratiet, sier til den amerikanske avisa at språket kongen bruker i disse uttalelsene minner mer om noe man leser i sladderblader enn noe fra et kongelig hoff.</p>
      <figure>
        <img src="https://dbstatic.no/71800228.jpg?imageId=71800228&amp;width=1024&amp;height=615"/>
        <figcaption><b>POMPØST:</b> Da kongen ble kronet i mai, ble han båret rundt på denne gullstolen. Foto: NTB scanpix Vis mer</figcaption>
      </figure>
      <h3>Trøbbel i kø</h3>
      <p>Samtidig påpeker hun at det har skjedd flere andre merkelige ting rundt hoffet siden 67-åringen satte seg på tronen. Royal Thai Government Gazette er en offentlig avis i Thailand, som oftest publiserer nye lover og andre kunngjøringer fra kongehuset.</p>
      <p>
        <b>Etter maktskiftet har de derimot måttet publisere mer enn som så. Det var sjelden annet enn lovendringer og positive saker da faren hans satt ved tronen, men nå har de altså bestemt seg for å belyse kongens skandaler.</b>
      </p>
      <figure>
        <img src="https://dbstatic.no/71800223.jpg?imageId=71800223&amp;width=1024&amp;height=615"/>
        <figcaption><b>DISTANSERT:</b> Her hyller offiserer i Thailand et bilde av deres konge. Bildet ble tatt i sommer i Bangkok. Foto: NTB scanpix Vis mer</figcaption>
      </figure>
      <p>Kongen bor for det meste i Tyskland, noe som er i strid med det forgjengeren hans gjorde. I tillegg har han ikke fortsatt tradisjonen med å ha en åpen dialog med folket. Mens hans far gjerne håndhilste, kjører 67-åringen gjerne forbi folkemasser i en luksusbil - bare tidvis med et vink for hånda.</p>
      <p>I tillegg har kongen grepet mye mer inn i det offentlige, enn hva faren gjorde. Da hans storesøster forsøkte å stille til valg som statsminister i februar, kalte kongen det «høyst upassende». Han skal også ha bedt to offentlig ansatte militære enheter om å passe på avlingene hans, framfor å passe på folket i Bangkok.</p>
      <p>
        <b>Loos er ikke imponert.</b>
      </p>
      <p>- Det å ta direkte kontroll på denne måten, er noe vi ikke har sett siden slutten av det fullverdige monarkiet i 1932. Det leder mot noe helt annet enn hans far, som helst opererte bak scenen.</p>
      <h3>Skandaløs</h3>
      <p>Det er langt fra første gang kong Vajiralongkorn tar valg som overrasker. Kongen har blant annet vært gift tre ganger før.</p>
      <p>Han er, som nevnt, ofte blitt omtalt som en «playboy», og det ble hevdet at det i en årrekke hadde vært en <a href="https://www.dagbladet.no/kjendis/skandaleprinsen-som-overtar-tronen-i-thailand-tre-skilsmisser-nakenbilder-og-korrupsjon/63962694">stille bekymring over arverekkefølgen i Thailand</a>. Dette ettersom det var fryktet at han aldri ville kunne leve opp til sin fars utøvelse av kongerollen.</p>
      <figure>
        <img src="https://dbstatic.no/71800247.jpg?imageId=71800247&amp;x=0&amp;y=0&amp;cropw=100&amp;croph=89.170506912442&amp;width=641&amp;height=387"/>
        <figcaption><b>OMSTRIDT:</b> Bildet av den avdøde kongen Bhumibol Adulyadej, kong Maha Vajiralongkorn og dronning Sirikit er tatt i 1999. Foto: AFP PHOTO / PORNCHAI KITTIWONGSAKUL Vis mer</figcaption>
      </figure>
      <p>For selv om det er forbudt å fornærme eller kritisere monarkiet i Thailand, har det ikke hindret kronprinsen fra å la seg bemerke i utlandet.</p>
      <p>Det har stort sett handlet om korte ekteskap, overdådige luksusvaner, vill festing og laber politisk interesse når media har kastet seg over Vajiralongkorn - et noe utradisjonelt, og ikke minst kontroversielt rykte for en tronarving å ha - og kanskje særlig i Thailand.</p>
      <figure>
        <img src="https://dbstatic.no/71800245.jpg?imageId=71800245&amp;x=0&amp;y=18.550368550369&amp;cropw=100&amp;croph=47.542997542998&amp;width=641&amp;height=387"/>
        <figcaption><b>TATT I MOT:</b> Her er kronprins Maha Vajiralongkorn avbildet med kronprins Haakon på flyplassen Don Muang i Bankok. Det var under kronprins Haakon og kronprinsesse Mette-Marits offisielle besøk i Thailand i 2004. Foto: Bjørn Sigurdsøn / SCANPIX / POOL Vis mer</figcaption>
      </figure>
      <p>
        <b>Foruten de ovennevnte årsakene, dukket han opp i en lekket video sammen med sin daværende kone - som bare var iført en truse.</b>
      </p>
      <p>At det var bekymring for arverekkefølgen var derfor kanskje ikke helt ubegrunnet.</p>
      <p>Tidligere har Vajiralongkorn også utnevnt sin egen puddel til kaptein av det thailandske luftforsvaret.</p>
    </article>
  </body>
</html>