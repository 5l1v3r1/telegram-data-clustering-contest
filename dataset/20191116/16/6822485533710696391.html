<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825134.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T16:09:00+00:00"/>
    <meta property="og:title" content="ذوالنور خبر داد: تهیه یک طرح دو فوریتی برای مخالفت با گران شدن بنزین در مجلس"/>
    <meta property="og:description" content="حجت الاسلام مجتبی ذوالنور در گفتوگو با ایلنا، در باره مصوبه سران سه قوه کشور برای افزایش نرخ بنزین در کشور، اظهار داشت: من نمی‌دانم سران قوا امضا کردند یا نه، چون از جزئیات جلسه آنان اطلاعی ندارم، اما ما صد در صد با این موضوع مخالفت می کنیم."/>
  </head>
  <body>
    <article>
      <h1>ذوالنور خبر داد: تهیه یک طرح دو فوریتی برای مخالفت با گران شدن بنزین در مجلس</h1>
      <address>
        <time datetime="2019-11-16T16:09:00+00:00">16 Nov 2019, 16:09</time>
      </address>
      <p>رئیس کمیسیون امنیت ملی و سیاست خارجی مجلس از تهیه یک طرح دو فوریتی برای مخالفت با گران شدن بنزین در صحن علنی مجلس خبر داد و گفت: در اولین ساعات یکشنبه که مجلس آغاز به کار میکند، این طرح را در هیئت رئیسه اعلام وصول خواهم کرد و این کار را پیگیری میکنیم که این مسئله گران شدن بنزین متوقف شود.</p>
      <p>حجت الاسلام مجتبی ذوالنور در گفتوگو با ایلنا، در باره مصوبه سران سه قوه کشور برای افزایش نرخ بنزین در کشور، اظهار داشت: من نمی‌دانم سران قوا امضا کردند یا نه، چون از جزئیات جلسه آنان اطلاعی ندارم، اما ما صد در صد با این موضوع مخالفت می کنیم.</p>
      <p>وی گفت: بحث گران شدن بنزین باید در قالب یک طرح جامع باشد و تمام جوانب در آن رعایت شود؛ و اگر بودجه افزایش پیدا کند معلوم شود کجا می رود و این بودجه چقدر است؛ اصولا این مجلس است که باید بودجه را تصویب کند و دولت خودش حق ندارد چنین کاری کند و این کار دولت خلاف است.</p>
      <p>رئیس کمیسیون امنیت ملی و سیاست خارجی مجلس شورای اسلامی، با بیان این که با این افزایش قیمت بنزین، به گرده مردم فشار می آید، گفت: در یک طرف قیمت بنزین زیاد می شود اما از آن طرف صد جور دیگر هزینه هایی به دوش مردم می آید که سنگینی آن خیلی بیشتر از پولی است که دولت می خواهد به آن ها بدهد؛ لذا این کار نیاز به کارشناسی مشترک دولت و مجلس دارد و باید در یک فضای کاملا کارشناسی با حضور مجلس و دولت بررسی شود؛ سیر تصویب آن انجام شود و نظارت بر اعتبارات درآمدی صورت گیرد؛ همچنین عوارضی که این کار دارد مشخص شده و معلوم شود در چه ابعادی زندگی مردم را تحت تأثیر قرار می دهد.</p>
      <p>وی گفت: آقایان می گویند افزایش قیمت بنزین روی جنس کارخانه اثر نمی‌گذارد، اما سئوال این است که کارگری که تا حالا هزار تومان حقوق می گرفته و صد تومان کرایه می داده آیا از این به بعد کرایه‌اش افزایش پیدا می کند یا نمی‌کند؟ حقوقش اضافه می‌شود که بتواند کرایه بدهد؟ اگر می خواهد یارانه اش افزایش پیدا کند آیا این مسئله افزایش سایر هزینه های زندگی را جبران می کند یا نمی کند؟ ما که نمی خواهیم ابرو را درست کنیم چشم را کور کنیم؛ اگر این کارها برای کمک به مردم و رضایت مردم است باید تمام ابعادش دیده شود که فشار به گرده مردم نیاید.</p>
      <p>ذوالنور در پاسخ به این سؤال که اگر مجلس از اقدام سران سه قوه برای گران کردن بنزین قانع شد، چگونه می توان مردم را هم اقناع کرد؟ گفت: مجلس قانع نخواهد شد و اگر هم قانع شود با رأی قانع می شود؛ حرف بنده این است که جناب آقای رئیس مجلس اگر می خواهند تصمیمی در جلسه سران قوا بگیرند، باید قبل از آن، در مجلس این تصمیم را با نمایندگان به شور بگذارد و بر اساس نظر نمایندگان در جلسه سران قوا تصمیم گیری کنند؛ یعنی خود رئیس مجلس به تنهایی برای امور به این مهمی نمی تواند تصمیم گیری کند؛ علی القاعده اگر دولت این مسئله را به سران قوا آورده، با کابینه اش این موضوع را کارشناسی کرده است اما رئیس محترم مجلس، کجا با نمایندگان مشورت کرده که در این مورد نظر داده؟ ما می گوییم موضوع باید کاملا کارشناسی شود، چون فشار به مردم می آید.</p>
      <p> وی با تأکید بر این که اگر قرار است کار مهمی مثل گران کردن بنزین صورت گیرد، باید از قبل به اطلاع مردم برسد، تصریح کرد: مگر مردم ما دزد و بیگانه هستند که با آنها غافلگیرانه برخورد می کنیم؟ آقایان اعلام کنند ۶ ماه دیگر یا ۵ ماه دیگر یا ۲ ماه دیگر میخواهیم قیمت بنزین را افزایش دهیم تا مردم بر اساس آن زندگی شان را تنظیم کنند؛ مثلا ماشینی دارد در ساعت ۲۳:۵۸ بنزین می زند اما حساب کتابش افتاده در ساعت ۰۰:۰۱ و بعد ممکن است پول بنزین گران شده را نداشته باشد.</p>
      <p>رئیس کمیسیون امنیت ملی و سیاست خارجی مجلس با بیان این که باید موضوعات به مردم اطلاع رسانی شود و باید مردم را محرم دانست و باید به مردم ارزش داد، گفت: باید در مورد این موضوعات بحث های کارشناسی و اقناعی صورت گیرد که در زندگی مردم تأثیر منفی نگذارد.</p>
      <p>وی گفت: اگر دولت مدعی است که می خواهد پولی از بابت گران کردن بنزین به ۶۰ میلیون نفر بدهد، از نظر کارشناسی اثبات شود این پول دادن به نفع مردم است؛ همین طوری نمی شود این حرف ها را زد؛ چون وقتی بنزین گران می شود، فقط خود بنزین نیست، بلکه تبعات منفی دیگری روی زندگی مردم می گذارد؛ لذا معتقدم این کار عجولانه، بی حساب کتاب و نسنجیده انجام گرفته است در حالی که باید بررسی جامع شود و طرح به شکل های مختلفی مطرح شود که این پول از جیب پولدارها گرفته شود و مردم دیگر، مستثنی شوند و به آن ها فشار نیاید. </p>
      <p>ذوالنور افزود: ما طرح و نظر داریم و الان من نمی توانم در یک گفت وگوی با یک رسانه این را مطرح کنم، چون طرح کارشناسی است و ابعاد مختلف دارد؛ اما ما روی این موضوع از قبل کار کردیم؛ جوری که مطلقا به قشرهای پایین فشار نیاید و ما بیاییم از جیب پولدارها بگیریم و حل مشکل بی پول ها را انجام دهیم؛ چرا ثروتمندان بی دلیل بهره مند شوند و این هایی که ضعیف هستند بی دلیل بی بهره باشند؟ من برای این موضوع حرف داریم و کار کردیم و طرح داریم؛ می شود کار را به شکلی اجرا کرد که مطلقا فشاری به مردم نیاید؛ اجالتا با این اقدام دولت مخالفت کامل و صد در صدی دارم.</p>
      <p>وی با اشاره به انتشار کلیپ سخنان رهبر معظم انقلاب در خصوص مصرف بالای بنزین در کشور و لزوم اقدام دولت برای رفع این مشکل، گفت: رسانه های موافق دولت می خواهند بار را از دوش دولت بردارند و بر دوش رهبری و دیگران بندازند؛ این کار مغرضانه است؛ این همه رهبری راجع به اصول ۲۴ گانه اقتصاد مقاومتی صحبت کردند، چرا آن ها را اجرا نمی کنند؟ چرا فقط این موضوع؟ ضمن این که این فرمایشات مقام معظم رهبری برای چند سال پیش است؛ مقام معظم رهبری درست موضع گیری کردند؛ ایشان می فرمایند ساماندهی مسئله مصرف بنزین و ما هم موافق ساماندهی هستیم؛ یعنی به مردم ضعیف فشار نیارد و آن هایی که بی خود از کیسه مردم می خورند، جلوی شان گرفته شود؛ برای همین است که می گویم طرح داریم؛ آن که رهبری می فرمایند ساماندهی است نه این اقدام غافلگیرانه و نسنجیده که یکباره صورت گرفت. </p>
      <p>رئیس کمیسیون امنیت ملی و سیاست خارجی مجلس از تهیه یک طرح دو فوریتی برای مخالفت با گران شدن بنزین در صحن علنی مجلس خبر داد و گفت: بنده تلفنی از تعدادی از نمایندگان مجلس نظر خواهی کردم و تماما پیامک های شان را حفظ کردم و نگه داشتم؛ همه این نمایندگان تأکید داشتند بعنوان موافق این طرح دو فوریتی اسمشان نوشته و ثبت شود و لذا در اولین ساعات یکشنبه که مجلس آغاز به کار می کند، این طرح را در هیئت رئیسه اعلام وصول خواهم کرد و این کار را پیگیری می کنیم که این مسئله گران شدن بنزین متوقف شود تا در یک فرصت مناصب و با کارشناسی، با نظر مجلس و کارشناسان اقتصادی، این موضوع به طور جامع بررسی شود و همان نظر مقام معظم رهبری که ساماندهی است اتفاق بیافتد نه افزایش قیمت بنزین که یکباره انجام شد.</p>
    </article>
  </body>
</html>