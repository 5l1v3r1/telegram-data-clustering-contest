<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/bekymret-for-ropstad/71820143"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T16:35:53+00:00"/>
    <meta property="og:title" content="Bekymret for Ropstad"/>
    <meta property="og:description" content="KrF-leder Kjell Ingolf Ropstad kommer med drøye påstander som bare skal gjøre ham selv viktig, ifølge MDG-topp Une Bastholm."/>
  </head>
  <body>
    <article>
      <h1>Bekymret for Ropstad</h1>
      <h2>KrF-leder Kjell Ingolf Ropstad kommer med drøye påstander som bare skal gjøre ham selv viktig, ifølge MDG-topp Une Bastholm.</h2>
      <address><time datetime="2019-11-16T16:35:53+00:00">16 Nov 2019, 16:35</time> by <a rel="author">Jørgen Gilbrant</a></address>
      <p>- Jeg står skulder ved skulder med Ropstad i kampen mot ettbarnspolitikken på samme måte som i kampen mot vold mot barn og masseødeleggelsesvåpen. Det er selvsagt og opplagt, det er ingen med politisk innflytelse som ønsker ettbarnspolitikk i Norge. Dette begynner å bli ekstremt tendensiøst, sier nasjonal talsperson Une Bastholm i MDG.</p>
      <p>Det vekket voldsom oppsikt da barne- og familieminister Kjell Ingolf Ropstad (KrF) i helga advarte mot miljøbevegelsen. Da Dagbladet snakket med Ropstad på Stortinget i går kom han med et nytt element i kampen mot de ekstreme grønne.</p>
      <figure>
        <img src="https://dbstatic.no/71822388.jpg?imageId=71822388&amp;width=512&amp;height=308"/>
        <figcaption><b>FORSTÅR IKKE:</b> Une Bastholm lurer på hvor Kjell Ingolf har fått det for seg at ettbarnspolitikk er aktuelt i Europa og Norge. Foto: Cornelius Poppe / NTB Scanpix Vis mer</figcaption>
      </figure>
      <p>
        <b>Han lovet å kjempe med nebb og klør mot at ettbarnspolitikk skal innføres i Norge. Historisk er det Kina som i mange år førte politikken, der det ikke er lov å få mer enn ett barn for å begrense befolkningsveksten.</b>
      </p>
      <p>- Jeg har aldri sagt at norsk miljøbevegelse går inn for ettbarnspolitikk, eller vil ramme de mest sårbare. Men det finnes jo stemmer, det er bare å søke på nettet, så finner du innlegg om ettbarnspolitikk. Og du finner innlegg som det lederen av Grønn Ungdom skrev, som het <a href="https://www.klassekampen.no/article/20190611/ARTICLE/190619991">«Imot menneskeverdet»</a>. Dette er stemmer jeg mener tar til orde for et menneskesyn som kan føre galt av sted, sa Ropstad til Dagbladet.</p>
      <p>- Se på ettbarnspolitikken, har den fungert spesielt bra?, spurte Ropstad retorisk.</p>
      <p>
        <i>- Det var vel ikke klimahensyn Kina tok den gangen?</i>
      </p>
      <p>- Selv om du innfører ettbarnspolitikk i Europa - og jeg kommer til å kjempe med nebb og klør mot at det innføres i Norge - så må vi spørre oss hva som blir konsekvensene av ettbarnspolitikk, sier Ropstad.</p>
      <h3>- Listhaug-retorikk</h3>
      <p>Bastholm lurer på hvilke nettsteder Ropstad frekventerer når han frykter ettbarnspolitikk i Europa og Norge.</p>
      <p>- Jeg vet ikke hvem som argumenterer for det. Ropstad følger med på noen debatter som ingen av oss andre følger, sier Bastholm, som bekymrer seg over utviklingen Ropstad har som politiker.</p>
      <p>
        <b>- Jeg begynner å bli bekymret over at Ropstad. Han tar opp i seg Listhaug-retorikk, sier MDG-toppen.</b>
      </p>
      <p>
        <i>- Hva legger du i det?</i>
      </p>
      <p>- Jeg tenker for eksempel på Listhaugs Facebook-post om at Arbeiderpartiet setter terroristenes rettigheter foran Norges sikkerhet. Jeg ser nå at Ropstad kommer med drøye påstander som bare har til mål å gjøre ham selv viktig. Det er respektløst overfor den offentlige debatten og meningsmotstandere, forklarer Bastholm.</p>
      <p>Hun reagerer spesielt at Ropstad går til direkte angrep på Grønn Ungdom-talsperson Teodor Bruu og stempler hans menneskesyn basert på Klassekampen-kronikken fra i sommer.</p>
      <p>- Jeg reagerer veldig på vegne av Teodor Bruu. Han tas til inntekt for helt andre ting enn det han prøver å si. Bruu er veldig tydelig på menneskelivets ukrenkelighet, sier Bastholm.</p>
      <h3>- En kompliment</h3>
      <p>Teodor Bruu selv føler seg smigret over at hans filosofiske betraktninger i Klassekampen leses med iherdighet i barne- og familiedepartementet. Flere måneder etter at de sto på trykk i venstresidas dagsavis.</p>
      <p>- Jeg får ta det som en kompliment at han leser tekstene jeg skriver. Jeg får også ta det som en kompliment at teksten har satt seg såpass fast i halsen på ham at han setter hele norsk offentlighet i sving, sier Bruu, som fra i høst er leder av bydelsutvalget i Gamle Oslo.</p>
      <p>
        <b>Etter å ha mottatt komplimentene fra Ropstad, ønsker likevel Bruu å klargjøre at han føler seg kraftig feiltolket av KrF-lederen.</b>
      </p>
      <figure>
        <img src="https://dbstatic.no/71822386.jpg?imageId=71822386&amp;width=512&amp;height=308"/>
        <figcaption><b>SMIGRET:</b> Teodor Bruu tar det som en ære at hans filosofiske betraktninger blir lest i regjeringen. Foto: Håkon Mosvold Larsen / NTB Scanpix Vis mer</figcaption>
      </figure>
      <p>- Jeg reagerer kraftig. Jeg blir tatt til inntekt for ting jeg ikke står for i det hele tatt. Jeg opplever det som uredelig av Ropstad, sier Bruu, som kort oppsummerer kronikken på følgende vis:</p>
      <p>- Jeg har skrevet en kronikk der jeg tar til orde for å heve verdibegrepet til dyr. Jeg er veldig tydelig i teksten på at man ikke skal trekke synet på menneskeverdet, sier Bruu, som har pause fra sine masterstudier i filosofi.</p>
      <h3>Kuer føler sorg</h3>
      <p>I kronikken som Ropstad reagerer så sterkt på, skriver Bruu at mennesker som mangler sosiale evner, evne til abstrakt tenkning, intellekt, evnen til selvrefleksjon, personlighet og evnen til å ha et forhold til verden rundt seg - kort godt de egenskapene som ofte definerer oss som mennesker - selvfølgelig er like mye verdt som andre mennesker.</p>
      <p><i>«Det har ikke noe å si om du er et spedbarn, er dement eller har sterkt nedsatt funksjonsevne, du skal vernes om og samfunnet skal ta vare på deg, for intellekt er irrelevant for menneskers verdi. Det er så klart heller ikke sånn at mennesker med gode intellektuelle evner er mer verdt er mennesker som ikke har det,»</i> skriver Bruu i kronikken Ropstad flere ganger har trukket fram som et skrekkeksempel.</p>
      <p>
        <b>Bruus poeng er at når mennesker som mangler disse egenskapene omfattes av menneskeverdsbegrepet, bør det utvides til også å gjelde dyr.</b>
      </p>
      <p>- Også kuer føler sorg. Griser føler kjærlighet. Kyllinger føler smerte. «Menneskeverd» er et ekskluderende begrep, skrev Teodor Bruu.</p>
      <h3>Ingen ettbarnspolitikk</h3>
      <p>Grønn Ungdom-talspersonen ønsket å løfte en filosofisk diskusjon om dyrs rettigheter.</p>
      <p>- Jeg har løftet opp dyrs stilling og satt det litt på spissen. Og det er noe helt annet enn det man mener politisk, der jeg ønsker et løft for dyrs rettigheter - ikke en nedvurdering av menneskene, forklarer Bruu for Ropstad.</p>
      <p>
        <i>- Så du ønsker ingen ettbarnspolitikk for å redde klima og miljø?</i>
      </p>
      <p>
        <b>- Nei. Det er opp til folk selv hvor mange barn de vil ha. Jeg opplever heller ikke at det er krefter i miljøbevegelsen som er på det sporet. Dette er det tydeligste eksempelet på en stråmann i den norske offentligheten jeg har sett.</b>
      </p>
      <p>- Vi får ofte høre det i kommentarfelt når vi foreslår radikal klimapolitikk om vi ikke bør begrense antall mennesker. Nei, vi vil ikke det! Det er veldig autoritært når man griper inn og bestemme hvor mange barn folk skal få, slår Bruu fast.</p>
    </article>
  </body>
</html>