<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547775.html/%D9%87%D8%B1-%D9%86%D9%88%D8%B9-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA%DB%8C-%D8%A8%D8%B1%D8%A7%DB%8C-%D8%AF%DB%8C%DA%AF%D8%B1-%DA%A9%D8%A7%D9%84%D8%A7-%D9%88-%D8%AE%D8%AF%D9%85%D8%A7%D8%AA-%D9%85%D9%85%D9%86%D9%88%D8%B9-%D8%A7%D8%B3%D8%AA--%D8%A8%D8%A7-%D8%B3%D9%88--%D8%A7%D8%B3%D8%AA%D9%81%D8%A7%D8%AF%D9%87-%D9%87%D8%A7-%D8%A8%D8%B1%D8%AE%D9%88%D8%B1%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T16:04:00+00:00"/>
    <meta property="og:title" content="هر نوع افزایش قیمتی برای دیگر کالا و خدمات ممنوع است/ با سوء استفاده‌ها برخورد می‌شود"/>
    <meta property="og:description" content="استاندار خراسان شمالی گفت: به آنانیکه بخواهند از مصوبه افزایش قیمت بنزین سوء استفاده کنند، اجازه سوء استفاده را نخواهیم داد و افزایش قیمت کالا و خدمات ممنوع است."/>
  </head>
  <body>
    <article>
      <h1>هر نوع افزایش قیمتی برای دیگر کالا و خدمات ممنوع است/ با سوء استفاده‌ها برخورد می‌شود</h1>
      <h2>استاندار خراسان شمالی:</h2>
      <address>
        <time datetime="2019-11-16T16:04:00+00:00">16 Nov 2019, 16:04</time>
      </address>
      <p>استاندار خراسان شمالی گفت: به آنانیکه بخواهند از مصوبه افزایش قیمت بنزین سوء استفاده کنند، اجازه سوء استفاده را نخواهیم داد و افزایش قیمت کالا و خدمات ممنوع است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.atraknews.com/">عصر اترک</a>، محمدعلی شجاعی، استاندار خراسان شمالی در جلسه هم اندیشی اصناف خراسان شمالی با استاندار خراسان شمالی با اشاره به تصمیم نظام برای افزایش قیمت بنزین اظهار کرد: در قبل از انقلاب 57 رابطه بازار، اصناف با مردم و مساجد پیوندی تنگاتنگ بود و این طیف ها در کنار هم، یکدیگر را یاری می کردند.</p>
      <p>شجاعی خواستار شد: اصناف در این شرایط کنونی نیز همانند آن دوران تاریخی و پیشین نظام را یاری کنند تا کشور از این پیچ عبور کند هر چند که وجود سختی ها بر هیچ کس پوشیده نیست.</p>
      <p>وی یادآور شد: با توجه به وجود این ارتباط تاریخی میان مردم و اصناف که همواره وجود داشته است، دشمن به این شناخت رسیده است که هیچگاه نمی تواند با وجود این پیوند با حمله فیزیک و نظامی به اهداف خود برسد و این در حالی است که هیچ کشوری همانند ایران در عرصه بین المللی تحریم نشده است.</p>
      <p>وی همچنین با اشاره به اینکه بنده مشکلات معیشتی مردم و نگرانی اصناف از عدم ثبات قیمت ها را درک می کنم، تاکید کرد: در عین حال از اصناف خواستار هستم که بار دیگر همراهی تاریخی خود را با نظام داشته باشند.</p>
      <p>شجاعی در ادامه یادآور شد: افزایش نرخ بنزین در شورای عالی سران اقتصادی سه قوه پس از انجام کارشناسی ها تصمیم گیری شد و تمامی تبعات اجتماعی، اقتصادی و امنیتی آن ملاحظه شده است.</p>
      <p>وی با اعلام اینکه در راستای این تصمیم گیری، هر نوع افزایش قیمتی برای دیگر کالا و خدمات ممنوع است، خاطر نشان کرد: افزایش قیمت کالا و خدمات فقط در کمیسیون تنظیم بازار تصمیم گیری خواهد شد.</p>
      <p>وی تصریح کرد: بنده در برابر آنانیکه بخواهند از این تصمیم گیری جدید سوء استفاده کنند برخورد خواهم کرد.</p>
      <p>در عین حال، استاندار خراسان شمالی افزود: روسای اتاق اصناف شهرستان های خراسان شمالی با برگزاری جلسات، مشکلات اصناف را بررسی و فهرست بندی کنید تا درباره رفع آنها تصمیم گیری شود.</p>
      <p>شجاعی در خاتمه با تصریح بر این مطلب که قرار است عزت کشور را در این پیچ و خم ها حفظ کنیم و نسبت به آن کوتاه نیاییم، اظهار کرد: اصناف و مردم سرباز نظام باشید و سرباز دشمن نشوید.</p>
      <p>انتهای پیام/</p>
    </article>
  </body>
</html>