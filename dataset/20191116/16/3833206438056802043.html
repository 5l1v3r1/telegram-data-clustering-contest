<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Zashto-se-bavi-stroezhut-na-novata-biznes-sgrada-do-Metro--914297"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T16:01:00+00:00"/>
    <meta property="og:title" content="Защо се бави строежът на новата бизнес сграда до &quot;Метро&quot;?"/>
    <meta property="og:description" content="Центърът на американската компания SIBIZ няма да бъде готов скоро, както бяха обещали от Общината. С..."/>
  </head>
  <body>
    <article>
      <h1>Защо се бави строежът на новата бизнес сграда до "Метро"?</h1>
      <address>
        <time datetime="2019-11-16T16:01:00+00:00">16 Nov 2019, 16:01</time>
      </address>
      <p>Центърът на американската компания SIBIZ няма да бъде готов скоро, както бяха обещали от Общината. Строежът на сградата, на стойност 15 милиона лева, не може да бъде завършен, защото няма изградена инфраструктура. Това заяви пред репортери на <b>Plovdiv24.bg</b> Роди Дервишев, собственик на центъра. </p>
      <p>"Не може да бъде довършена, защото няма изградена инфраструктура, няма вода, канализация, обратна и права вода, осветление, защото няма и път. 4 години Общината стопира проекта по неизвестни причини", каза Дервишев. </p>
      <p>По думите му, още от 2015 година има изготвен проект на пътя, който е продължението на улица "Богомил". Имало и строително разрешение и отпуснати средства по европейската програма "Региони в строеж" - 18 милиона лева за "Гладно поле".</p>
      <p>"Ние правим технологичен център, Общината прави пътя. Той е дълъг 350 метра и от него сградата реално трябва да се обслужва" обясни още собственикът. </p>
      <p>Подземният етаж на постройката не може да се завърши, защото няма отводняване и няма път, с който да може да се свърже Hi-Tech центърът. Затова се работи по високите етажи. Няколко пъти Роди Дервишев се обаждал в администрацията, а отговорът бил: "Ей сега ще направим пътя!". </p>
      <p>Преди няколко месеца общинарите казали, че старият проект не им харесва и ще правят нов. До края на годината всичко по бизнес сградата ще бъде направено, но улицата не е известно кога.</p>
      <p>Потърсихме и администрацията на Пловдив, като от там очаквано имат по-различна гледна точка.</p>
      <p>На Дервишев е издадено разрешително за строеж, като са му дадени точки за присъединяване към градската канализация и водопроводна мрежа. Проблемът му е, че тези точки не са непосредствено до сградата и се изисква инвестиция от негова страна в рамките на около 300 000 лева, за да се присъедини. Той се надява, че общината ще му ги изгради за сметка на пловдивския данъкоплатец, както и ще му прекара път до сграда. </p>
      <p>Данъците на пловдивчани се харчат там където е най-належащо, а не според нечии инвестиционни намерения. Тази сграда нямаше как да получи разрешително за строеж без точки за присъединяване към ВиК мрежата. Защо инвеститорът не се включва там където му е отредено, трябва да попитате него. Реалната причина е, яе иска да спести немалко пари за сметка на пловдивския данъкоплатец, обясниха ексклузивно за нашата медия от общинската администрация.</p>
    </article>
  </body>
</html>