<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742031"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T16:46:00+00:00"/>
    <meta property="og:title" content="&quot;ปัทมา&quot;เชื่อ&quot;เมย์-ยู่เฟย&quot;แย่งแชมป์ฮ่องกงโอเพ่นสนุกแน่"/>
    <meta property="og:description" content="'คุณหญิงปัทมา' ปลื้ม 'น้องเมย์' ฟอร์มสุดเฉียบ ทะลุเข้าชิงศึกแบดมินตัน 'ฮ่องกง โอเพ่น 2019' เป็นสมัยที่ 2 ติดต่อกัน ชี้ นัดชิงดำ แม้สถิติเป็นจะเป็นรอง 'เฉิน ยู่ เฟย' คู่ปรับจากจีน แต่มั่นใจหากทำการบ้านมาดี จะสู้กันได้อย่างสนุกเร้าใจแน่นอน พร้อมชื่นชม 'น้องครีม' งัดฟอร์มเจ๋ง จนเข้าไปเล่นในศึก 'เวิลด์ ทัวร์ ไฟนอลส์ 2019' ร่วมกับ 'รัชนก' รวมทั้ง 'บาส-ปอป้อ' และ 'กิ๊ฟ-วิว' ได้สำเร็จ"/>
  </head>
  <body>
    <article>
      <h1>"ปัทมา"เชื่อ"เมย์-ยู่เฟย"แย่งแชมป์ฮ่องกงโอเพ่นสนุกแน่</h1>
      <address>
        <time datetime="2019-11-16T16:46:00+00:00">16 Nov 2019, 16:46</time>
      </address>
      <p>
        <b>"คุณหญิงปัทมา" ปลื้ม "น้องเมย์" ฟอร์มสุดเฉียบ ทะลุเข้าชิงศึกแบดมินตัน "ฮ่องกง โอเพ่น 2019" เป็นสมัยที่ 2 ติดต่อกัน ชี้ นัดชิงดำ แม้สถิติเป็นจะเป็นรอง "เฉิน ยู่ เฟย" คู่ปรับจากจีน แต่มั่นใจหากทำการบ้านมาดี จะสู้กันได้อย่างสนุกเร้าใจแน่นอน พร้อมชื่นชม "น้องครีม" งัดฟอร์มเจ๋ง จนเข้าไปเล่นในศึก "เวิลด์ ทัวร์ ไฟนอลส์ 2019" ร่วมกับ "รัชนก" รวมทั้ง "บาส-ปอป้อ" และ "กิ๊ฟ-วิว" ได้สำเร็จ</b>
      </p>
      <p>ศึกแบดมินตัน เอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 500 รายการ "โยเน็กซ์ ซันไรส์ ฮ่องกง โอเพ่น 2019" ชิงเงินรางวัลรวม 400,000 ดอลลาร์สหรัฐ หรือประมาณ 12,000,000 บาท ที่เขตปกครองพิเศษฮ่องกง เมื่อวันที่ 16 พ.ย.ที่ผ่านมา เป็นการแข่งขันในรอบรองชนะเลิศ ประเภทหญิงเดี่ยว "น้องเมย์" รัชนก อินทนนท์ มือ 5 ของโลก และมือวางอันดับ 5 ของรายการ หนึ่งเดียวของไทย เอาชนะ อากาเนะ ยามากูชิ มือ 4 ของโลก และมือวางอันดับ 2 ของรายการ 2-1 เกม 21-23, 21-15, 21-12 ผ่านเข้ารอบชิงชนะเลิศ ไปพบกับ เฉิน ยู่ เฟย มือ 3 ของโลก มือวางอันดับ 3 ของรายการจากจีน ที่เอาชนะ จาง ไป่ เหวิน มือ 17 ของโลก จากสหรัฐอเมริกา 2-1 เกม 21-18, 14-21, 21-15 ต่อไป โดย "น้องเมย์" ผ่านเข้าชิงชนะเลิศ รายการนี้เป็นสมัยที่ 2 ติดต่อกัน พร้อมการันตีเงินรางวัลไปแล้ว 15,200 ดอลลาร์สหรัฐ หรือประมาณ 456,000 บาท นั้น<br/><br/>หลังจบเกม คุณหญิงปัทมา ลีสวัสดิ์ตระกูล นายกสมาคมกีฬาแบดมินตันแห่งประเทศไทยฯ กล่าวถึงชัยชนะของรัชนกว่า เป็นฟอร์มการเล่นที่ยอดเยี่ยมมาก เพราะเอาชนะมาได้ทั้ง โนโซมิ โอคูฮาระ มือ 2 ของโลก และ อากาเนะ ยามากูชิ มือ 4 ของโลก ที่สำคัญ "น้องเมย์" ผ่านชิงชนะเลิศ เป็นรายการที่ 6 ของปีอีกด้วย โดยปีนี้คว้าแชมป์ไป 2 รายการ ส่วนการดวลกับ เฉิน ยู่ เฟย นั้น ถือเป็นงานหนักเพราะสถิติเจอกัน 12 ครั้ง รัชนก ชนะได้เพียงแค่ 2 ครั้ง แต่ก็เป็นโอกาสดีที่จะได้ล้างตา เชื่อว่าหากทีมวางแผนและศึกษาการเล่นของ เฉิน ยู่ ฟเย มาอย่างดี เกมจะสนุกตื่นเต้นแน่นอน<br/><br/>"นอกจากผลงานที่น่ายินดีของน้องเมย์ ในรายการนี้ แล้ว ต้องขอแสดงความยินดีกับ "น้องครีม" บุศนันทน์ อึ้งบำรุงพันธุ์ หญิงเดี่ยว ของไทยอีกคนหนึ่ง ที่ใน 2 รายการที่ผ่านมา ทำผลงานได้ดี และรายการนี้ก็ยังทำผลงานได้ดีอย่างต่อเนื่อง สามารถเอาชนะแชมป์โลก พีวี สินธุ ไปได้ จนผ่านเข้าถึงรอบก่อนรองชนะเลิศ ทำให้การันตีการเก็บคะแนนสะสมผ่านเข้าไปเล่น ใน "เวิลด์ ทัวร์ ไฟนอลส์ 2019" เป็นคนที่ 2 ของประเทศไทย และเป็นครั้งแรกของไทย ที่มีนักกีฬาเข้าสู่เวิลด์ ทัวร์ ไฟนอล ในประเภทเดียวกัน ได้ถึง 2 คน ขณะที่ ผลงานนักแบดมินตันไทยรายอื่นๆ ที่ตีตั๋วไปแข่งขันเวิลด์ ทัวร์ ไฟนอลส์ แน่นอนแล้ว ก็คือประเภทหญิงคู่ "กิ๊ฟ" จงกลพรรณ กิติธรากุล กับ "วิว" รวินดา ประจงใจ คู่มือ 9 ของโลก ที่คงต้องรักษาอาการบาดเจ็บให้หายกลับมาให้ทัน รวมถึงประเภทคู่ผสม "บาส" เดชาพล พัววรานุเคราะห์ กับ "ปอป้อ"ทรัพย์สิรี แต้รัตนชัย คู่มือ 4 ของโลก" คุณหญิงปัทมา กล่าว<br/> </p>
    </article>
  </body>
</html>