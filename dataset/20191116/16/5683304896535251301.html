<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/15/india-vs-bangladesh-1st-test-day-3-icc-world-test-championship-2019-2021-live.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T16:20:00+00:00"/>
    <meta property="og:title" content="ബംഗ്ലദേശിനു മുന്നിൽ (ഇൻ‌)‘ഡോർ അടച്ച്’ ഇന്ത്യ; ഇന്നിങ്സ് ജയം, 300 പോയിന്റ് !"/>
    <meta property="og:description" content="ഇൻഡോർ∙ ഇടയ്ക്കിടെ ക്യാച്ചുകൾ കൈവിട്ട് സഹായിച്ചതൊഴിച്ചാൽ ഒന്നാം ക്രിക്കറ്റ് ടെസ്റ്റിന്റെ മൂന്നു ദിവസവും ബംഗ്ലദേശിനു മുന്നിൽ സാധ്യതകളുടെ 'ഡോർ'.Indian Cricket Team. India Vs Bangladesh. Test Series Live. Indore Cricket Test. Malayalam Cricket News. Rohit Sharma. Mayank Agarwal. Virat Kohli. മലയാളം ക്രിക്കറ്റ് വാർത്തകൾ. ഇന്ത്യ–ബംഗ്ലദേശ്. ഇൻഡോർ ക്രിക്കറ്റ് ടെസ്റ്റ്. ക്രിക്കറ്റ് ലൈവ് സ്കോർ. രോഹിത് ശർമ.മായങ്ക് അഗർവാൾ. അജിൻക്യ രഹാനെ. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ബംഗ്ലദേശിനു മുന്നിൽ (ഇൻ‌)‘ഡോർ അടച്ച്’ ഇന്ത്യ; ഇന്നിങ്സ് ജയം, 300 പോയിന്റ് !</h1>
      <address><time datetime="2019-11-16T16:20:00+00:00">16 Nov 2019, 16:20</time> by <a rel="author">മനോരമ ലേഖകൻ</a></address>
      <p>ഇൻഡോർ∙ ഇടയ്ക്കിടെ ക്യാച്ചുകൾ കൈവിട്ട് സഹായിച്ചതൊഴിച്ചാൽ ഒന്നാം ക്രിക്കറ്റ് ടെസ്റ്റിന്റെ മൂന്നു ദിവസവും ബംഗ്ലദേശിനു മുന്നിൽ സാധ്യതകളുടെ ‘ഡോർ’ അടച്ചിട്ട ഇന്ത്യയ്ക്ക് ഇൻഡോറിൽ മറ്റൊരു ഐതിഹാസിക വിജയം. അയൽക്കാരായ ബംഗ്ലദേശിനെ ഇന്നിങ്സിനും 130 റൺസിനുമാണ് ഇന്ത്യ തകർത്തത്. തലേന്നത്തെ സ്കോറായ ആറിന് 493 റൺസെന്ന നിലയിൽ മൂന്നാം ദിനം തുടക്കത്തിൽത്തന്നെ ഇന്നിങ്സ് ഡിക്ലയർ ചെയ്ത ഇന്ത്യ, ബംഗ്ലദേശിന് സമ്മാനിച്ചത് 343 റൺസിന്റെ ഒന്നാം ഇന്നിങ്സ് കടം! രണ്ടാം ഇന്നിങ്സിൽ ഒരിക്കൽക്കൂടി തകർന്നടിഞ്ഞ ബംഗ്ലദേശ് 69.2 ഓവറിൽ 213 റണ്‍സിന് എല്ലാവരും പുറത്തായി. രണ്ടു ദിവസത്തിലധികം കളി ബാക്കിനിൽക്കെയാണ് ഇന്ത്യയുടെ ആധികാരിക ജയം. ലോക ക്രിക്കറ്റിലെ ഏറ്റവും മികച്ച പേസ് ബോളിങ് യൂണിറ്റ് തങ്ങളാണെന്ന് ഉറക്കെ പ്രഖ്യാപിച്ച് ബംഗ്ലദേശിനെ തരിപ്പണമാക്കിയ മുഹമ്മദ് ഷമി – ഇഷാന്ത് ശർമ – ഉമേഷ് യാദവ് ത്രയമാണ് ഇന്ത്യയുടെ വിജയശിൽപികൾ. രവിചന്ദ്രൻ അശ്വിനും രവീന്ദ്ര ജഡേജയും ഉറച്ച പിന്തുണ നൽകി. ഇന്ത്യയ്ക്കായി ഇരട്ടസെഞ്ചുറി നേടിയ മായങ്ക് അഗർവാളാണ് കളിയിലെ കേമൻ.</p>
      <p>സ്കോർ: ബംഗ്ലദേശ് – 150 &amp; 213 (69.2 ഓവർ), ഇന്ത്യ – 493/6 ഡിക്ലയേർഡ്</p>
      <p>വ്യക്തിഗത സ്കോർ നാലിൽ നിൽക്കെ മുഹമ്മദ് ഷമിയുടെ പന്തിൽ രോഹിത് ശർമ സമ്മാനിച്ച ‘ലൈഫ്’ മുതലെടുത്ത് ടെസ്റ്റിലെ 20–ാം അർധസെഞ്ചുറി കണ്ടെത്തിയ മുഷ്ഫിഖുർ റഹിമിന്റെ പോരാട്ടമാണ് മത്സരം മൂന്നാം ദിനം മൂന്നാം സെഷൻ വരെ നീട്ടിയത്. റഹിം 150 പന്തിൽ ഏഴു ഫോർ സഹിതം 64 റൺസെടുത്ത് ഒൻപതാമനായി പുറത്തായി. ഇതോടെ രണ്ടു മത്സരങ്ങളടങ്ങിയ പരമ്പരയിൽ ഇന്ത്യ 1–0ന് മുന്നിലെത്തി. മാത്രമല്ല, ലോക ടെസ്റ്റ് ചാംപ്യൻഷിപ്പിന്റെ ഭാഗമായുള്ള തുടർച്ചയായ ആറാം ടെസ്റ്റും ജയിച്ച ഇന്ത്യ 300 പോയിന്റുമായി ഒന്നാം സ്ഥാനം അരക്കിട്ടുറപ്പിച്ചു. രണ്ടാം സ്ഥാനത്തുള്ള ന്യൂസീലൻഡിന് ആകെയുള്ളത് 60 പോയിന്റ് മാത്രം! പരമ്പരയിലെ രണ്ടാം മത്സരം ഈ മാസം 22 മുതൽ കൊൽക്കത്ത ഈഡൻ ഗാർഡൻസിൽ നടക്കും. ഇന്ത്യയുടെയും ബംഗ്ലദേശിന്റെയും ആദ്യ ഡേ–നൈറ്റ് ടെസ്റ്റ് കൂടിയാണിത്.</p>
      <p>ഷദ്മാൻ ഇസ്‍ലാം (24 പന്തിൽ ആറ്), ഇമ്രുൽ കയേസ് (13 പന്തിൽ ആറ്), ക്യാപ്റ്റൻ മോമിനുൽ ഹഖ് (20 പന്തിൽ ഏഴ്), മുഹമ്മദ് മിഥുൻ (26 പന്തിൽ 18), മഹ്മൂദുല്ല (35 പന്തിൽ 15), ലിട്ടൻ ദാസ് (39 പന്തിൽ 35), മെഹ്ദി ഹസൻ (55 പന്തിൽ 38), തയ്ജുൽ ഇസ്‌ലാം (43 പന്തിൽ ആറ്), എബാദത്ത് ഹുസൈൻ (ഒന്ന്) എന്നിങ്ങനെയാണ് മറ്റ് ബംഗ്ലദേശ് താരങ്ങളുടെ പ്രകടനം. അബു ജായേദ് നാലു റൺസുമായി പുറത്താകാതെ നിന്നു. 72 റൺസിനിടെ അഞ്ചു വിക്കറ്റ് നഷ്ടമാക്കിയ ബംഗ്ലദേശിന് ആറാം വിക്കറ്റിൽ റഹിം–ലിട്ടൻ ദാസ് സഖ്യവും (63), ഏഴാം വിക്കറ്റിൽ റഹിം–മെഹ്ദി ഹസ്സൻ സഖ്യവും (59) കൂട്ടിച്ചേർത്ത അർധസെഞ്ചുറി കൂട്ടുകെട്ടുകളാണ് തുണയായത്. ഇന്ത്യയ്ക്കായി മുഹമ്മദ് ഷമി നാലും അശ്വിൻ മൂന്നും ഉമേഷ് യാദവ് രണ്ടും ഇഷാന്ത് ശർമ ഒരു വിക്കറ്റും വീഴ്ത്തി.</p>
      <p>
        <b>∙ ബംഗ്ലദേശിന് കൂട്ടത്തകർച്ച</b>
      </p>
      <p>ഏറ്റവും ഒടുവിൽ കളിച്ച 10 ഇന്നിങ്സിലും സന്ദർശക ടീമുകൾ രണ്ടാം ഇന്നിങ്സിൽ 300 കടന്നിട്ടില്ലെന്ന ആത്മവിശ്വാസത്തിലാണ് തലേന്നത്തെ സ്കോറായ ആറിന് 493 റൺസെന്ന നിലയിൽ ഇന്ത്യൻ ക്യാപ്റ്റൻ വിരാട് കോലി ഒന്നാം ഇന്നിങ്സ് ഡിക്ലയർ ചെയ്തത്. ആ വിശ്വാസം കാത്തുസൂക്ഷിച്ച ഇന്ത്യൻ പേസർമാർ തകർപ്പൻ പ്രകടനവുമായി കളം നിറഞ്ഞതോടെ ഇൻഡോറിൽ ബംഗ്ലദേശിനു മുന്നിൽ എല്ലാ വാതിലുകളും കൊട്ടിയടയ്ക്കപ്പെട്ടു. ഇതിനിടെ ഇന്ത്യയ്ക്ക‌െതിരെ ടെസ്റ്റിൽ ഏറ്റവും കൂടുതൽ റണ്‍സ് നേടുന്ന ബംഗ്ലദേശ് താരമെന്ന റെക്കോർഡ് മുഷ്ഫിഖുർ റഹിം സ്വന്തമാക്കി. മുഹമ്മദ് അഷ്റഫുളിനെയാണ് മറികടന്നത്.</p>
      <p>സ്കോർ ബോർഡിൽ 10 റണ്‍സ് മാത്രമുള്ളപ്പോൾ ഇമ്രുൽ കയേസ് പുറത്താക്കി. ഉമേഷ് യാദവിന്റെ പന്തിൽ ക്ലീൻ ബൗൾഡായി മടങ്ങുമ്പോൾ സമ്പാദ്യം 13 പന്തിൽ ആറു റൺസ്. സ്കോർ 16ൽ നിൽക്കെ രണ്ടാമത്തെ ഓപ്പണറും പുറത്ത്. 24 പന്തിൽ ആറു റൺസെടുത്ത ഷദ്മൻ ഇസ്‍ലാമിനെ ഇഷാന്ത് ശർമ ക്ലീൻ ബൗൾഡാക്കി. ക്യാപ്റ്റൻ മോമിനുൽ ഹഖിന്റെ ഊഴമായിരുന്നു അടുത്തത്. 20 പന്തിൽ ഒരേയൊരു ഫോർ സഹിതം ഏഴു റൺസെടുത്ത മോമിനുലിനെ മുഹമ്മദ് ഷമി എൽബിയിൽ കുരുക്കി. അംപയർ ഔട്ട് നിഷേധിച്ചെങ്കിലും തീരുമാനം റിവ്യൂ ചെയ്ത് ഇന്ത്യ വിക്കറ്റ് നേടിയെടുത്തു. അധികം വൈകാതെ മുഹമ്മദ് മിഥുനും മടങ്ങി. താരതമ്യേന ആക്രമിച്ചു കളിച്ച മിഥുനെയും ഷമി തന്നെ മടക്കി. മായങ്ക് അഗർവാൾ ക്യാച്ചെടുത്തു. സമ്പാദ്യം 26 പന്തിൽ നാലു ഫോർ സഹിതം 18 റൺസ്. സ്കോർ 72ൽ നിൽക്കെ മഹ്മൂദുല്ല മടങ്ങി. 35 പന്തിൽ രണ്ടു ഫോർ സഹിതം 15 റൺസെടുത്ത മഹ്മൂദുല്ലയെ രോഹിത് ശർമ ക്യാച്ചെടുത്തു മടക്കി.</p>
      <p>ആറാം വിക്കറ്റിൽ റഹിമിനു കൂട്ടായി ലിട്ടൻ ദാസ് എത്തിയതോടെ ബംഗ്ലദേശ് മത്സരത്തിലാദ്യമായി പോരാട്ടവീര്യം കാട്ടി. റഹിമിനൊപ്പം ദാസ് ഉറച്ചുനിന്നതോടെ ബംഗ്ലദേശ് ഇന്നിങ്സിലെ ആദ്യ അർധസെഞ്ചുറി കൂട്ടുകെട്ട് പിറന്നു. ഏകദിന ശൈലിയിൽ അടിച്ചുകളിച്ച ദാസ് 39 പന്തിൽ ആറു ഫോർ സഹിതം 35 റണ്‍സാണെടുത്തത്. ആറാം വിക്കറ്റിൽ 63 റൺസ് കൂട്ടിച്ചേർത്തതിനു പിന്നാലെ അശ്വിന്റെ പന്തിൽ അശ്വനു തന്നെ ക്യാച്ച് സമ്മാനിച്ച് ദാസ് മടങ്ങി.</p>
      <p>ഇതോടെ മത്സരം തീർക്കാമെന്ന മോഹത്തിൽ ഇന്ത്യൻ ബോളർമാർ ആഞ്ഞുപിടിച്ചെങ്കിലും മെഹ്ദി ഹസ്സൻ കീഴടങ്ങാൻ തയാറായിരുന്നില്ല. ഇതോടെ തുടർച്ചയായ രണ്ടാം വിക്കറ്റിലും ബംഗ്ലദേശ് അർധസെഞ്ചുറി കൂട്ടുകെട്ട് തീർത്തു. ഇതിനിടെ റഹിം അർധസെഞ്ചുറിയും പിന്നിട്ടു. 101 പന്തിൽ ആറു ഫോർ സഹിതമാണ് റഹിം 20–ാം ടെസ്റ്റ് അർധസെഞ്ചുറി നേടിയത്. ചായയ്ക്കു പിരിയുമ്പോൾ ആറിന് 191 റണ്‍സെന്ന നിലയിലായിരുന്നു ബംഗ്ലദേശ്. എന്നാൽ, തിരിച്ചെത്തി ആദ്യ ഓവറിൽത്തന്നെ അവർക്ക് ഏഴാം വിക്കറ്റ് നഷ്ടമായി. 55 പന്തിൽ അഞ്ചു ഫോറും ഒരു സിക്സും സഹിതം 38 റൺസെടുത്ത മെഹ്ദി ഹസ്സനെ ഉമേഷ് യാദവ് ക്ലീൻ ബോൾ ചെയ്തു.</p>
      <p>മുൻനിര, മധ്യനിര താരങ്ങൾക്കെതിരെ തകർപ്പൻ പ്രകടനം പുറത്തെടുക്കുമ്പോഴും വാലറ്റം തുടച്ചുനീക്കാൻ പാടുപെടുന്ന പതിവുള്ള ഇന്ത്യയെ എട്ടാം വിക്കറ്റിൽ തയ്ജുൽ ഇ‌സ്‌ലാമും ഏറെ നേരം ചെറുത്തുനിന്നു. 43 പന്തു നേരിട്ട് ഒരേയൊരു ഫോർ സഹിതം ആറു റൺസെടുത്ത ഇസ്‌ലാമിനെ ഷമിയാണ് പുറത്താക്കിയത്. വൃദ്ധിമാൻ സാഹ ക്യാച്ചെടുത്തു. അതേ സ്കോറിൽ മുഷ്ഫിഖുർ റഹിമിനെ അശ്വിനും വീഴ്ത്തിയതോടെ ബംഗ്ലദേശിന്റെ കാര്യം തീരുമാനമായി. 150 പന്തിൽ ഏഴു ഫോർ സഹിതം 64 റൺസെടുത്ത മുഷ്ഫിഖുറിനെ പൂജാരയുടെ കൈകളിലെത്തിച്ചാണ് അശ്വിൻ കൂടാരം കയറ്റിയത്. തൊട്ടുപിന്നാലെ എബാദത്ത് ഹുസൈനെയും അശ്വിൻ പുറത്താക്കിയതോടെ ഇന്ത്യയ്ക്ക് മറ്റൊരു ഇന്നിങ്സ് ജയം കൂടി.</p>
      <p>
        <b>∙ കഷ്ടം ഇമ്രുൽ കയേസ്!</b>
      </p>
      <p>ഒന്നാം ഇന്നിങ്സിൽ പുറത്തായ അതേ സ്കോറിലാണ് രണ്ടാം ഇന്നിങ്സിലും ബംഗ്ലദേശ് ഓപ്പണർമാർ ഇന്ത്യൻ ബോളർമാർക്കു മുന്നിൽ കീഴടങ്ങിയത്. ഒന്നാം ഇന്നിങ്സിൽ ക്യാച്ചിലൂടെയായിരുന്നു മടക്കമെങ്കിൽ ഇക്കുറി സ്റ്റംപ് തെറിച്ചാണ് ഇരുവരും പുറത്തായത്. രണ്ട് ഇന്നിങ്സിലും കയേസിനെ ഉമേഷും ഇസ്‌‌ലാമിനെ ഇഷാന്തുമാണ് പുറത്താക്കിയതെന്ന പ്രത്യേകതയുമുണ്ട്. ഒന്നാം ഇന്നിങ്സിൽ കയേസ് 18 പന്തിലാണ് ആറു റൺസെടുത്തതെങ്കിൽ രണ്ടാം ഇന്നിങ്സിൽ 13 പന്തു മാത്രമേ നേരിട്ടുള്ളൂ. ഇസ്‌ലാം രണ്ട് ഇന്നിങ്സിലും 24 പന്തിൽ ആറു റൺസെടുത്താണ് പുറത്തായത്.</p>
      <p>രണ്ടാം ഇന്നിങ്സിലും ആറു റൺസിനു പുറത്തായതോടെ ഇമ്രുൽ കയേസ് അർധസെഞ്ചുറി കൂടാതെ പിന്നിടുന്ന തുടർച്ചയായ 24–ാം ഇന്നിങ്സായി ഇത്. 2008–2010 കാലഘട്ടത്തിൽ തുടർച്ചയായി 23 ഇന്നിങ്സുകൾ കയേസ് അർധസെഞ്ചുറി കൂടാതെ പിന്നിട്ടിട്ടുണ്ട്.</p>
      <p>
        <b>∙ വീരു ശൈലിയിൽ മായങ്ക്, തകർത്തടിച്ച് ഇന്ത്യ</b>
      </p>
      <p>നേരത്തെ, വീരു ശൈലിയിൽ സിക്സറോടെ മായങ്ക് അഗർവാൾ ഇരട്ട സെഞ്ചുറി (330 പന്തിൽ 243) തികച്ച ആദ്യ ടെസ്റ്റിന്റെ രണ്ടാം ദിനം കളി നിർത്തുമ്പോൾ ആറു വിക്കറ്റ് നഷ്ടത്തിൽ 493 റൺസെന്ന നിലയിലായിരുന്നു ഇന്ത്യ. ഇന്ത്യൻ ടീമിൽ അങ്കപ്പോരാളികൾ ഒന്നും രണ്ടുമല്ല എന്നു തെളിയിക്കുന്നതായി മായങ്കിന്റെ പ്രകടനം.</p>
      <p>ഓപ്പണർ രോഹിത് ശർമ ആറു റൺസിനും ക്യാപ്റ്റൻ വിരാട് കോലി പൂജ്യത്തിനും പുറത്തായിട്ടും ഇന്ത്യൻ ബാറ്റിങ് നിര വീഴാതെ നിന്നത് ചേതേശ്വർ പൂജാരയ്ക്കൊപ്പവും (72 പന്തിൽ 54) അജിങ്ക്യ രഹാനെയ്ക്കൊപ്പവും (172 പന്തിൽ 86) രവീന്ദ്ര ജഡേയ്ക്കൊപ്പവും (76 പന്തിൽ പുറത്താകാതെ 60) മായങ്ക് തീർത്ത കൂട്ടുകെട്ടുകൾ കാരണമാണ്. രണ്ടാം വിക്കറ്റിൽ പൂജാരയ്ക്കൊപ്പം 91 റൺസും നാലാം വിക്കറ്റിൽ രഹാനെയ്ക്കൊപ്പം 190 റൺസുമാണ് മായങ്ക് കൂട്ടിച്ചേർത്തത്. പിന്നീട് രവീന്ദ്ര ജഡേജയ്ക്കൊപ്പം 123 റൺസ് കൂട്ടുകെട്ടു കൂടി തീർത്ത ശേഷമാണ് മായങ്ക് പുറത്തായത്. രവീന്ദ്ര ജഡേജയുടെയും (76 പന്തിൽ 60*) ഉമേഷ് യാദവിന്റെയും (10 പന്തിൽ 25*) മിന്നൽ ബാറ്റിങ്ങ് ഇന്ത്യൻ സ്കോർ അഞ്ഞൂറിനടുത്തെത്തിച്ചു. പേസ് ബോളർ അബു ജായെദ് (4–108) മാത്രമാണ് ബംഗ്ലദേശ് ബോളർമാരിൽ മികച്ചു നിന്നത്.</p>
      <p>ബംഗ്ലദേശ് സ്പിന്നർമാരായ തെയ്ജുൽ ഇസ്‌ലാമിനെയും മെഹ്ദി ഹസൻ മിറാജിനെയും തച്ചുതകർത്താണ് മായങ്ക് സെഞ്ചുറിയും ഇരട്ട സെഞ്ചുറിയും കടന്നത്. മായങ്ക്അടിച്ച എട്ടു സിക്സുകളും ഇവരുടെ പന്തുകളിലായിരുന്നു. 28 ഫോറുകളും അടിച്ച മായങ്ക് ഒടുവിൽ മറ്റൊരു സിക്സിനു ശ്രമിക്കവേ മെഹ്ദിയുടെ പന്തിൽ അബു ജായെദിനു ക്യാച്ച് നൽകിയാണ് പുറത്തായത്. ടെസ്റ്റിൽ മായങ്കിന്റെ രണ്ടാം ഇരട്ട സെഞ്ചുറിയാണിത്. ഒരു ടെസ്റ്റ് ഇന്നിങ്സിൽ ഏറ്റവും കൂടുതൽ സിക്സറുകളെന്ന (8) നവ്ജ്യോത് സിങ് സിദ്ദുവിന്റെ റെക്കോർഡിന് ഒപ്പമെത്തുകയും ചെയ്തു മായങ്ക്.</p>
      <p>
        <b>∙ കണക്കുകളിലെ കളി</b>
      </p>
      <p>ടെസ്റ്റിൽ ഇന്ത്യയുടെ തുടർച്ചയായ ആറാം വിജയമാണിതെന്ന പ്രത്യേകതയുമുണ്ട്. ഇതിനു മുൻപ് ഒരിക്കൽ മാത്രമാണ് ഇന്ത്യ ടെസ്റ്റിൽ തുടർച്ചയായി ആറു ജയം നേടിയിട്ടുള്ളത്. 2013ൽ ധോണിക്കു കീഴിൽ ഓസീസിനെതിരെ നാലും വിൻഡീസിനെതിരെ രണ്ടും ജയമാണ് അന്ന് നേടിയത്.</p>
      <p>∙ ബംഗ്ലദേശിന്റെ അവസാന ആറ് എവേ ടെസ്റ്റുകൾ</p>
      <p>ഇന്നിങ്സിനും 254 റൺസിനും തോറ്റു<br/>ഇന്നിങ്സിനും 219 റൺസിനും തോറ്റു<br/>166 റൺസിനു തോറ്റു<br/>ഇന്നിങ്സിനും 52 റൺസിനും തോറ്റു<br/>ഇന്നിങ്സിനും 12 റണ്‍സിനും തോറ്റു<br/>ഇന്നിങ്സിനും 130 റൺസിനും തോറ്റു</p>
      <p>∙ ഇന്ത്യൻ ക്യാപ്റ്റൻമാരിൽ കൂടുതൽ ഇന്നിങ്സ് വിജയങ്ങൾ</p>
      <p>10 – വിരാട് കോലി<br/>9 – എം.എസ്. ധോണി<br/>8 – മുഹമ്മദ് അസ്ഹറുദ്ദീൻ<br/>7 – സൗരവ് ഗാംഗുലി</p>
      <p>∙ ഇന്ത്യ തുടർച്ചയായി മൂന്ന് ഇന്നിങ്സ് വിജയങ്ങൾ നേടിയത് 3 തവണ</p>
      <p>1992/93 സീസൺ</p>
      <p>ഇന്നിങ്സിനും 22 റൺസിനും ജയം (ഇംഗ്ലണ്ടിനെതിരെ ചെന്നൈയിൽ)<br/>ഇന്നിങ്സിനും 15 റൺസിനും ജയം (ഇംഗ്ലണ്ടിനെതിരെ മുംബൈയിൽ)<br/>ഇന്നിങ്സിനും 13 റൺസിനും ജയം (സിംബാബ്‌വെയ്ക്കെതിരെ ഡൽഹിയിൽ)</p>
      <p>1993/94 സീസൺ</p>
      <p>ഇന്നിങ്സിനും 119 റൺസിനും ജയം (ശ്രീലങ്കയ്ക്കെതിരെ ലക്നൗവിൽ)<br/>ഇന്നിങ്സിനും 95 റൺസിനും ജയം (ശ്രീലങ്കയ്ക്കെതിരെ ബെംഗളൂരുവിൽ)<br/>ഇന്നിങ്സിനും 17 റൺസിനും ജയം (ശ്രീലങ്കയ്‌ക്കെതിരെ അഹമ്മദാബാദിൽ)</p>
      <p>2019–20</p>
      <p>ഇന്നിങ്സിനും 137 റൺസിനും ജയം (ദക്ഷിണാഫ്രിക്കയ്ക്കെതിരെ പുണെയിൽ)<br/>ഇന്നിങ്സിനും 202 റൺസിനും ജയം (ദക്ഷിണാഫ്രിക്കയ്ക്കെതിരെ റാഞ്ചിയിൽ)<br/>ഇന്നിങ്സിനും 130 റൺസിനും ജയം (ബംഗ്ലദേശിനെതിരെ ഇൻഡോറിൽ)</p>
      <p>∙ ഇന്ത്യൻ മണ്ണിൽ മുഹമ്മദ് ഷമിയുടെ മികച്ച ബോളിങ് പ്രകടനങ്ങൾ</p>
      <p>5/35 – ദക്ഷിണാഫ്രിക്കയ്‌ക്കെതിരെ വിശാഖപട്ടണത്ത്, 2019/10<br/>5/47 – വെസ്റ്റിൻഡീസിനെതിരെ കൊൽക്കത്തയിൽ, 2013/14 - അരങ്ങേറ്റം<br/>4/31 – ബംഗ്ലദേശിനെതിരെ ഇന്‍ഡോറിൽ, 2019/20 *<br/>4/71 – വെസ്റ്റിൻഡീസിനെതിരെ കൊൽക്കത്തയിൽ 2013/14 - അരങ്ങേറ്റം</p>
      <p>
        <b>English Summary: India vs Bangladesh, 1st Test - Live Cricket Score</b>
      </p>
    </article>
  </body>
</html>