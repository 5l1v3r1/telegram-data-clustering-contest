<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825132.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T16:04:00+00:00"/>
    <meta property="og:title" content="سخنگوی دولت: قوه قضائیه در هماهنگی کامل با اجرای طرح سهمیه‌بندی بنزین است"/>
    <meta property="og:description" content="به گزارش ایسنا، علی ربیعی در گفت‌وگو با بخش  خبری شبکه یک سیما درباره برگزاری جلسه شورای عالی اقتصادی کشور اظهار کرد: ما در مباحث اصلاح ساختار بودجه کشور و اقتصاد چهل و دومین جلسه شورای عالی اقتصادی را برگزار کردیم و در این جلسه ابتدا گزارشی از سوی آقای عبدالرضا رحمانی فضلی درباره چگونگی افزایش قیمت بنزین ارائه شد و سپس آقای نوبخت نیز گزارشی را به حاضران جلسه ارائه کردند."/>
  </head>
  <body>
    <article>
      <h1>سخنگوی دولت: قوه قضائیه در هماهنگی کامل با اجرای طرح سهمیه‌بندی بنزین است</h1>
      <address>
        <time datetime="2019-11-16T16:04:00+00:00">16 Nov 2019, 16:04</time>
      </address>
      <p>سخنگوی دولت آخرین مباحث مطرح شده در جلسه شورای عالی هماهنگی اقتصادی درباره افزایش قیمت بنزین را تشریح کرد.</p>
      <p>به گزارش ایسنا، علی ربیعی در گفت‌وگو با بخش  خبری شبکه یک سیما درباره برگزاری جلسه شورای عالی اقتصادی کشور اظهار کرد: ما در مباحث اصلاح ساختار بودجه کشور و اقتصاد چهل و دومین جلسه شورای عالی اقتصادی را برگزار کردیم و در این جلسه ابتدا گزارشی از سوی آقای عبدالرضا رحمانی فضلی درباره چگونگی افزایش قیمت بنزین ارائه شد و سپس آقای نوبخت نیز گزارشی را به حاضران جلسه ارائه کردند.</p>
      <p>وی ادامه داد: سران قوا از تلاش وزیر کشور برای اجرای طرح افزایش قیمت بنزین تشکر کردند و خواستار همکاری همه دستگاه‌ها و قوا برای اجرای بهتر آن شدند.</p>
      <p>سخنگوی دولت با تاکید بر این که یکی از موضوعات مطرح شده در این نشست چگونگی اجرای این طرح و تاکید بر حفظ و اجرای عدالت اجتماعی بود گفت: ما در این جلسه در مورد لزوم برقراری عدالت اجتماعی و برخوردار شدن ۶۰ میلیون نفر در کشور از مزایای این طرح و از جمله خانوده های کم درآمد بحث کردیم.</p>
      <p>ربیعی در پایان با تاکید بر هماهنگی کامل قوه قضاییه با این طرح، اظهار کرد: هدف مهم ما از اجرای این مبارزه با قاچاق بود و نیز به مدیریت مصرف و بهتر شدن وضعیت اقتصادی توجه داشتیم که در این زمینه بحث و بررسی هایی صورت گرفت.</p>
      <p>
        <b>تاکید سه قوه بر اجرای مصوبه مدیریت مصرف سوخت</b>
      </p>
      <p>در ابتدای این جلسه پس از ادامه مباحث اصلاح ساختاری بودجه و اصلاح و مقاوم سازی اقتصاد، وزیر کشور و رئیس سازمان برنامه و بودجه، گزارشی را از روند اجرای مصوبه جلسات گذشته سران قوا ارایه کردند.</p>
      <p>همچنین عبدالرضا رحمانی فضلی وزیر کشور گزارشی را درباره  مصوبه مدیریت مصرف سوخت و همین‌طور طرح حمایت از معیشت اقشار کم درآمد ارایه کرد.</p>
      <p>سران سه قوه در این جلسه از زحمات و خدمات آقای رحمانی فضلی در اجرای طرح تشکر کردند.</p>
      <p>در این جلسه همچنین بحث شد که همه قوا در دولت در اجرای این مصوبه، همکاری کامل خواهند کرد  و از همه دستگاه‌ها و نهادهای کشور خواسته شد برای اجرای موفق این طرح و تحقق اهداف آن، همکاری کنند.</p>
      <p>ایجاد عدالت اجتماعی، برخوردار شدن ۶۰ میلیون ایرانی با تأکید بر خانوارهای کم‌درآمد، مبارزه با قاچاق سوخت، کاهش رانت، مدیریت مصرف و مقاوم‌سازی اقتصاد، از جمله اهداف این طرح است.</p>
      <p>معاون رئیس قوه قضائیه و دادستان محترم کل کشور در این جلسه تأکید کردند که قوه قضائیه برای اجرای این طرح به طور کامل همکاری خواهد کرد.</p>
      <p>رئیس مجلس شورای اسلامی نیز در این جلسه با اشاره به قانون برنامه ششم توسعه و مصوبه سران قوا، خواهان مشارکت همه دستگاه‌ها برای اجرای موفق این طرح شد.</p>
      <p>در جلسه شورای عالی هماهنگی اقتصادی سران قوا تاکید شد با توجه به تامین منابع، این کمک‌های حمایتی و معیشتی، ماهانه، بدون وقفه و به طور منظم پرداخت خواهد شد، بنابر این پرداخت های آبان ماه از هفته آینده آغاز خواهد شد.</p>
      <p>همچنین بااشاره به سهمیه بندی هایی که در حوزه حمل و نقل انجام گرفته در کنار عدم افزایش بهای گازوئیل، عنوان شد که این اقدامات برای کنترل قیمت های حمل و نقل کافی است&gt; اما در عین حال چنانچه اقدامات دیگری نیاز باشد، آن اقدامات انجام خواهد گرفت.</p>
      <p>در ادامه جلسه شورای عالی هماهنگی اقتصادی سران قوا، بحث مدیریت متمرکز با مولدسازی‌های دارایی‌های دولت از املاک، ساختمان‌ها و بهینه‌سازی استفاده و جلوگیری از افزایش هزینه، پیگیری شد و تصمیم گیری در باره این موضوع به جلسه آتی شورا موکول گردید.</p>
      <p>براساس مباحثی که در این جلسه انجام شد، هرگونه استفاده از املاک و دارایی‌های دولتی و شرکت‌های دولتی تحت نظارت و مدیریت هدفمند قرار می‌گیرد و نسبت به واگذاری اموال مازاد و تخصیص به اعتبارات عمرانی، اقدام خواهد شد.</p>
      <p>کوچک سازی دولت، افزایش اعتبارات بخش اشتغال و تولید، جلوگیری از گسترده تر شدن دولت و کمک به بودجه های عمرانی از جمله فواید این طرح عنوان شد.</p>
    </article>
  </body>
</html>