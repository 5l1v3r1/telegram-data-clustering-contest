<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_iz-mogili-vikrali-tilo-svyaschennika/938474"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T16:12:00+00:00"/>
    <meta property="og:title" content="Із могили викрали тіло священника"/>
    <meta property="og:description" content="На Чернгівщині, у селі Мощанка, з могили зникла труна з тілом священника. Його поховали біля церкви. Потім невідомі розкопали могилу і перепоховали тіло на околиці кладовища. Отець Володимир помер ще у серпні на городі, коли копав картоплю. Йому було 51. Мав проблеми із серцем. Ховати ..."/>
  </head>
  <body>
    <article>
      <h1>Із могили викрали тіло священника</h1>
      <address><time datetime="2019-11-16T16:12:00+00:00">16 Nov 2019, 16:12</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938474_w_300.jpg?v=0"/>
        <figcaption>Викрали та перепоховали тіло священника. Фото: 0352.ua.</figcaption>
      </figure>
      <p>На Чернгівщині, у селі Мощанка, з могили зникла труна з тілом священника. Його поховали біля церкви. Потім невідомі розкопали могилу і перепоховали тіло на околиці кладовища.</p>
      <p>Отець Володимир помер ще у серпні на городі, коли копав картоплю. Йому було 51. Мав проблеми із серцем. Ховати священника вирішили біля церкви. Поруч із церквою будують монастир. Це дві різні структури, але обидві належать Московському патріархату. Вдова священника розказує, що саме ченці монастиря і вказали, де біля церкви покласти її чоловіка.</p>
      <p>Новим настоятелем храму, який належить громаді, призначили протоієрея з монастиря. Він за небіжчиком відправив 9 днів, а сороковини відмовився. Потім і сама могила зникла. Труну викопали серед ночі і перевезли в зарості біля цвинтаря. Ховали так, щоб ніхто ніколи не знайшов її, передає <a href="https://tsn.ua/ukrayina/na-chernigivschini-z-mogili-znikla-truna-z-tilom-svyaschenika-hto-i-chomu-poglumivsya-nad-pokiynikom-1444230.html">ТСН.</a></p>
      <p>Батюшка комусь заважав, кажуть місцеві і вказують на монастир. Його будувати під стінами сільської церкви почали років з десять тому без жодних дозволів.</p>
      <p>"Жодних документів дозвільних на це не було. Дуже часто я звертався до районної і обласної архітектури. Приїздили перевірки і пояснили, що не змогли знайти замовника. Так воно далі триває", - каже сільський староста <b>Сергій Руденко.</b></p>
      <p>Вдова священника каже, що чоловік у церковні справи її не втаємничував. Але непорозуміння з ченцями, котрі захопили землю поруч з церквою, були.</p>
      <p>Труна з тілом священника зникла після останнього візиту вдови на могилу.</p>
      <p>"Вони кричали словами образливими, щоб я його звідси забрала. Я так зрозуміла: вони вирішили, що це їхня земля там. Може, він там сам хоче бути першим похованим", - припускає вдова <b>Юля Зінькова.</b></p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/world-life/_na-shkilnomu-futbolnomu-matchi-stalasya-strilyanina/938452"/>
      </related>
      <p>Ченці відмовились коментувати ситуацію. У Чернігівський єпархії перепоховання засуджують.</p>
      <p>"На це є поліція, правоохоронні органи, які повинні вирішити це питання, знайти тих людей, що це робили. Вони повинні понести не лише церковне покарання, а й державне із Кримінального кодексу", - каже секретар Чернігівської єпархії української православної церкви МП отець Ігор.</p>
      <p>Селяни хочуть, щоб єпархія дала їм нового священника, замість нинішнього попа із монастиря.</p>
      <p>Колишнього отця перепоховали на цвинтарі. На могилу повернули хреста. Його знайшли у монастирі.</p>
      <blockquote>В селі Тарасівка Києво-Святошинського району на переїзді<a href="https://gazeta.ua/articles/np/_potyag-zbiv-divchinu-v-navushnikah/938451"> потяг збив 18-річну дівчину.</a> Як з'ясували правоохоронці пізно ввечері дівчина вийшла з аптеки та попрямувала додому через залізничний переїзд. Була в навушниках, тому не почула наближення потягу, який рухався з Києва у бік Фастова.</blockquote>
    </article>
  </body>
</html>