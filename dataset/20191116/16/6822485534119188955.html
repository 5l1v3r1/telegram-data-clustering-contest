<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825135.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T16:16:00+00:00"/>
    <meta property="og:title" content="رایزنی برای افزایش سهمیه سوخت تاکسی‌ها"/>
    <meta property="og:description" content="به گزارش مهر، مرتضی ضامنی در پاسخ به این پرسش که رانندگان تاکسی از سهمیه سوخت در نظر گرفته شده برای تاکسی ها راضی نیستند و معتقدند تنها کفاف ۲۰ روز تردد آنها را خواهد داد، گفت: در حال حاضر ۹۵ درصد ناوگان فعال تاکسیرانی دوگانه سوز هستند و قیمت گاز تغییر نکرده است. همچنین سهمیه بنزین اختصاص یافته پس از بررسی ها ممکن است مورد بازنگری قرار گیرد."/>
  </head>
  <body>
    <article>
      <h1>رایزنی برای افزایش سهمیه سوخت تاکسی‌ها</h1>
      <address>
        <time datetime="2019-11-16T16:16:00+00:00">16 Nov 2019, 16:16</time>
      </address>
      <p>مدیرعامل اتحادیه تاکسیرانی های کشور گفت: اگر بررسی‌های تکمیلی نشان داد سهمیه سوخت در نظر گرفته شده برای تاکسی‌ها کافی نیست رایزنی های خود را برای افزایش سهمیه آغاز می کنیم.</p>
      <p>به گزارش مهر، مرتضی ضامنی در پاسخ به این پرسش که رانندگان تاکسی از سهمیه سوخت در نظر گرفته شده برای تاکسی ها راضی نیستند و معتقدند تنها کفاف ۲۰ روز تردد آنها را خواهد داد، گفت: در حال حاضر ۹۵ درصد ناوگان فعال تاکسیرانی دوگانه سوز هستند و قیمت گاز تغییر نکرده است. همچنین سهمیه بنزین اختصاص یافته پس از بررسی ها ممکن است مورد بازنگری قرار گیرد.</p>
      <p>وی اضافه کرد: پس از بررسی تکمیلی سهمیه پیش بینی شده اگر به این نتیجه برسیم که این میزان سهمیه کافی نیست قطعا رایزنی های لازم را انجام خواهیم داد تا دولت تصمیمات تکمیلی در این رابطه بگیرد.</p>
      <p>ضامنی در پاسخ به پرسش دیگری در خصوص افزایش سایر هزینه های تاکسیران ها پس از افزایش نرخ سوخت گفت: در حال بررسی هستیم که اقلامی که تابع قیمت سوخت هستند و متناسب با افزایش قیمت سوخت افزایش پیدا می کنند احصا کنیم و به وزارت کشور ارائه دهیم تا حمایت بیشتری در این حوزه انجام شود. رانندگان بدون دغدغه و نگرانی به خدمات رسانی خود ادامه دهند زیرا ما در حال بررسی و رایزنی برای حمایت از این نوع اقلام هستیم.</p>
      <p>وی تاکید کرد: در هیچ جای کشور نباید افزایش قیمت کرایه رخ دهد و شهروندان در صورت مشاهده تخلف آن را به سامانه های ثبت شکایت ارسال کنند و این موارد با اولویت بررسی شده و با متخلفان برخورد می شود. برای حفظ قیمت کرایه‌های تاکسی نیاز به همکاری شهروندان در حوزه نظارت داریم.</p>
    </article>
  </body>
</html>