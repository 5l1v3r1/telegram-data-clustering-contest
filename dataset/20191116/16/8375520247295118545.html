<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/rosija-poverne-zahopleni-ukrajinski-korabli-sogodni-vnochi-zmi-640402.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T16:16:32+00:00"/>
    <meta property="og:title" content="Росія поверне захоплені українські кораблі сьогодні вночі, – ЗМІ"/>
    <meta property="og:description" content="Зустріч відбудеться у відкритому морі приблизно за 60 миль від Одеси, недалеко від кримського мису Тарханкут"/>
  </head>
  <body>
    <article>
      <h1>Росія поверне захоплені українські кораблі сьогодні вночі, – ЗМІ</h1>
      <address>
        <time datetime="2019-11-16T16:16:32+00:00">16 Nov 2019, 16:16</time>
      </address>
      <h4>Зустріч відбудеться у відкритому морі приблизно за 60 миль від Одеси, недалеко від кримського мису Тарханкут</h4>
      <p>Захоплені росіянами кораблі повернуть Україні сьогодні вночі: за ними вже вийшли буксири.</p>
      <p>Про це повідомляє «<a href="https://dumskaya.net/news/ukrainskie-katera-i-bukstr-zahvachennye-rossiyan-105482/?fbclid=IwAR0vncHZvcMEe2c4gKwgGPrTPva73BT9YMnYOaaidMvEP2VR_TvmngAjcNk">Думська»</a>.</p>
      <p>«Малі броньовані артилерійські катери ВМС України «Бердянськ» і «Нікополь», а також буксир «Яни Капу», захоплені Росією 25 листопада 2018 року в Керченській протоці, сьогодні вночі повернуть українській стороні. З Южного, Чорноморська та Одеси за ними вийшли спеціальні судна: пошуково-рятувальний «Сапфір», буксири «Титан» і «Гайдамака». Росіяни тягнуть кораблі з окупованої Керчі», – йдеться в повідомленні.</p>
      <p>За інформацією «Думської», зустріч відбудеться у відкритому морі приблизно за 60 миль від Одеси, недалеко від кримського мису Тарханкут.</p>
      <figure>
        <img src="https://glavcom.ua/img/forall/users/116/11693/picturepicture_157390797994761792277758_98110.jpg"/>
      </figure>
      <p>В якому стані знаходяться катери та «Яни Капу» після річного полону, невідомо.</p>
      <p>Раніше про підготовку передачі кораблів повідомили російські ЗМІ.</p>
      <blockquote>25 листопада 2018 року російські силовики біля берегів анексованого Криму обстріляли і захопили три кораблі Військово-морських сил України: катери «Бердянськ» і «Нікополь» і буксир «Яни Капу», які прямували з Одеси в Маріуполь. У полон потрапили 24 українці, троє з них отримали поранення. Міжнародний трибунал з морського права 25 травня зобов’язав Росію негайно звільнити всіх моряків і дати їм можливість повернутися в Україну, а також повернути кораблі. 7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</blockquote>
      <p>Захоплені судна Росія досі не повернула.</p>
      <p>4 листопада МЗС України надіслало Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
      <p>Як повідомлялося, <a href="https://glavcom.ua/world/observe/rosija-vidhrestilasja-vid-planiv-povernuti-ukrajini-vijskovi-korabli-640390.html">Росія відхрестилася від планів повернути Україні військові кораблі</a>.</p>
      <related>
        <a href="https://glavcom.ua/world/observe/rosija-vidhrestilasja-vid-planiv-povernuti-ukrajini-vijskovi-korabli-640390.html"/>
        <a href="https://glavcom.ua/news/podarunok-na-500-richchya-gavani-ssha-rozshirili-sankciji-proti-kubi-640322.html"/>
        <a href="https://glavcom.ua/news/doba-na-donbasi-13-vorozhih-obstriliv-odnogo-ukrajinskogo-biycya-poraneno-640323.html"/>
      </related>
    </article>
  </body>
</html>