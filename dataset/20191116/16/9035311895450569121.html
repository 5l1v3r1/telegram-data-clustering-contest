<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/gronland-n-ana-havaliman-kuresel-isinma-nedeniyle-tasiniyor"/>
    <meta property="og:site_name" content="euronews"/>
    <meta property="article:published_time" content="2019-11-16T16:43:16+00:00"/>
    <meta property="og:title" content="Grönland'ın ana havalimanı küresel ısınma nedeniyle taşınıyor"/>
    <meta property="og:description" content="Dünya genelinde tahminlerden çok daha hızlı şekilde artan sıcaklıkların son kurbanı Grönland'ın ana havalimanı oldu"/>
  </head>
  <body>
    <article>
      <h1>Grönland'ın ana havalimanı küresel ısınma nedeniyle taşınıyor</h1>
      <address><time datetime="2019-11-16T16:43:16+00:00">16 Nov 2019, 16:43</time> by <a rel="author">Enis Günaydın</a></address>
      <p>Dünya genelinde tahminlerden çok daha hızlı şekilde artan sıcaklıkların son kurbanı Grönland'ın ana havalimanı oldu.</p>
      <p>Ülkeyi büyük oranda kaplayan buzulların erimesi nedeniyle zarar gören Kangerlussuaq Havalimanı 5 yıl içinde sivil uçuşlara kapatılacak. Yetkililer, geçen yıl 11 bin uçağın kullandığı havalimanına alternatif olarak yenisinin inşa edileceğini açıkladı.</p>
      <p>Havalimanı müdürü Peter Hogh, "Nuuk'ta ve kuzeyde yeni bir havalimanı inşa ediliyor. Burası ise Danimarka Hava Kuvvetleri'ne teslim edilecek" dedi.</p>
      <p>Dünyanın en büyük adası olarak kabul edilen Grönland'ın yüzeyinin yüzde 80'ini buzullar ve donmuş toprak kaplıyor. Küresel ısınma nedeniyle eriyen buzullar, adaya yeniden şekil verirken havalimanı gibi yapılara da zarar veriyor.</p>
    </article>
  </body>
</html>