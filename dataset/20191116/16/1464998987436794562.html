<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/kerala-university-mark-scam-vc-wants-enquiry"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-16T16:32:00+00:00"/>
    <meta property="og:title" content="കേരള സർവകലാശാലയിലെ മാർക്ക് കൃത്രിമ വിവാദം; പരീക്ഷാ വിഭാഗത്തിലും ഐടി സെല്ലിലും കണ്‍ട്രോളറുടെ പരിശോധന"/>
    <meta property="og:description" content="തിരുവനന്തപുരം : കേരള സർവകലാശാലയുടെ മാർക്ക് കൃത്രിമ വിവാദം സംബന്ധിച്ച് പരീക്ഷാ വിഭാഗത്തിലും ഐടി സെല്ലിലും കണ്‍ട്രോളറുടെ പരിശോധന.   എന്തുകൊണ്ട് പരീക്ഷ വിഭാഗത്തിന്റെ പാസ്‌വേർഡുകൾ ശരിയായി സൂക്ഷിച്ചില്ല എന്നതിന് വ്യക്തമായ ഉത്തരമില്ലാതെയാണ് റിപ്പോർട്ട്..."/>
  </head>
  <body>
    <article>
      <h1>കേരള സർവകലാശാലയിലെ മാർക്ക് കൃത്രിമ വിവാദം; പരീക്ഷാ വിഭാഗത്തിലും ഐടി സെല്ലിലും കണ്‍ട്രോളറുടെ പരിശോധന</h1>
      <address><time datetime="2019-11-16T16:32:00+00:00">16 Nov 2019, 16:32</time> by <a rel="author" href="http://anweshanam.com/author/veena" target="_blank">veena</a></address>
      <p>തിരുവനന്തപുരം : കേരള സർവകലാശാലയുടെ മാർക്ക് കൃത്രിമ വിവാദം സംബന്ധിച്ച് പരീക്ഷാ വിഭാഗത്തിലും ഐടി സെല്ലിലും കണ്‍ട്രോളറുടെ പരിശോധന.   എന്തുകൊണ്ട് പരീക്ഷ വിഭാഗത്തിന്റെ പാസ്‌വേർഡുകൾ ശരിയായി സൂക്ഷിച്ചില്ല എന്നതിന് വ്യക്തമായ ഉത്തരമില്ലാതെയാണ് റിപ്പോർട്ട് നൽകിയിരിക്കുന്നത്. സമഗ്രമായ അന്വേഷണം വേണമെന്ന് പ്രതിപക്ഷ നേതാവ് രമേശ് ചെന്നിത്തല ആവശ്യപ്പെട്ടു.        </p>
      <p>മോഡറേഷന്‍ ക്രമക്കേടില്‍ ക്രൈംബ്രാഞ്ച് അന്വേഷണം ആവശ്യപ്പെട്ട്  വൈസ് ചാന്‍സലര്‍. ഇക്കാര്യം  ഉന്നയിച്ച്   ഡിജിപിക്ക് വി.സി കത്ത് നല്‍കും. ക്രമക്കേടില്‍ ബാഹ്യ ഇടപെടില്‍ ഉണ്ടോയെന്ന് പരിശോധിക്കാനാണ് ഡിജിപിയോട് ആവശ്യപ്പെടുക. ക്രമക്കേടുമായി ബന്ധപ്പെട്ട്   ഒരു അസിസ്റ്റന്റ് റജിസട്രാറെ   നേരത്തെ സസ്പെന്‍ഡ് ചെയ്യുകയും ഡപ്യൂട്ടി റജിസ്ട്രാറെയും സെക്ഷന്‍ ഒാഫീസറെയും സ്ഥലംമാറ്റുകയും ചെയ്തിരുന്നു. നിയമവിരുദ്ധമായി കംപ്യൂട്ടര്‍ സംവിധാനത്തില്‍ കടന്നുകയറിയാണ് മോഡറേഷന്‍ തിരുത്തിയത്. </p>
      <p>16 ഡിഗ്രി കോഴ്സുകൾക്ക് പാസ് ബോർഡ് അനുവദിച്ച മോഡറേഷൻ രഹസ്യമായി കൂട്ടി നൽകി തോറ്റവരെ ജയിപ്പിച്ചാണ് കേരള സര്‍വകലാശാല പുതിയ വിവാദത്തില്‍ പെട്ടിരിക്കുന്നത്. ഇതെക്കുറിച്ച് പരീക്ഷാ കണ്‍ട്രോളറുടെ നേതൃത്വത്തിലാണ് പരിശോധന നടക്കുന്നത്. ഐടി സെല്‍, പരീക്ഷാ വിഭാഗം എന്നിവിടങ്ങളിലെ കമ്പ്യൂട്ടറുകള്‍, ഇതിലുപയോഗിക്കുന്ന സോഫ്റ്റ്്വെയര്‍, ജീവനക്കാരുടെ ഡ്യൂട്ടി രീതികള്‍ എന്നിവയാണ് പരിശോധനക്ക് വിധേയമാക്കുന്നത്. അതേസമയം മോഡറേഷനില്‍ കൃത്രിമം കാട്ടിയതിനെക്കുറിച്ചുള്ള സർവകലാശാലയുടെ കമ്പ്യൂട്ടര്‍വിഭാഗത്തിന്‍റെ പ്രാഥമിക അന്വേഷണം പോലും ശരിയായ വഴിക്കല്ല മുന്നോട്ട് പോകുന്നത് .മോഡറേഷൻ മാർക്ക് കമ്പ്യൂട്ടറിലൂടെ എന്‍റര്‍ ചെയ്യാൻ ചുമതലയുണ്ടായിരുന്ന ഉദ്യോഗസ്ഥയുടെ പാസ് വേർഡ് ഉപയോഗിച്ചാണ് വൻ കൃത്രിമം നടന്നിരിക്കുന്നത്. </p>
      <p>2018ൽ പരീക്ഷാ വിഭാഗത്തിൽ നിന്ന് മാറിപ്പോയ ഉദ്യോഗസ്ഥയുടെ പാസ് വേർഡ് മാറ്റി സമയബന്ധിതമായി നടപടികൾ എടുക്കുന്നതിൽ വീഴ്ച വരുത്തിയത് ആരാണെന്ന് ഇത് വരെ  കണ്ടെത്തിയിട്ടില്ല. വിപുലമായ റാക്കറ്റ് ഇതിന് പിറകിലുണ്ടെന്നും സ്വതന്ത്ര ഏജന്‍സി അന്വേഷിക്കണമെന്നുമാണ് ആവശ്യം ഉയരുന്നത്. ഒരു ഡെപ്യൂട്ടി രജിസ്ട്രാറുടെ മാത്രം തലയിൽ കുറ്റം കെട്ടിവെച്ച് രക്ഷപ്പെടാനാണ് കംമ്പ്യൂട്ടർ വിഭാഗവും സർവകലാശാലയും ശ്രമിക്കുന്നതെന്ന് ആരോപണം ഉയര്‍ന്നിട്ടുണ്ട്. കെ.എസ്.യു പ്രവര്‍ത്തകര്‍ സര്‍വകലാശാല ആസ്ഥാനത്ത് പ്രതിഷേധിച്ചു. </p>
    </article>
  </body>
</html>