<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232178/"/>
    <meta property="og:site_name" content="Українська правда"/>
    <meta property="article:published_time" content="2019-11-16T16:39:14+00:00"/>
    <meta property="og:title" content="РФ не має наміру віддавати захоплені кораблі до &quot;нормандської зустрічі&quot;"/>
    <meta property="og:description" content="У російському МЗС заявили, що не пов’язують передачу Україні кораблів, захоплених у Керченській протоці, з майбутнім самітом в “нормандському форматі”."/>
  </head>
  <body>
    <article>
      <h1>РФ не має наміру віддавати захоплені кораблі до "нормандської зустрічі"</h1>
      <address>
        <time datetime="2019-11-16T16:39:14+00:00">16 Nov 2019, 16:39</time>
      </address>
      <p>У російському МЗС заявили, що не пов'язують передачу Україні кораблів, захоплених у Керченській протоці, з майбутнім самітом в "нормандському форматі".</p>
      <p><b>Джерело:</b> російський "<a href="https://www.interfax.ru/russia/684421">Інтерфакс</a>" з посиланням на МЗС РФ </p>
      <p><b>Дослівно:</b> "Пропозиція Києву весь цей час не втрачала своєї актуальності. Вони це можуть зробити в будь-який момент", - заявили в МЗС РФ.</p>
      <p><b>Деталі: </b>У відомстві зазначили, що передачу кораблів має бути здійснено "під гарантії їх збереження" як речових доказів.</p>
      <p>
        <b>Що передувало:</b>
      </p>
      <p>Раніше російське видання "Коммерсант" з посиланням на джерела <a href="https://www.pravda.com.ua/news/2019/11/15/7232126/">повідомило</a>, що "ухвалено принципове рішення повернути судна", і що сторони узгоджують дату і точний час передачі кораблів.</p>
      <p>За даними ЗМІ, "проблемне питання має бути врегульовано до саміту в "нормандському форматі", який заплановано на 9 грудня. </p>
      <p>
        <i>
          <b>Нагадаємо, </b>
        </i>
      </p>
      <ul>
        <li>15 листопада стало відомо, що зустріч лідерів країн "нормандської четвірки" відбудеться <a href="https://www.pravda.com.ua/news/2019/11/15/7232102/">9 грудня 2019 року в Парижі</a>.</li>
        <li>Глава МЗС України Вадим Пристайко повідомив, що українські військові кораблі повернуть із полону <a href="https://www.pravda.com.ua/news/2019/10/10/7228751/">найближчим часом</a>. За його словами, Україна чекає, коли Росія "назве точку координат, де ці кораблі стоятимуть, і час, коли ми можемо їх забрати".</li>
      </ul>
      <p>
        <b>Читайте також: </b>
        <b>
          <i><a href="https://www.pravda.com.ua/articles/2018/11/25/7199243/">Війна у Керченській протоці: таран, штурмовики та захоплення українських кораблів</a> </i>
        </b>
      </p>
      <ul>
        <li>25 листопада 2018 року в Керченській протоці російські військові обстріляли і <a href="https://www.pravda.com.ua/news/2018/11/25/7199252/">захопили </a>українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.</li>
        <li>Троє українських моряків отримали <a href="https://www.pravda.com.ua/news/2018/11/26/7199309/">поранення</a>.</li>
        <li>24 полоненим українцям пред'явили <a href="https://www.pravda.com.ua/news/2018/11/28/7199564/">звинувачення</a> за ч.3 ст.322 КК Росії (незаконний перетин кордону).</li>
        <li>7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну.</li>
      </ul>
      <related>
        <a href="https://www.pravda.com.ua/news/2019/11/16/7232181/"/>
        <a href="https://www.pravda.com.ua/news/2019/11/16/7232144/"/>
        <a href="https://www.pravda.com.ua/articles/2019/11/16/7232087/"/>
      </related>
    </article>
  </body>
</html>