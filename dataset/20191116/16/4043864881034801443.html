<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232180/"/>
    <meta property="og:site_name" content="Українська правда"/>
    <meta property="article:published_time" content="2019-11-16T16:51:40+00:00"/>
    <meta property="og:title" content="СБУ назвала причину затримання глави &quot;Укрексімбанка&quot;"/>
    <meta property="og:description" content="Главу “Укрексімбанку” Олександра Гриценка затримано за підозрою у сприянні легалізації доходів, одержаних незаконним шляхом високопосадовцями часів Януковича. "/>
  </head>
  <body>
    <article>
      <h1>СБУ назвала причину затримання глави "Укрексімбанка"</h1>
      <address>
        <time datetime="2019-11-16T16:51:40+00:00">16 Nov 2019, 16:51</time>
      </address>
      <p>Главу "Укрексімбанку" Олександра Гриценка затримано за підозрою у сприянні легалізації доходів, одержаних незаконним шляхом високопосадовцями часів Януковича. </p>
      <p><b>Джерело:</b> повідомлення Служба безпеки України у <a href="https://www.facebook.com/SecurSerUkraine/posts/2531113447118645?__xts__[0]=68.ARDFHq300-2CoB8n6XE0YwKkEL-EJ5ClPINGjda2caxMq5OFP-ERe3Xy5yFxNcTiKIa_sJuyfQA4DWlol1nn3tQm_NzpUUpyz6L6EYlngd3iLh0IzGmQ5Igr8FOhnGi-I5MZxNei0dQ1KS6YKEmZjAVNwNSnFdU64qTPQOhVtQRY46qbP9YJDzzfhJpMCiHXY-y92SArZt9o0rEQgjHs8SkUStB3TEzoeJSnuRr0tEdVShVny1uahfPQ9NGbMvRYB9K_yyFemx6kNmbjbI7pL04txq0T1edz4sGJ1Tb5yBqiuB6mTCagVzV4Gk5oPRyKuyDHAZaz6WaCDmMlV-U6i_z4&amp;__tn__=-R">Facebook</a>, Українська правда </p>
      <p><b>Деталі:</b> За даними СБУ, зловживаючи своїм службовим становищем, Гриценко вивів з-під арешту майно одного з медіа-холдингів.</p>
      <p><b>Дослівно:</b> "Затримання відбувалося у межах кримінального провадження за ознаками вчинення злочинів, передбачених ч.1 ст. 255 (Створення злочинної організації), ч.5 ст. 191 (Привласнення, розтрата майна або заволодіння ним шляхом зловживання службовим становищем), ч.3 ст. 209 (Легалізація (відмивання) доходів, одержаних злочинним шляхом)".</p>
      <p>Гриценка було затримано в межах чинного законодавства, наразі його поміщено до ізолятора тимчасового тримання та забезпечено право на захист та спілкування з адвокатами, заявили в СБУ. </p>
      <p>Зазначимо, правоохоронці не конкретизують, про який саме медіа-холдинг йдеться, однак відомо, що у справі про злочинне угрупування Януковича та легалізацію незаконних доходів фігурує "<a href="https://www.epravda.com.ua/news/2019/09/23/651871/">Український медіа холдинг</a>" (УМХ).</p>
      <p>За даними слідства, купівлю холдингу олігархом Сергієм Курченком у бізнесмена Бориса Ложкіна фінансував,  зокрема, й "Укрексімбанк". Коштами держбанку заволоділи під виглядом кредитів на 160 мільйонів доларів та використали для оплати угоди.</p>
      <p>
        <b>Що передувало: </b>
      </p>
      <p>У суботу деякі ЗМІ, зокрема телеканали "Прямий" та "5 канал", повідомили про викрадення глави "Укрексімбанку" Олександра Гриценка.</p>
      <p>В СБУ заявили, що Гриценка <a href="https://www.pravda.com.ua/news/2019/11/16/7232172/">затримала СБУ</a> за дорученням Генпрокуратури в межах кримінального провадження за ознаками вчинення злочинів, передбачених ч.1 ст. 255, ч.5 ст. 191, ч.3 ст. 209 КК. </p>
      <p>Гриценко очолив державний "Укрексімбанк" <a href="https://www.epravda.com.ua/news/2014/08/5/480028/">у 2014 році</a>, був призначений на посаду ексголовою НБУ Валерією Гонтаревою, у 2017 р. був одним з претендентів на посаду голови НБУ після рішення Гонтаревої піти <a href="https://www.pravda.com.ua/news/2017/04/10/7140773/">у відставку</a>.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/16/7232186/"/>
        <a href="https://www.pravda.com.ua/news/2019/11/16/7232158/"/>
        <a href="https://www.epravda.com.ua/news/2019/11/15/653771/"/>
      </related>
    </article>
  </body>
</html>