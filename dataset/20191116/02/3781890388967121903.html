<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741732"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T02:30:00+00:00"/>
    <meta property="og:title" content="หมอเตือนสติ &quot;กัญชา&quot; กับการรักษา &quot;เอดส์&quot;"/>
    <meta property="og:description" content="เรื่องของ “กัญชา” สามารถนำมารักษาโรคได้หลายอย่าง เช่น โรคพาร์กินสัน, โรคลมชัก เรื่อยมาจนรักษามะเร็ง รวมถึงรักษาคนไข้เอดส์ เพียงหยดน้ำมันกัญชาแล้วจะดีวันดีคืนสร้างความฮือฮาว่า “กัญชา รักษาเอดส์ได้” จริงหรือไม่"/>
  </head>
  <body>
    <article>
      <h1>หมอเตือนสติ "กัญชา" กับการรักษา "เอดส์"</h1>
      <address>
        <time datetime="2019-11-16T02:30:00+00:00">16 Nov 2019, 02:30</time>
      </address>
      <p>
        <b>เรื่องของ “กัญชา” สามารถนำมารักษาโรคได้หลายอย่าง เช่น โรคพาร์กินสัน, โรคลมชัก เรื่อยมาจนรักษามะเร็ง รวมถึงรักษาคนไข้เอดส์ เพียงหยดน้ำมันกัญชาแล้วจะดีวันดีคืนสร้างความฮือฮาว่า “กัญชา รักษาเอดส์ได้” จริงหรือไม่</b>
      </p>
      <p>        <br/>      เรื่องราวของ <b>“</b><b>กัญชา</b><b>”</b> สามารถนำมารักษาโรคได้หลายอย่าง เช่น โรคพาร์กินสัน, โรคลมชัก เรื่อยมาจนรักษามะเร็ง รวมถึงว่าสามารถรักษาคนไข้เอดส์ เพียงหยดน้ำมันกัญชาแล้วจะดีวันดีคืนสร้างความฮือฮาว่า <b>“</b><b>กัญชา รักษาเอดส์ได้</b><b>”</b><br/>        <br/>     จริงหรือไม่นั้น <b>พญ</b><b>.</b><b>จุรีรัตน์ บวรวัฒนุวงศ์</b> ประธานอนุกรรมการเผยแพร่ความรู้สู่ประชาชน ราชวิทยาลัยอายุรแพทย์แห่งประเทศไทย โรงพยาบาลชลบุรี ระบุว่า เชื้อไวรัส HIV เป็นเชื้อที่เข้าไปทำลายภูมิคุ้มกันร่างกาย ทำให้ CD4 ลดลงจากค่าปกติ 500 ถึง 900 เซ็ลล์/มิลลิลิตร จนต่ำกว่า 200 เซ็ลล์/มิลลิลิตร ทำให้เกิด “โรคฉวยโอกาส” ทำให้สุขภาพทรุด และเสียชีวิตได้<br/>        <br/>    ทั้งนี้ ตรรกะในการรักษาผู้ติดเชื้อ HIV คือต้องเป็นสารที่สามารถลดจำนวนไวรัส HIV ในกระแสเลือดได้ ซึ่งปัจจุบันมียาต้านไวรัสที่มีประสิทธิภาพ สามารถกดเชื้อไวรัสให้ต่ำลงจนไม่พบในกระแสเลือด หรือ ต่ำกว่า 20 ก๊อบปี้/มิลลิลิตร ทำให้ผู้ป่วยมีภูมิคุ้มกันสูงขึ้น รอดชีวิตและมีคุณภาพชีวิตเช่นคนปกติ<br/>          <br/>     ยิ่งยาต้านไวรัส HIV ปัจจุบันมีการพัฒนาให้กินง่ายขึ้น ลดข้อแทรกซ้อนน้อยลงและราคาถูกลง จนสำนักงานหลักประกันสุขภาพแห่งชาติ (สปสช.) สามารถจัดเป็นโครงการเอดส์แห่งชาติ ซึ่งตอนนี้มีผู้ติดเชื้อกินยาต้านไวรัสอยู่ในโครงการกว่า 350,000 คน</p>
      <figure>
        <img src="https://www.dailynews.co.th/admin/upload/20191115/news_ffvCAkCaLM012418_533.jpg?v=20191116097?v=6942"/>
      </figure>
      <p>            <br/>      เพราะฉะนั้น <b><i>“</i></b><b><i>แพทย์และผู้เกี่ยวข้องทางการแพทย์จึงมั่นใจว่า ยาต้านไวรัส</i></b><b><i> HIV </i></b><b><i>คือคำตอบการรักษาเอดส์</i></b><b><i>”</i></b> แต่ที่ผ่านมามีหลายครั้งที่ผู้ป่วยไปเชื่อสมุนไพร หรือยาโฆษณาแอบอ้าง แล้วหยุดกินยาต้านฯ แต่เวลาเพียงไม่กี่เดือนกลับพบว่าร่างกายทรุดลง และป่วยเป็นเอดส์เต็มขั้น<br/>        <br/>      สำหรับน้ำมันกัญชา ซึ่งมีกระแสว่ารักษาผู้ป่วยเอดส์ไปก่อนหน้านี้ <b>พญ</b><b>.</b><b>จุรีรัตน์ อธิบายว่า ยังเป็นที่น่ากังวลอยู่ คือกรณีคนไข้หยุดยาต้านไวรัสแล้วหันไปใช้น้ำมันกัญชาอย่างเดียว เพียง</b><b> 2 </b><b>สัปดาห์หลังหยุดยาต้านฯ พบว่าไวรัสในร่างกายจะเพิ่มจำนวนขึ้นมหาศาล ก่อให้เกิดการดื้อยา และป่วยเป็นเอดส์เต็มขั้นในที่สุด</b><br/>       <br/>      และถึงแม้คนไข้ไม่หยุดยาต้านไวรัส แต่มี <b>การใช้น้ำมันกัญชาร่วมกับยาต้านฯ ก็ยังเกิดข้อเสียหายได้ คือสารในกัญชามีปฏิกิริยาระหว่างยากับยาต้านไวรัสทำให้ระดับกัญชาสูงขึ้นเป็นอันตรายกับร่างกายและอาจลดระดับยาต้านไวรัสบางตัว</b><b> Ataznavir (ATV) </b><b>ทำให้ผลการรักษาลดลงเกิดการดื้อยาในที่สุด</b><br/>        <br/>     <i>“</i><i>ณ ปีนี้ พ</i><i>.</i><i>ศ</i><i>.</i><i>นี้ แพทย์รักษาโรคเอดส์กล่าวได้เต็มปากเต็มคำว่ายังไม่มีหลักฐานทางการแพทย์ใด ๆ ที่จะนำกัญชามาแทนยาต้านไวรัสเอดส์มารักษาเอดส์แก่คนไข้ได้ในยุคปัจจุบัน</i><i>”.</i><br/><br/>..................................................<br/>อภิวรรณ เสาเวียง</p>
    </article>
  </body>
</html>