<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/gecmisin-tortusunu-kazidik-elde-var-euro-2020-spor-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-16T02:00:00+00:00"/>
    <meta property="og:title" content="Geçmişin tortusunu kazıdık: Elde var EURO 2020"/>
    <meta property="og:description" content="Geçmişin tortusunu kazıdık: Elde var EURO 2020 | aydinlik.com.tr"/>
  </head>
  <body>
    <article>
      <h1>Geçmişin tortusunu kazıdık: Elde var EURO 2020</h1>
      <address>
        <time datetime="2019-11-16T02:00:00+00:00">16 Nov 2019, 02:00</time>
      </address>
      <p>
        <b>Prim tartışmaları, takım içerisinde gruplaşmalar, gazetecilerle münakaşalar, kavgalar, dedikodular... Hepsi geride kaldı, Türk futbolu yepyeni bir kuşak yakaladı.</b>
      </p>
      <p>SEMİH NİŞANCI</p>
      <p>A Milli Futbol Takımımız, yenilenen kadrosu ve 2019 ilkbaharında göreve getirilen teknik direktör Şenol Güneş ile açılabilecek en temiz sayfayı açtı. Ay-yıldızlılar, yalnızca 8 aylık süreç içerisinde önemli bir mesafe kat etti, Türk milletinin özlediği "milli takım ruhu"nu geri getirdi. Milli sorumluluklarının bilinci ile UEFA'nın tüm baskılarına rağmen asker selamını aslanlar gibi veren milli oyuncularımız, milli forma altındaki mütevazı ama sonuna kadar savaşçı görüntüsüyle de milyonların gönlünü fethetti.</p>
      <p>Milli takım, 2016 Avrupa Futbol Şampiyonası'ndan (EURO 2016) 2019 Mart ayına dek sonu gelmeyen bir kaos içerisinde kaldı. 2016 yazında, turnuva öncesinde başlayan prim tartışmaları, ego savaşlarına dönüştü. Yüzü asık futbolcular, basın mensupları ile gerilim, mutsuz bir tablo ve neredeyse gazetecileri tartaklamaya kadar varan yakışıksız olaylar... Elbette hemen sonrasında kötü bir turnuva... Yan etkileri 2018 Dünya Kupası Elemeleri'nde elenmemize kadar süren bir kara bulut kümesi... Dönemin teknik direktörü Fatih Terim ve futbolcular arasındaki "mesafe"den sonra gelen Mircea Lucescu hamlesi ancak tutmayan maya...</p>
      <p>
        <b>GELECEĞİ PARLAK OYUNCU GRUBU</b>
      </p>
      <p>Mart ayında göreve gelir gelmez ışıl ışıl parlamakta olan yeni jenerasyona forma şansı veren teknik direktör Şenol Güneş, milli takımdaki ikinci dönemine iyi bir giriş yaptı. Arnavutluk deplasmanında alınan 2-0'lık galibiyetle başlayan yeni hikayenin en güzel bölümü Fransa karşısında yazıldı. Binlerce taraftarımız önünde Fransa karşısında gelen 2-0'lık galibiyet ve şekillenmeye başlayan yeni kadro iskeleti, Türk futbol kamuoyunun en önemli gündem maddesi haline geldi. Öyle ki, milli takımımızda üstüne düşeni layıkıyla yerine getiren bazı futbolcularımzın doğum tarihleri şöyleydi:</p>
      <p>Zeki Çelik: 1997</p>
      <p>Merih Demiral: 1998</p>
      <p>Çağlar Söyüncü: 1996</p>
      <p>Kaan Ayhan: 1994</p>
      <p>Umut Meraş: 1995</p>
      <p>Dorukhan Toköz: 1996</p>
      <p>Cengiz Ünder: 1997</p>
      <p>Kenan Karaman: 1994</p>
      <p>Yusuf Yazıcı: 1997</p>
      <p>
        <b>HIRS, DİSİPLİN, MÜCADELE</b>
      </p>
      <p>Türk halkının büyük bir destek vererek sahip çıktığı ay-yıldızlılar, EURO 2020 Elemeleri H Grubu'ndaki tüm maçlarında ortaya büyük bir özveri koydu. Millilerimizin kötü oynadığı maçlar da oldu fakat mücadelenin dozu hiç düşmedi. Başta Merih Demiral ve Çağlar Söyüncü'den oluşan savunma hattı olmak üzere, milli futbolcularımız sahanın her yerinde rakiplerinden daha çok savaştı, disiplini elden bırakmadı. Oynadığı 9 maçta kalesinde yalnızca 3 gol gören milliler, oynadığı 7 maçta ise rakiplerine gol izni vermedi. Milli takım, ayrıca, kendi sahasında oynadığı 5 maçta da kalesini gole kapadı.</p>
      <p>Performansıyla milyonların sevgilisi olan milliler, tarihinde ilk kez Avrupa Futbol Şampiyonası'na grup maçlarının bitimine bir hafta kala katılmayı garantiledi. Daha önce 4 kez Avrupa Şampiyonası'na, iki defa da Dünya Kupası'na katılan milliler, ilk kez grup maçları bitmeden büyük bir turnuvanın biletini aldı. Ay-yıldızlı ekip, 1996 ve 2000'deki Avrupa şampiyonalarına play-off maçları sonucunda katılma hakkı kazanmıştı. 2008'deki turnuvaya son maça kadar süren çekişme sonucunda elde ettiği grup ikinciliği ile giden Türkiye, 2016'ya da en iyi üçüncü olarak katılmayı başarmıştı. Milli takım, 2002 Dünya Kupası'na da baraj maçı oynayarak katılmıştı. Ay-yıldızlılar, 1954'teki Dünya Kupası'na ise İspanya'yı kura çekimiyle saf dışı bırakarak gitmişti.</p>
      <p>
        <b>ŞENOL GÜNEŞ YENİ HEDEFLERİNİ BELİRLEDİ</b>
      </p>
      <p>A Milli Futbol Takımı Teknik Direktörü Şenol Güneş, 2020 Avrupa Futbol Şampiyonasına katılım bileti almanın sevincini yaşıyor. İzlanda'ya karşı elde edilen beraberliğin çok değerli olduğunu dile getiren Güneş, herkesin gurur duyacağı takım görüntüsünü Avrupa Şampiyonası'nda da devam ettirmeyi istediklerini belirtti.</p>
      <p>Yeni bir milli takım çehresi oluşturduklarını ifade eden başarılı teknik adam, "Milli takım, benim değil bizim. Bu grupta böyle bir şans yakaladık. Çok uğraştık bu sevgiyi yakalayabilmek için. Mesafe de aldık. Yeni oyuncuların önünü açmak için planlı ve programlı olmak zorundayız. Bu, kişilerin tek başına yapacağı iş değil. Futbolun katmanları olarak herkesin işin içinde olması lazım. Bunu yaparsak çok güzel olur" dedi.</p>
      <p>
        <b>'YENİ HAYALİMİZ İYİ BİR ŞAMPİYONA GEÇİRMEK'</b>
      </p>
      <p>Her demecinde olduğu gibi, EURO 2020'ye katılım vizesi almamızın ardından da birlik ve beraberlik vurgusu yapan Güneş, şunları söyledi: "Yeni hayalimiz şampiyonada ülkemizi iyi temsil etmek. Asıl yapılması gereken hazırlıklar var. Futbolda sorunların çözümü için ne yapacağımızı konuşacağız. Yeteneklerimizi daha iyi kullanabiliriz. Yeni oyuncu profillerini, Türk futbolunun modelini ve stilini yeniden dizayn etmek gerekiyor. Hayalimiz çok. Futbol ekonomik bir olay. Ülke futbolunun ekonomisine de katkı yapacağız. Oyuncularımızı uluslararası seviyeye getirmek lazım. Yabancılara para vereceğimize yerli oyuncuları satıp dövizi biz alalım. Oyunculara, takımlarında iyi oynayıp milli takım oyuncusu olarak ülkelerini temsil etmeleri ve örnek olmalarını söyledim."</p>
      <p>Çoğunluğu genç futbolculardan oluşan milli takımımızın zaman içerisinde tecrübe kazanacağını aktaran Güneş, "Oyuncular kaybetmeyi de öğrenecekler. Hep kazanarak büyüyemezsiniz. Dünya Kupası benim için asıl hedef. Avrupa Şampiyonası'nda inşallah tecrübe kazanırız ama Dünya Kupası'nda yukarılara çıkmak daha kolay olacak. İkinci defa böyle bir şey yaşarsak benim için mutluluk olur" değerlendirmesinde bulundu.</p>
      <p>
        <b>NİHAT ÖZDEMİR: TÜRK MİLLETİ'NE ARMAĞAN OLSUN</b>
      </p>
      <p>Türkiye Futbol Federasyonu (TFF) Başkanı Nihat Özdemir, A Milli Futbol Takımımızın EURO 2020'ye katılmaya hak kazanması hakkında konuştu. H Grubu'nda bitime bir maç kala finallere gitmeyi garantilememizden ötürü mutluluk duyduğunu aktaran Özdemir, "Bu mutluluk ölçülemez. Türk milletine armağan olsun. Millilerimiz, ilk maçtan bugüne kadar oynadıkları futbol, yaptıkları mücadele ile bunu hak etti. Bir maçımız kalmasına rağmen gruptan çıkmayı garantiledik. İnşallah Türk Milli Futbol Takımı, 2020 Avrupa Şampiyonası Finalleri'nde de başarılı olacaktır" diye konuştu.</p>
      <p>Ay-yıldızlı takımın yeni bir jenerasyonla yola devam ettiğine dikkat çeken Özdemir, "İyi bir jenerasyon yakaladık, iyi bir hocamız var. Hep beraber çok iyi mücadele ediyorlar. Bugün maçın başından sonuna kadar verdikleri mücadele takdire şayan. Hepsini tek tek kutluyorum. Bu durum milletimizi çok mutlu etti. Oyuncularımız da inanılmaz derecede mutlular. Hepsini kutluyorum. İnşallah yolumuza devam edeceğiz" ifadelerini kullandı.</p>
      <hr/>
      <p>
        <b>ANDORRA MESAİSİ BAŞLADI</b>
      </p>
      <p>2020 Avrupa Futbol Şampiyonası (EURO 2020) Elemeleri H Grubu'nun son haftasında deplasmanda Andorra ile karşılaşacak A Milli Takım, İspanya'ya gitti. Elemelerin 9'uncu haftasında İstanbul'da İzlanda ile 0-0 berabere kalarak bitime bir hafta kala EURO 2020'ye katılmayı garantileyen ay-yıldızlı ekip, yarın deplasmanda Andorra ile karşılaşacak. Milliler, bu müsabaka için İstanbul Havalimanı'ndan özel uçakla İspanya'nın Barselona kentine hareket etti. Ay-yıldızlı kafile, Barselona'dan kara yolu ile yaklaşık 3 saatlik mesafedeki Andorra'ya geçecek. Kafilede Türkiye Futbol Federasyonunun A Milli Takım'dan sorumlu yönetim kurulu üyesi Selim Soydan da yer alırken, Soydan, havalimanında basın mensuplarına yaptığı açıklamada, "İnşallah kazanıp döneceğiz. Kazanmaya alıştık. İnşallah çok iyi olacak" diye konuştu.</p>
      <p>Öte yandan, A Milli Takım kafilesine Ümit Milli Takım'dan 4 futbolcu alındı. Ay-yıldızlılarda, Emre Belözoğlu, Burak Yılmaz, Cengiz Ünder, Cenk Tosun, Çağlar Söyüncü, Efecan Karaca, İrfan Can Kahveci, Mahmut Tekdemir ve Mert Günok aday kadrodan çıkarıldı. Bu isimlerin yerine teknik direktör Şenol Güneş, Ümit Milli Takımı'nda forma giyen Ahmed Kutucu, Berkay Özcan, Güven Yalçın ve Mert Müldür'ü A Milli Takım'ın Andorra müsabakası kadrosuna dahil etti.</p>
      <p>
        <b>Cem Zeren: Türkiye sahiplendi, Milliler başardı</b>
      </p>
      <p>2016 Avrupa Şampiyonası Eleme Grubu'nda Çekler ile Şükrü Saraçoğlu Stadı'nda oynadık. 24.007 kişi izledi. 2020 Avrupa Şampiyonası elemnesinde Aranavutlarla yine aynı sahada oynadık, 41.426 kişi izledi. 2016 elemesinde Kazaklarla Ali Sami Yen Spor Kompleksi'nde oynadık, 27.549 kişi izledi. Perşembe günü aynı statta İzlanda ile oynadığımız maçta 52.650 kişilik tribünler doluydu. Demek Türk Milleti kabadayılığa değil efendiliğe; prim diye ağlayanlara değil milli formayı giyme onurunu herşeyin üstnünde tutanlara destek oluyor.</p>
      <p>Türk milleti ayrıştıranlara destek olmuyor; birleştirenlerle beraber. Türk Milleti kampta silah çekenlerle değil, sahada asker selamı çekenlerle beraber... Millet olarak birleşirsek herşeyi başarırız. 2016 ve 2018 elemelerinde geçildiğimiz İzlanda bu sefer altımızda kaldık. Buz adamları paranın soğukluğuyla eritemeyiz, vatan sevgisinin sıcaklığıyla erittik... Tarihin en saçma statülü Avrupa Finallerine gidiyoruz. Finaller 13 farklı ülkede yapılacak, ev sahipleri gruplarında başka ev sahibi yoksa grup maçlarının tamamını kendi sahasında oynayacak. Azerbaycanlı kardeşlerimizin de talebiyle, statüde küçük bir değişiklik talep etmeliyiz. Grup maçlarımızı Bakü'de oynamalıyız. Ulusal takım Ulus'un takımı oldu, yolumuz artık açık!"</p>
      <p>
        <b>Cenap Yener: Mücadele gücü ve karakter</b>
      </p>
      <p>Bilindiği üzere, İzlanda karşısında aldığımız beraberlikle, 2020 Avrupa Futbol Şampiyonası'na katılma hakkı kazandık. Bu başarıda en önemli etken, millilerin yeni jenerasyonudur. Bu jenerasyona katkı sunan da başta Mircea Lucescu'dur. Bu potansiyel sahibi jenerasyona sorumluluk vermeyi, teknik direktör Şenol Güneş de kendine vazife bildi ve çok da doğru yaptı. Önceki akşam oynanan İzlanda maçında sahaya çıkan takımın en önemli özelliklerinden biri, mücadele gücünün çok yüksek olmasıydı. Her zaman söylediğim gibi, yabancı futbolcu sınırının esnetilmesi Türk futboluna zarar verdi. İzlanda maçında görev alan oyuncularımızın çoğunluğu yurt dışında oynuyor. Neden yurt dışının yanı sıra liglerimizde de kendi futbolcularımıza daha fazla sorumluluk vermeyelim? Bizim futbolcumuzun üstünde durulursa, bu tür jenerasyonları yakalamanın şansı bizim ülkemizde çok çok fazla.</p>
      <p>Milli takımımızın en önemli artısı, oyuncularımızın genç olması, mücadele gücü ve ekip oyununa rahatlıkla ayak uydurabilmeleri. İzlanda maçında herkes birbirinin açığını kapattı. Şu andaki milli takımımızda futbol ruhu ve karakteri var. EURO 2020'de de en büyük avantajımız bu olacak. Takımımızın o turnuvada yaşayacağı en büyük eksiklik ise tecrübesizlik olabilir. Ama bu çocukların çoğu Avrupa'da iyi takımlarda oynuyorlar. Bu yüzden bu eksikliği çok hissedeceğimizi sanmıyorum. Sonuç olarak, iyi dereceler beklediğimi söyleyebilirim. Milli takımımıza uzun yıllardır bu kadar güvenmemiştim, hepsini tebrik ediyorum!</p>
      <related>
        <h4>Benzer Haberler</h4>
        <a href="https://www.aydinlik.com.tr/euro/dolar-ocak-2015-ten-beri-ilk-kez-o-seviyede-piyasa-gunlugu-agustos-2017"/>
        <a href="https://www.aydinlik.com.tr/euro/dolar-3-yilin-zirvesinde-ekonomi-ocak-2018"/>
        <a href="https://www.aydinlik.com.tr/piyasa-gunlugu/2017-temmuz/euro/dolar-draghi-yi-bekliyor"/>
        <a href="https://www.aydinlik.com.tr/ekonomi/2017-agustos/euro/tl-tekrar-zirveye-yaklasti"/>
      </related>
    </article>
  </body>
</html>