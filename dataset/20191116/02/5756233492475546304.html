<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621721/%D8%AA%D9%88%D8%A6%DB%8C%D8%AA-%D8%B1%D8%B9%D8%A8%E2%80%8C%D8%A2%D9%88%D8%B1-%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D8%B4%D8%A7%D9%87%D8%AF-%D8%A7%D8%B3%D8%AA%DB%8C%D8%B6%D8%A7%D8%AD"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T02:39:00+00:00"/>
    <meta property="og:title" content="توئیت «رعب‌آور» ترامپ درباره شاهد استیضاح"/>
    <meta property="og:description" content="دونالد ترامپ، رئیس جمهوری آمریکا روز جمعه یکی از شاهدان پرونده تحقیق برای استیضاح خود را همزمان با حضور وی در کنگره به باد انتقاد گرفت."/>
  </head>
  <body>
    <article>
      <h1>توئیت «رعب‌آور» ترامپ درباره شاهد استیضاح</h1>
      <address>
        <time datetime="2019-11-16T02:39:00+00:00">16 Nov 2019, 02:39</time>
      </address>
      <p>
        <i>دونالد ترامپ، رئیس جمهوری آمریکا روز جمعه یکی از شاهدان پرونده تحقیق برای استیضاح خود را همزمان با حضور وی در کنگره به باد انتقاد گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس جمهوری ایالات متحده در حالی که ماری یووانوویچ، سفیر سابق آمریکا در اوکراین برای ادای شهادت در پرونده تحقیق برای استیضاح در کمیته اطلاعات مجلس نمایندگان حضور یافته بود در صفحه توئیتر خود عملکرد او را زیر سوال برد.</p>
      <p>دونالد ترامپ در توئیت خود نوشت: «اوضاع هر جایی که ماری یووانوویچ رفت بد شد. او کارش را از سومالی آغاز کرد، نتیجه‌اش چه شد؟ بعد از آن به اوکراین می‌رسیم. رئیس جمهوری جدید اوکراین در دومین مکالمه تلفنی با من نظر نامساعدی درباره او داشت. این حق بدون قید و شرط رئیس جمهور است که سفرا را منصوب کند.»</p>
      <figure>
        <img src="https://aftabnews.ir/files/fa/news/1398/8/25/359723_474.jpg"/>
      </figure>
      <p>آدام شیف، رئیس کمیته اطلاعات مجلس نمایندگان در جریان جلسه شهادت ماری یووانوویچ توئیت دونالد ترامپ را برای سفیر سابق آمریکا در اوکراین قرائت کرد و واکنش او را جویا شد. ماری یووانوویچ در پاسخ به رئیس کمیته اطلاعات مجلس نمایندگان گفت که حمله توئیتری رئیس جمهوری آمریکا برای او «بسیار رعب آور» است.</p>
      <p>سفیر سابق آمریکا در اوکراین افزود: «نمی توانم در مورد آنچه رئیس جمهوری تلاش دارد انجام دهد سخنی بگویم. اما به نظرم تاثیرش این است که رعب آور است.»</p>
      <p>رئیس کمیته اطلاعات مجلس نمایندگان در پاسخ به ماری یووانوویچ تاکید کرد که شماری از اعضای مجلس نمایندگان موضوع «ارعاب شاهدان» را «بسیار بسیار جدی» تلقی می کنند.</p>
      <p>ماری یووانوویچ در ماه مه (اردیبهشت) سال جاری از سمت خود به عنوان سفیر آمریکا در اوکراین برکنار شد. رودی جولیانی، وکیل دونالد ترامپ که به دنبال تشویق دولت اوکراین به انجام تحقیق در مورد جو بایدن بود از ماری یووانوویچ انتقاد کرده بود.</p>
      <p>اعضای دموکرات مجلس نمایندگان بر این باور هستند که کاخ سفید با برکناری ماری یووانوویچ قصد داشته تا امکان اعمال فشار بر دولت اوکراین برای تحقیق در مورد جو بایدن را فراهم کند.</p>
    </article>
  </body>
</html>