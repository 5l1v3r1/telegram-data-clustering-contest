<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/sonsuz-kollu-dansci-maria-pages-uretmek-bana-yasadigimi-hissettiriyor-kultur-sanat-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-16T02:00:00+00:00"/>
    <meta property="og:title" content="Sonsuz kollu dansçı Marıa Pages: Üretmek bana yaşadığımı hissettiriyor"/>
    <meta property="og:description" content="Sonsuz kollu dansçı Marıa Pages: Üretmek bana yaşadığımı hissettiriyor | aydinlik.com.tr"/>
  </head>
  <body>
    <article>
      <h1>Sonsuz kollu dansçı Marıa Pages: Üretmek bana yaşadığımı hissettiriyor</h1>
      <address>
        <time datetime="2019-11-16T02:00:00+00:00">16 Nov 2019, 02:00</time>
      </address>
      <p>
        <b>'Flamenko divaları arasında ışıldayan bir elmas' diye nitelendirilen, Flamenko'nun dünyada tanınmasında öncü rolü olan Maria Pages, İstanbul'da Türk sanatseverlerle buluşacak. Pages, sanat yaşamını, ilham kaynaklarını ve gelecek hedeflerini Aydınlık'a anlattı.</b>
      </p>
      <p>ERSOY İRŞİ</p>
      <p>Flamenko’nun çağdaş bir dans olarak yükselmesine, tüm dünyada tanınmasına öncü olan ve eleştirmenler tarafından “sonsuz kollu dansçı” olarak nitelendirilen María Pagés, topluluğu ile birlikte İstanbul'da sahne alacak. 1990 yılında kurduğu dans topluluğu ile Flamenko geleneğini New York’tan Hindistan’a, Meksika’dan Japonya’ya uzanan geniş bir coğrafyada tanıtan María Pagés, Endülüs Madalyası’ndan Ulusal Dans Ödülü’ne birçok prestijli ödülün sahibi oldu.</p>
      <p>Sanatı sınırları olmayan bir yaratıcılık alanı olarak gören Pagés, uluslararası dans panoraması içinde kendine çok özel bir yer edindi. Flamenko dilinin temel kodlarını kullanarak kendine özgü bir tarz oluşturdu ve yenilikçi koreografileriyle kültürel algı farklarını yenmeyi hedefleyerek insanlar arasında iletişim ve köprü kurmaya çalıştı.</p>
      <p>Sanatçının topluluğu ile İstanbul’da sahneleyeceği ve 2019 Sevilla bienalinde “En İyi Gösteri” seçilen “An Ode To Time” gösterisinin özünü “zaman” olgusu oluşturuyor. Gösterinin dramaturgu ve söz yazarı El Arbi El Harti ile içinde yaşadığımız zamana, yaşarken edindiğimiz tecrübelere odaklanan Pagés, hazırladığı koreografi ile yaşam, ölüm, yeniden doğma, umut gibi kavramları tasvir ediyor. Jorge Luis Borges, Plato, Marguerite Yourcenar gibi yazarlardan esin bulan Pagés izleyicisini, neşe, sevgi, ütopyalar, melankoli, korku, savaş gibi farklı kavram ve konular arasında duygusal bir gezintiye davet ediyor. Gösteri için özel olarak Rubén Levaniegos tarafından hazırlanan müzikler, Vivaldi, Händel, Sergio Menem, David Moñiz, Isaac Muñoz gibi bestecilerin eserlerinden ve geleneksel melodilerden besleniyor.</p>
      <p>The Washington Post’un “Flamenko divaları arasında ışıldayan bir elmas” sözleriyle andığı María Pagés ve topluluğu 30 Kasım’da Cemal Reşit Rey Konser Salonu’na konuk olacak. Marıa Pages, sanat yaşamını, flamenko aşkını ve geleceğe dair hedeflerini Aydınlık'a anlattı.</p>
      <figure>
        <img src="https://www.aydinlik.com.tr/_usr/files/img/20191115200818713_ee9fbe8339ae1854246704786bca7c961.jpg"/>
      </figure>
      <p>
        <b>'DANS ETMEK ZORUNDAYDIM'</b>
      </p>
      <p>
        <b>* Dans ile nasıl tanıştınız? Dansçı olmaya nasıl karar verdiniz?</b>
      </p>
      <p><b>María Pagés:</b> Benim Flamenko koreografı olmamda büyük annem ve büyük babamın etkisi vardır. Sevilla’da birbirlerine aşık oluyorlar ve evlenince orada yaşamaya karar veriyorlar. Dolayısıyla ailemiz de orada genişliyor. Sevilla, Flamenko kültürünün özüdür, şehrin her köşesinde, her evde, her kutlamada bu havayı soluyabilir ve hissedebilirsiniz. Annem beni bir dans okuluna yazdırmıştı çünkü o dönemde tüm saygın aileler kızlarına dans dersleri aldırıyordu. Beş erkek kardeşin içinde tek kızdım o nedenle bizdeki durum çok daha önemliydi. Dans etmek zorundaydım yoksa erkek kardeşlerim gibi dövüş sanatlarıyla ilgilenen bir tipe dönüşecektim. Ama annem benim feminen tarafımı korumak istedi. Ancak dansın bu kadar fedakârlık, disiplin, fiziksel çaba ve irade gerektireceğini asla tahmin etmemişti.</p>
      <p>
        <b>* Flamenko hayatınıza nasıl girdi ve sizin için ne ifade ediyor?</b>
      </p>
      <p>María Pagés: Az önce de söylediğim gibi Flamenko zaten benim hayatımın doğal akışı içinde vardı. Flamenko, benim doğduğum şehirde, Sevilla’da doğan ve oradan da tüm dünyaya yayılan yaratıcı bir nosyon. Flamenko benim için oksijen kadar elzem. 50 yıldır da işimi mükemmel bir devinim içinde yapmaya gayret ediyorum.</p>
      <p>
        <b>* Sanat yaşamınızda sizi etkileyen, örnek aldığınız sanatçılar var mı?</b>
      </p>
      <p><b>María Pagés:</b> Elbette var. Ne şanslıyım ki bazılarıyla da işbirliği yapma şansım oldu. Nobel ödüllü Jose Saramago, mimar Oscar Niemeyer, koreograf Mikhaïl Baryshnikov, Placido Domingo ve daha birçok isim sayabilirim. Onlardan birçok şey öğrendim ama hatırımda her zaman şu vardır: Bu dünyada yalnız değiliz, büyümenin en iyi yolu takım halinde çalışmaktır.</p>
      <p>
        <b>* Koreografilerinizi oluştururken nelerden besleniyorsunuz, konu seçimlerinizi nasıl yapıyorsunuz?</b>
      </p>
      <p>María Pagés: Flamenko’nun merkezinde dans olsa da müzik, edebiyat, heykel, resim, tiyatro hepsi Flamenko’nun şiirselliğini ve dramaturjisini besliyor. Dolayısıyla ben de bu sanat dallarında yeteneğini ve üretkenliğini ispatlamış isimlerden, onların anlatmaya çalıştıklarından etkileniyorum. Bunun yanı sıra sevgiden, saygıdan, arkadaşlıktan, cömertlikten, sadakatten, zekâdan çok esinleniyorum ve ne şanslıyım ki tüm bu değerleri eşim ve yaratıcı ortağım El Arbi’de buldum. Onunla çalışmayı çok seviyorum çünkü ondan başka kimse benim hayal dünyamı, benim yaratıcı arzularımı nasıl yorumlaması gerektiğini tam olarak anlayamıyor.</p>
      <figure>
        <img src="https://www.aydinlik.com.tr/_usr/files/img/20191115200916802_ee9fbe8339ae1854246704786bca7c961.jpg"/>
      </figure>
      <p>
        <b>YAŞAMDAKİ ÇATIŞMALARI ANLATIYOR</b>
      </p>
      <p>* İstanbul'da sahneleyeceğiniz “An Ode To Time” gösterinizden biraz bahseder misiniz? Nasıl ortaya çıktı? Hazırlık aşaması nasıl gelişti? Bu gösteride ne anlatmak istiyorsunuz?</p>
      <p>María Pagés: “An Ode To Time” büyük bir bale gösterisinin bir parçası gibi. Sahnede 17 kişi olacağız. 9 dansçı ve 8 müzisyen. Fikir, koreografi, hareketler, felsefe dünyası, ritim ve metaforlar arasındaki mükemmel karışımdan doğdu. İnsanın varoluşundan bugüne hassas bir dengede düzenlemeye çalıştığı çağdaşlık ve karşıtlarının koreografik bir yansıması da diyebiliriz. Geçmişle gelecek, emirler ve ihlaller, arzular ve gerçeklikler, parlak bir gelecek ve zorluklarla dolu bir geçmiş, anın bütünlüğü ve yaşananların yapaylığı arasındaki çatışmaları anlatıyor.</p>
      <p>
        <b>* Dünya çapında beğenilen bir sanatçı olarak, kendinize ve Flamenko’ya dair hedefleriniz var mı?</b>
      </p>
      <p><b>María Pagés:</b> Elbette var, zihnim sürekli yeni projelerle, düşüncelerle dolu. Üretmek bana yaşadığımı hissettiriyor. Şu anda iki proje üzerinde çalışıyoruz. Bir yandan Madrid’de kurduğumuz Maria Pagés Choreographic Center of Fuenlabrada isimli koreografi merkezinde genç koreografları ağırlıyoruz. Onların araştırma yapması, yaratıcılıklarını geliştirmesi ve formasyon kazanması için çalışıyoruz. Bir yandan da kaybettiğimiz insanlığımızı ve sınırları tema alan gösterimizin koreografisinin son fazındayız, onu hazırlıyoruz.</p>
      <p>* İstanbul'da sahne alacaksınız, Türkiye'ye ve Türk sanatına dair hiç izleniminiz var mı?</p>
      <p><b>María Pagés:</b> Elbette, daha önce de geldim İstanbul’a. Orada kendimi hiç yabancı gibi hissetmiyorum. Aynı Akdeniz kültürünü, kardeşliğini paylaşıyoruz. Türk misafirperverliğinden, Pamuk’tan Rumi’ye Türkiye’yi harika bir coğrafya yapan tüm özel insanlardan, zengin kültürünüzden, evrensel değerlerinizden çok etkileniyorum.</p>
      <hr/>
      <p>
        <b>DÜNYA SAHNELERİNDE IŞILDADI</b>
      </p>
      <p>María Pagés, 1963'te Sevilla’da dünyaya geldi. Ulusal Dans Ödülü ve 1996 ADE Koreografi Ödülü gibi en prestijli ödüllerin de sahibi olan María Pagés, 2004 Léonide Massine Ödülü, Sevilla Flamenko Sanatları Bienali’nde 7 tane ‘Giraldillo’ Ödülü ve 2007 Madrid Premio Cultura Ödülü gibi daha birçok ayrıcalıklı ödüle de layık görüldü. Pagés, profesyonel kariyerine Antonio Gades Topluluğu’nun bir üyesi olarak başladı. Carlos Saura’nın yönettiği 'Carmen', 'El Amor Brujo' ve dünyaca ünlü 'Flamenko' filmi gibi sinema projelerinde yer aldı. 1990 yılında kendi ekibini oluşturarak María Pagés Dans Topluluğu'nu kurdu. Sanatçı 2002 yılında İspanyol Ulusal Balesi’nin “Ilusiones F.M.” gösterisinin koreografilerini hazırladı.</p>
      <p>Pagés ve topluluğu dünyanın en prestijli sahnelerine çıkarken, Hindistan, Mozambik, Meksika ve Honduras Cumhuriyeti gibi ülkelerde yardım amaçlı gösterilere de imza attı. 2005 yılında Salamanca şehrinde yapılan Ibero-American Zirvesi açılış töreninde yer alan sanatçı ve topluluğu, açılışta ünlü şair Jose Saramago’nun “Ergo Uma Rosa” şiirinden yola çıkarak hazırladıkları koreografiyi sundu. 2007 yılında Mikhail Baryshnikov’un davetiyle Baryshnikov Sanat Merkezi’nde New York’ta sahne alan María Pagés, BAC Sanat Merkezi’nin koreograflarıyla çalıştı.</p>
      <p>Sanatçının “Autorretrato” projesi 2008 yılında Tokyo Uluslararası Forumu’nda prömiyerini yaptı. Nobel Ödüllü José Saramago’nun kendisinin seslendirdiği şiiri “Ergo Uma Rosa” bölümünün de yer aldığı proje büyük ilgi uyandırdı.</p>
      <p>
        <b>FLAMENKO'YU KENDİNDE YENİDEN YARATTI</b>
      </p>
      <p>2009 Ekim döneminde Madrid’in meşhur salonu Teatro Real, sezon programına María Pagés Topluluğu’nu da dahil etti. María Pagés dünyaca ünlü tenor Plácido Domingo ile “Plácido y la Copla” projesinde çok özel bir işbirliği yaptı.</p>
      <p>Aynı yıl koreografilerini Sidi Larbi Cherkaoui ile birlikte hazırladıkları, Flamenko ve modern dansı buluşturan “Dunas” projesi de prömiyerini yaptı. Pagés, 2010 yılında Avrupa Birliği İspanyol Başkanlığı Galası’nın açılışında sahne aldı. Pagés’in sahneyi Tamara Rojo ve diğer dansçılarla paylaştığı ve İspanyol Ulusal Korosu ile birlikte sahnelediği gösteri büyük beğeni topladı.</p>
      <p>Sanatçı yine aynı sene “Soleá Pas de Deux” gösterisinin New York’taki prömiyerini yaptı.</p>
      <p>Sevilla’daki prömiyeri Teatro de la Maestranza’nın sezon kapanış gecesine denk gelen ve 2010 Haziran döneminde sahnelenen “Mirada” projesi de seyirciler ve eleştirmenler tarafından büyük övgü topladı.</p>
      <p>Pagés’in “Ütopya” gösterisinin prömiyeri, Ekim 2011’de İspanya’da Niemeyer Center’da gerçekleşti. Sanatçının estetik anlayışıyla meşhur olan Brezilyalı mimar Oscar Niemeyer’e (1907-2012) duyduğu hayranlığını Flamenko prensipleriyle ortaya koyduğu gösterisi, Copacabana’da karşılaştığı ve tanıştığı Niemeyer’in birlik, taahhüt ve dayanışma mesajları üzerinden sahnelendi.</p>
      <p>Sanatçı topluluğu ile 2014 yılında “Yo Carmen” ve ardından tek başına “Óyeme Con Los Ojos” gösterilerini sahneye koydu. Daima düşünen ve üreten bir sanatçı olan Pagés 2015 yılında “No Dejes Que Termine El Día”, 2016 yılında “Visages” ve son olarak 2017 yılında “Una Oda Al Tiempo” gösterilerini tasarladı ve sahneledi.</p>
      <figure>
        <img src="https://www.aydinlik.com.tr/_usr/files/img/20191115200842153_ee9fbe8339ae1854246704786bca7c961.jpg"/>
      </figure>
      <p>
        <b>Sanatçının dünden bugüne yarattığı ve prodüksiyonunu üstlendiği projeler sırasıyla:</b>
      </p>
      <p>* Sol y sombra (1990)</p>
      <p>* De la luna al viento (1994)</p>
      <p>* El perro andaluz. Burlerías (1996)</p>
      <p>* La Tirana (1998)</p>
      <p>* Flamenco Republic (2001)</p>
      <p>* Canciones antes de una guerra (2004)</p>
      <p>* Sevilla (2006)</p>
      <p>* Autorretrato (2008)</p>
      <p>* Flamenco y poesía (2008)</p>
      <p>* Dunas (2009)</p>
      <p>* Mirada (2010)</p>
      <p>* Utopía (2011)</p>
      <p>* Casi divina, leve (2012)</p>
      <p>* La alegría de los niños (2013)</p>
      <p>* Siete golpes y un camino (2014)</p>
      <p>* Yo, Carmen (2014)</p>
      <p>* Óyeme con los ojos (2014)</p>
      <p>* No dejes que termine el día (2015)</p>
      <p>* Visages (2016)</p>
      <p>* Una oda al tiempo (2017)</p>
      <related>
        <h4>Benzer Haberler</h4>
        <a href="https://www.aydinlik.com.tr/mariano-derbide-yok-spor-mart-2018"/>
        <a href="https://www.aydinlik.com.tr/spor/2017-nisan/maria-sharapova-kortlara-donuyor"/>
        <a href="https://www.aydinlik.com.tr/galatasaray-dan-mariano-aciklamasi-spor-aralik-2017"/>
      </related>
    </article>
  </body>
</html>