<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-pidpisav-zakon-pro-shtrafi-za-perevezennya-ditey-bez-avtokrisel-640313.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T02:22:03+00:00"/>
    <meta property="og:title" content="Зеленський підписав закон про штрафи за перевезення дітей без автокрісел"/>
    <meta property="og:description" content="За порушення правил перевезення дітей на водія накладається штраф у розмірі 30 неоподатковуваних мінімумів доходів громадян"/>
  </head>
  <body>
    <article>
      <h1>Зеленський підписав закон про штрафи за перевезення дітей без автокрісел</h1>
      <address>
        <time datetime="2019-11-16T02:22:03+00:00">16 Nov 2019, 02:22</time>
      </address>
      <h4>За порушення правил перевезення дітей на водія накладається штраф у розмірі 30 неоподатковуваних мінімумів доходів громадян</h4>
      <p>Президент України Володимир Зеленський 15 листопада підписав закон, який встановлює відповідальність за порушення правил перевезення дітей.</p>
      <p>Про це <a href="https://www.president.gov.ua/news/prezident-pidpisav-zakon-pro-vstanovlennya-vidpovidalnosti-z-58377">повідомляє</a> пресслужба глави держави.</p>
      <p>«Президент України Володимир Зеленський підписав Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» №224-ІХ, який парламент ухвалив 29 жовтня 2019 року», - йдеться в повідомленні.</p>
      <p>Як зазначається, закон доповнює ст. 121 Кодексу України про адміністративні правопорушення новими частинами, згідно з якими за порушення правил перевезення дітей на водія накладається штраф у розмірі 30 неоподатковуваних мінімумів доходів громадян.</p>
      <p>Повторне правопорушення, вчинене протягом року, карається штрафом у розмірі 50 неоподатковуваних мінімумів.</p>
      <p>Окрім того, цим законом на органи Національної поліції покладається обов’язок розглядати справи про адміністративні правопорушення щодо порушення правил перевезення дітей.</p>
      <p>У повідомленні зазначається, що чинним законодавством не було передбачено норми, яка встановлювала б відповідальність за порушення правил перевезення дітей.</p>
      <p>«Реалізація закону забезпечить усвідомлення ступеня відповідальності осіб, що перевозять дітей, і тим самим підвищить рівень безпеки дітей на дорозі, сприятиме зменшенню дорожньо-транспортного травматизму та смертності дітей», - додали в Офісі президента.</p>
      <p>Також повідомляється, що в підпунктах «б-г» пункту 21.11 Правил дорожнього руху визначено, що заборонено перевозити дітей, зріст яких менший 145 см, або тих, що не досягли 12-річного віку, у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку - в кузові будь-якого вантажного автомобіля та організовані групи дітей - у темну пору доби.</p>
      <p>Закон набирає чинності з дня, наступного за днем його опублікування.</p>
      <p>Нагадаємо, 28 жовтня <a href="https://glavcom.ua/news/rada-vvela-shtraf-do-850-grn-za-porushennya-norm-perevezennya-ditey-636131.html">Верховна Рада ввела штраф до 850 грн</a> за порушення норм перевезення дітей. За прийняття законопро’єкту №1150 за основу проголосували 323 депутати за мінімально необхідних 226, в цілому - 332.</p>
      <related>
        <a href="https://glavcom.ua/economics/finances/v-ukrzaliznici-rozkazali-skilki-groshey-potribno-z-derzhbyudzhetu-dlya-zberezhennya-pasazhirskih-perevezen-639163.html"/>
        <a href="https://glavcom.ua/kyiv/news/za-tizhden-porushnikam-parkuvannya-vipisali-shtrafiv-na-126-tis-grn-foto-637718.html"/>
        <a href="https://glavcom.ua/news/zaliznicya-gotujetsya-do-novorichnih-svyat-priznacheno-35-dodatkovih-pojizdiv-637519.html"/>
      </related>
    </article>
  </body>
</html>