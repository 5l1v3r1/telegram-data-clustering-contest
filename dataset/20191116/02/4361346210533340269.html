<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/munkahelyerol-is-kitettek-a-bernit-felholtra-vero-katonat/186730"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T02:20:00+00:00"/>
    <meta property="og:title" content="Munkahelyéről is kitették a Bernit félholtra verő katonát"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Munkahelyéről is kitették a Bernit félholtra verő katonát</mark>
      </h1>
      <address><time datetime="2019-11-16T02:20:00+00:00">16 Nov 2019, 02:20</time> by <a rel="author">Bors</a></address>
      <p>
        <b>Intelligens, közvetlen embernek írják le ismerősei K. I.-t, aki brutális verésben részesítette barátnőjét egy panzióban. De vajon kit rejt valójában a megnyerőnek tűnő külső? </b>
        <b>Intelligens, közvetlen embernek írják le ismerősei K. I.-t, aki brutális verésben részesítette barátnőjét egy panzióban. De vajon kit rejt valójában a megnyerőnek tűnő külső?</b>
      </p>
      <p>Miután a rendőrség súlyos testi sértéssel meggyanúsította, és soron kívül felfüggesztették a tartalékos katonai szolgálatát, a Bors értesülései szerint még a munkahelyének is kénytelen volt hátat fordítani az az 52 éves férfi, aki múlt szombaton kis híján halálra verte a volt barátnőjét egy bujáki panzióban.</p>
      <p>
        <b>Két fiút nevelt fel</b>
      </p>
      <p>K. I. az egyik Borsod megyei város impozáns, kertes házakkal övezett utcájában lakik. Sokáig kérlelte Bernadettet, hogy költözzön hozzá, de erre nem került sor. A férfi jelenleg a középiskolás fiával lakik egy óriási épületben.</p>
      <p>– A felesége évekkel ezelőtt elköltözött. A nagyobbik fiú sem lakik már otthon, de őt a napokban láttam az udvaron. Amikor a gyerekek még kisebbek voltak, többször összejárt a szomszédokkal, de mostanában ez nem jellemző. Ennek ellenére nem mondanám zárkózott típusnak. Nem tudom, mi történhetett vele, sosem gondoltuk volna, hogy képes ilyesmire, nem így ismertük – vélekedett a Borsnak egy ut­cabéli.</p>
      <figure>
        <img src="http://media.borsonline.hu/cikk/20/192323/big-lead/650x360/2025365_screen-shot-2019-11-15-at-163455.jpg"/>
        <figcaption>Tegnap hiába kerestük otthonában K. I.-t, ám a férfi ismerősei érdekes dolgokat árultak el róla</figcaption>
      </figure>
      <p>Az 52 éves férfi egy helyi oktatási központban dolgozott, ahol ingyenes képzéseket kellett szerveznie. Egy másik közeli ismerősétől megtudtuk: a brutális tette után felmondtak neki. Tegnap a férfi céges telefonját egy kollégája vette fel, aki megerősítette: K. I. már nem dolgozik náluk. A házánál hiába kerestük, nem sikerült beszélnünk vele.</p>
      <p>
        <b>Többször kihallgatták</b>
      </p>
      <p>Mindeközben a bosszútól rettegő áldozat egy kicsit fellélegezhet, a Pásztói Járási Ügyészség az illetékes Salgótarjáni Járásbíróság nyomozási bírája felé indítványt tett arra, hogy rendelje el a gyanúsított Bernadett-től való távoltartását. A bűnismétlés megakadályozása érdekében ezt négy hónapra javasolták. A nő tegnap kora délután a Borsnak elárulta: éppen a folytatólagos tanúkihallgatása zajlik a rendőrségen.</p>
      <p>– A többi között fegyver- és gépészmérnök diplomái is vannak. Intelligens, de egy veszélyes, nárcisztikus személyisége van. Az első bántalmazás után az egyik barátja azt mondta, azonnal jelentsem fel, de akkor még nem tettem, tetteit betudtam az alkoholnak.</p>
      <figure>
        <img src="http://media.borsonline.hu/cikk/20/192323/gallery-picture/645w/2025374_screen-shot-2019-11-15-at-163514.jpg"/>
        <figcaption>Orosz Bernadett hitt benne, hogy a férfi mellett biztonságra lel. Hatalmasat kellett csalódnia © Facebook</figcaption>
      </figure>
      <p>
        <b>Mentális zavarok</b>
      </p>
      <p>Makai Gábor klinikai szakpszichológus szerint nárcisztikus személyiségjegyek mindenkiben vannak, csak eltérő mértékben.</p>
      <p>– A nárcisztikus személyeket általában valamilyen gyerekkori trauma éri. Megrekednek a személyiségfejlődésben, gyenge az önértékelésük, elismerést és csodálatot várnak a környezetüktől, aminek hiányát erőszakkal kompenzálják. Ez pszichoterápiával kezelhető – magyarázta szakértő.</p>
      <p>– Az azonban, hogy nárcisztikus valaki, még nem ok a bántalmazásra. A háttérben valamilyen mentális zavar áll, és a kettő keveredik. Az illető nem tudja kontrollálni az érzelmeit, frusztrálttá válik, elsodorja a haragja. Az alkohol- és a drogfogyasztás természetesen felerősíti az erőszakra való hajlamot, megszünteti a morális gátat – vázolta Makai.</p>
    </article>
  </body>
</html>