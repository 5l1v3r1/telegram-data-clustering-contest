<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/viral-news/story-constable-of-daredevils-set-world-record-know-everything-about-it-2851859.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T02:23:14+00:00"/>
    <meta property="og:title" content="डेयरडेविल्स के हवलदार ने बनाया वर्ल्ड रिकॉर्ड, जानें इसके बारे में"/>
    <meta property="og:description" content="सेना की कोर सिग्नल्स की डेयरडेविल्स टीम के हवलदार केसरी जेना ने दावा किया है कि उसने बिना हैंडल थामे 11 फुट की सीढ़ी पर चढ़कर उल्टी दिशा में करीब साढ़े चार घंटे तक मोटरसाइकिल चलाकर 128 किलोमीटर की..."/>
  </head>
  <body>
    <article>
      <h1>डेयरडेविल्स के हवलदार ने बनाया वर्ल्ड रिकॉर्ड, जानें इसके बारे में</h1>
      <address><time datetime="2019-11-16T02:23:14+00:00">16 Nov 2019, 02:23</time> by <a rel="author">एजेंसी ,जबलपुर</a></address>
      <p>सेना की कोर सिग्नल्स की डेयरडेविल्स टीम के हवलदार केसरी जेना ने दावा किया है कि उसने बिना हैंडल थामे 11 फुट की सीढ़ी पर चढ़कर उल्टी दिशा में करीब साढ़े चार घंटे तक मोटरसाइकिल चलाकर 128 किलोमीटर की दूरी शुक्रवार को तय की, जो एक विश्व रिकॉर्ड है।</p>
      <p>उन्होंने यह रिकॉर्ड मध्यप्रदेश उच्च न्यायालय के न्यायाधीशों एवं सेना के अधिकारियों के सामने बनाया है।  हवलदार जेना ने यहां कोबरा ग्राउंड में मोटरसाइकिल के पीछे की ओर 11 फुट की सीढ़ी रखकर उस पर चढ़ गया। उसने जिस दिशा में मोटरसाइकिल जा रही थी, उस दिशा में अपनी पीठ रखी और मोटरसाइकिल पर खड़े होकर 4 घंटे 29 मिनट 45 सेकंड मोटरसाइकिल चलाकर यह रिकॉर्ड बनाया।</p>
      <p>इस दौरान हवलदार जेना ने कुल 128 किलोमीटर मोटरसाइकिल चलाई।  उनके इस रिकॉर्ड को देखने के लिए मध्यप्रदेश उच्च न्यायालय के न्यायाधीश संजय यादव व न्यायाधीश सुजॉय पॉल, लेफ्टिनेंट जनरल राजीव सभरवाल, सेना के वरिष्ठ अधिकारियों के साथ-साथ कई स्थानीय लोग भी मौजूद थे।</p>
      <p>आयोजकों ने दावा किया कि अब तक इस तरह से मोटरसाइकिल चलाने का विश्व में कोई रिकॉर्ड दर्ज नहीं है। विश्व रिकॉर्ड बनाने के बाद जेना ने बताया, सीढ़ी पर चढ़कर पीछे की तरफ मुंह खड़ा कर मोटरसाइकिल चलाना काफी मुश्किल काम है। इस रिकॉर्ड को बनाने से पहले मैंने कई बार इसका अभ्यास किया था।</p>
    </article>
  </body>
</html>