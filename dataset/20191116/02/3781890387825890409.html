<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741922"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T02:15:00+00:00"/>
    <meta property="og:title" content="เมียนมาวิจารณ์ไอซีซีเดินหน้าสอบสวนคดีโรฮีนจา"/>
    <meta property="og:description" content="รัฐบาลเมียนมาวิจารณ์การที่ศาลอาญาระหว่างประเทศมีมติให้เดินหน้าการสอบสวน 'คดีอาชญากรรมต่อมนุษยชาติ' ในรัฐยะไข่ของเมียนมา ว่า 'ไม่อยู่บนพื้นฐานของกฎหมายระหว่างประเทศ'"/>
  </head>
  <body>
    <article>
      <h1>เมียนมาวิจารณ์ไอซีซีเดินหน้าสอบสวนคดีโรฮีนจา</h1>
      <address>
        <time datetime="2019-11-16T02:15:00+00:00">16 Nov 2019, 02:15</time>
      </address>
      <p>
        <b>รัฐบาลเมียนมาวิจารณ์การที่ศาลอาญาระหว่างประเทศมีมติให้เดินหน้าการสอบสวน "คดีอาชญากรรมต่อมนุษยชาติ" ในรัฐยะไข่ของเมียนมา ว่า "ไม่อยู่บนพื้นฐานของกฎหมายระหว่างประเทศ"</b>
      </p>
      <p>สำนักข่าวต่างประเทศรายงานจากเมืองย่างกุ้ง ประเทศเมียนมา เมื่อวันที่ 16 พ.ย.ว่านายซอว์ เตย์ โฆษกรัฐบาลเมียนมา แถลงเมื่อวันศุกร์ เกี่ยวกับการที่ศาลอาญาระหว่างประเทศ ( ไอซีซี ) หรือ "ศาลอาญาโลก"  มีมติเมื่อวันพฤหัสบดี ให้มีการสอบสวนอย่างเต็มรูปแบบต่อการที่สถานการณ์ในรัฐยะไข่ ที่อยู่ทางตะวันตกของเมียนมา ซึ่งเกิดความรุนแรงตั้งแต่กลางปี 2560 และส่งผลให้ชาวโรฮีนจามากกว่า 740,000 คนลี้ภัยข้ามพรมแดนไปยังบังกลาเทศ เข้าข่ายเป็น "อาชญากรรมต่อมนุษยชาติ"  ว่าเป็นการดำเนินการ "ที่ไม่ได้เป็นไปตามพื้นฐานของกฎหมายระหว่างประเทศ"<br/> </p>
      <figure>
        <iframe data-src="https://twitter.com/AJEnglish/status/1195491673561686017?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ นายซอว์ เตย์ ยืนยันว่ารัฐบาลพลเรือนของนางออง ซาน ซูจี และกองทัพเมียนมาของพล.อ.มิน อ่อง หล่าย ไม่เคยเพิกเฉยต่อสถานการณ์ในรัฐยะไข่ และจะมีการจัดตั้ง "คณะทำงานที่เป็นอิสระ" เพื่อสืบสวนสอบสวน และดำเนินคดีตามกฎหมายกับบุคคลที่เกี่ยวข้อง อนึ่ง ไอซีซียืนยันว่าแม้เมียนมาไม่ได้เป็นหนึ่งในภาคีของธรรมนูญกรุงโรมซึ่งเป็นสนธิสัญญาระหว่างประเทศในการก่อตั้งไอซีซี แต่ประเทศที่เป็น "คู่กรณี" ของเมียนมาในเรื่องนี้คือบังกลาเทศนั้น เป็นสมาชิกของไอซีซี</p>
      <figure>
        <img src="https://www.dailynews.co.th/admin/upload/20191116/news_LAlbjaNzuF092725_533.jpg?v=20191116191?v=2848"/>
      </figure>
      <p><b>อาคารศาลอาญาระหว่างประเทศ ( ไอซีซี ) ตั้งอยู่ที่กรุงเฮก ประเทศเนเธอร์แลนด์<br/></b> <br/>อย่างไรก็ตาม ไอซีซีไม่มีกำลังตำรวจเป็นของตัวเอง หมายความว่าในกรณีที่ศาลออกหมายจับต่อบุคคลใด การจับกุมบุคคลนั้นมาดำเนินคดีในฐานะผู้ต้องหาจึงขึ้นอยู่กับ "ความร่วมมือ" ของบรรดารัฐสมาชิกเป็นสำคัญ<br/> </p>
      <figure>
        <iframe data-src="https://twitter.com/lvandenassum/status/1195530168321708033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในอีกด้านหนึ่ง แกมเบียยื่นคำร้องต่อศาลยุติธรรมระหว่างประเทศ ( ไอซีเจ ) หรือ "ศาลโลก" เมื่อกลางสัปดาห์นี้ ในนามรัฐสมาชิกองค์การความร่วมมืออิสลาม ( โอไอซี ) และ "ในฐานะตัวแทนของชาวโรฮีนจา" ขอให้มีการสอบสวนรัฐบาลและกองทัพเมียนมาในข้อหาฆ่าล้างเผ่าพันธุ์ชาวโรฮีนจา ซึ่งเป็นข้อหาที่ไอซีซีไม่ได้สอบสวน โดยไอซีเจมีกำหนดเปิดการพิจารณาครั้งแรกในเดือนธ.ค. นี้.<br/><br/><b>เครดิตภาพ : AP, REUTERS</b></p>
    </article>
  </body>
</html>