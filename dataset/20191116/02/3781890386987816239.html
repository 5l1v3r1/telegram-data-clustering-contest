<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741725"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T02:00:00+00:00"/>
    <meta property="og:title" content="ลิมแค็ท โกลเดนแค็ท .45 Limcat Golden Cat"/>
    <meta property="og:description" content="“ลิมแค็ท” (LimCat Custom International) จดทะเบียนบริษัทเมื่อปี 2014 จัดว่าเป็น SME หน้าใหม่ของวงการปืน ที่ตั้งโรงงานอยู่ในรัฐเนวาดา เจ้าของคือ Johnny Lim เป็นอเมริกันเชื้อสายจีน ตั้งบริษัทแล้วเลือกใช้รูปสิงห์เป็นโลโก้"/>
  </head>
  <body>
    <article>
      <h1>ลิมแค็ท โกลเดนแค็ท .45 Limcat Golden Cat</h1>
      <address>
        <time datetime="2019-11-16T02:00:00+00:00">16 Nov 2019, 02:00</time>
      </address>
      <p>
        <b>“ลิมแค็ท” (LimCat Custom International) จดทะเบียนบริษัทเมื่อปี 2014 จัดว่าเป็น SME หน้าใหม่ของวงการปืน ที่ตั้งโรงงานอยู่ในรัฐเนวาดา เจ้าของคือ Johnny Lim เป็นอเมริกันเชื้อสายจีน ตั้งบริษัทแล้วเลือกใช้รูปสิงห์เป็นโลโก้</b>
      </p>
      <p>“ลิมแค็ท” (LimCat Custom International) จดทะเบียนบริษัทเมื่อปี 2014 จัดว่าเป็น SME หน้าใหม่ของวงการปืน ที่ตั้งโรงงานอยู่ในรัฐเนวาดา เจ้าของคือ Johnny Lim เป็นอเมริกันเชื้อสายจีน อนุมานได้ว่ามาจากตระกูลลิ้ม ชื่อตัวอาจจะแปลได้ว่าเสือ/สิงห์ เมื่อตั้งบริษัทแล้วเลือกใช้รูปสิงห์เป็นโลโก้ ปืนของลิมแค็ททั้งหมดเป็นปืนแข่งรณยุทธ์ จับตลาดบนระดับปืนสั่งทำ ผลงานดีเป็นที่ยอมรับในวงการ เน้นฝีมือผลิตและตอบสนองลูกค้าได้รวดเร็ว ตัวเลือกในแคตตาล็อกมีไม่มาก ดูแล้วถูกใจสั่งซื้อได้เลย หรือจะกำหนดสเปกเองแบบปืนคัสตอมเต็มตัวก็ได้<br/><br/>  ในเว็บของลิมแค็ท มีปืนสั้นให้เลือก 4 รุ่น คือ RazorCat, StormCat, WildCat และ TomCat เป็นปืนแข่งทั้งหมด โดยคู่แรกสำหรับลงแข่งในรุ่น Open ตัวที่สาม สำหรับ Limited/Standard สามตัวนี้ เป็นแบบลูกดกในแนว 2011 ส่วนตัวที่สี่ เป็น 1911 แถวเดี่ยว ลงแข่งได้ในรุ่น Classic มีข้อสังเกตว่าโครงปืนลูกดกไม่ใช้ ของ STI ตำแหน่งที่เคยสลักเลข 2011 เปลี่ยนเป็นโลโก้หัวสิงห์ บ่งว่าชิ้นนี้ลิมแค็ททำเอง เช่นเดียวกับชิ้นส่วนอื่นอีกหลายชิ้นคือ ลำเลื่อน, เข็มแทงชนวน, ห้ามไก, คันค้างลำเลื่อน, กรอบส้นด้าม มีที่สั่งซื้อจากภายนอกคือ ลำกล้อง KKM, ชุดลั่นไก EGW, สปริง Wolff, หลังอ่อน Ed Brown และซองกระสุน STI</p>
      <figure>
        <img src="https://www.dailynews.co.th/admin/upload/20191115/news_xTdOFUilUj005510_533.jpg?v=20191116097?v=6063"/>
      </figure>
      <p>   <br/>   ปืนนายแบบสัปดาห์นี้ มาในชื่อ Golden Cat เป็นรุ่นสั่งพิเศษ ไม่มีในแคตตาล็อกออนไลน์ของลิมแค็ท เปรียบเทียบใกล้เคียงที่สุดคือรุ่น WildCat โดยปรับสเปกให้ถูกใจลูกค้าในประเทศไทย เช่นคันค้างลำเลื่อนไม่ต้องแผ่ปีก และด้ามเปลี่ยนจากสเตนเลสเป็นไฟเบอร์ มิติตัวปืนใช้แข่งได้ในกลุ่ม Limited ทั้งระบบ IDPA และ USPSA ตัวปืนเป็นแบบ 2011 รางเต็ม ลำกล้องห้านิ้วมาตรฐาน แต่งผิวดำด้านตัดกับชิ้นส่วนเสียบประกอบที่เป็น<br/><br/>   สเตนเลสขัดเงาสีเงิน คือกรอบส้นด้าม, ห้ามไกซ้ายขวา, คันค้างลำเลื่อน, หลังอ่อน, ปุ่มปลดแม็ก และหมุดประดับด้าม, ลำเลื่อนมีลายทอง “เล็บสิงห์” เอกลักษณ์ของลิมแค็ท รับกับลำกล้องสีทอง, ห้ามไกซ้ายขวามีแป้นรับนิ้วโป้ง และมีแผงตั้งกันนิ้วถูกับลำเลื่อนที่เป็นเอกลักษณ์ ของลิมแค็ท, นกสับห่วงวงรีลดน้ำหนัก ง้างนกสุดหางนกลงในร่องที่หลังอ่อนรับกันพอดี, หลังอ่อนมีสันกดอุ้งมือ จากโรงงานล็อกไว้เหมือนถูกบีบตลอดเวลา ถ้าต้องการให้ดีดออกสามารถแก้คืนได้ไม่ยาก</p>
      <figure>
        <img src="https://www.dailynews.co.th/admin/upload/20191115/news_yqHbcHgsJb005525_533.jpg?v=20191116097?v=9080"/>
      </figure>
      <p>  ด้ามแต่งผิวแบบเปลือกส้มแห้ง เหมือนกระดาษทรายหยาบมีคลื่นเป็นริ้วจับได้มั่นคงดี, ศูนย์หลังปรับได้สี่ทาง ดำทึบแบบปืนยิงเป้า ศูนย์หน้าฝังเส้นรวมแสง แผ่นศูนย์ค่อนข้างบางเหมาะกับการยิงเร็ว, หน้าไกโค้ง เป็นไฟเบอร์เจาะโปร่ง แรงเหนี่ยวไกจากโรงงานแต่งไว้ไม่ถึงสามปอนด์ หลุดคมดีมากสมกับเป็นปืนยิงเป้า ชิ้นส่วนต่าง ๆ แต่งมาอย่างดี ลำเลื่อนเรียบลื่นไม่มีคลอน, ลำกล้อง KKM แบบปลายหนาไม่ใช้บูช แต่งรายกระบอกสลักเลขตรงกับเลขประจำปืน, มีแกนสปริงลำเลื่อนสเตนเลสยาวตลอด รวมกับรางยาวได้น้ำหนักตัวปืนรวม 1,215 กรัม จัดว่าไม่หนักสำหรับปืนโครงเหล็กลูกดก</p>
      <figure>
        <img src="https://www.dailynews.co.th/admin/upload/20191115/news_qsFJtKSnVL005530_533.jpg?v=20191116097?v=7198"/>
      </figure>
      <p>    โดยรวม Golden Cat กระบอกนี้ เป็นปืนแข่งแต่งพิเศษ วัสดุดีฝีมือประณีต ลำกล้องไม่เจาะพอร์ทใช้เป็นปืนต่อสู้/เฝ้าบ้านได้ดีไม่มีปัญหาก๊าซพุ่งขึ้นด้านบน กระสุนหน้าตัดใหญ่ .45 จุถึง 13+1 นัด มากกว่าสองเท่าของลูกโม่โครงกลาง การทำงานไว้ใจได้ ความแม่นยำระดับดีมาก ยิงง่ายไกเบา รีคอยล์นุ่มนวลดี ใช้ลงแข่งระบบรณยุทธ์เหมาะมาก ถ้าเน้นแข่งยืนนิ่งยิงเป้ากลมศูนย์หน้าอาจบางไปเล็กน้อย สามารถเปลี่ยนให้หนาขึ้นได้ แต่จุดอื่นพร้อมแล้วไม่ต้องแต่งเพิ่ม.</p>
      <figure>
        <img src="https://www.dailynews.co.th/admin/upload/20191115/news_oZLyQnMGmG010150_533.jpg?v=20191116097?v=9526"/>
      </figure>
      <p>.......................................<br/>ดร.ผณิศวร ชำนาญเวช</p>
    </article>
  </body>
</html>