<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=955957"/>
    <meta property="og:site_name" content="Andhrajyothy"/>
    <meta property="article:published_time" content="2019-11-16T02:54:30+00:00"/>
    <meta property="og:title" content="తెలంగాణవి అక్రమ ప్రాజెక్టులే"/>
    <meta property="og:description" content="ADVT"/>
  </head>
  <body>
    <article>
      <h1>తెలంగాణవి అక్రమ ప్రాజెక్టులే</h1>
      <address>
        <time datetime="2019-11-16T02:54:30+00:00">16 Nov 2019, 02:54</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>పాలమూరు-రంగారెడ్డి, సీతారామ, కాళేశ్వరం కూడా</b>
        </li>
        <li>
          <b>వాటికి అపెక్స్‌ కౌన్సిల్‌ ఆమోదం లేదు.. కాళేశ్వరం కొత్తగా నిర్మిస్తున్న ప్రాజెక్టే</b>
        </li>
        <li>
          <b>సుప్రీంకు సమర్పించిన అఫిడవిట్‌లో ఏపీ సర్కారు</b>
        </li>
      </ul>
      <p><b>హైదరాబాద్‌, నవంబరు 15 (ఆంధ్రజ్యోతి):</b> సాగునీటి ప్రాజెక్టులను తెలంగాణ అక్రమంగా నిర్మిస్తోందని ఆంధ్రప్రదేశ్‌ ప్రభుత్వం ఆరోపించింది. వాటిపై కేంద్ర ప్రభుత్వం ఇప్పటి వరకూ ఎటువంటి చర్యలూ తీసుకోలేకపోయిందని తప్పుబట్టింది. ‘‘పాలమూరు-రంగారెడ్డి తదితర ప్రాజెక్టులపై 2016లో కేంద్ర ప్రభుత్వ ఆధ్వర్యంలోని అపెక్స్‌ కౌన్సిల్‌ సమావేశం జరిగింది. అందులో కృష్ణా బోర్డు రికమెండ్‌ చేయకపోయినా.. తెలంగాణ ప్రభుత్వం ప్రాజెక్టులు నిర్మిస్తోంది. వాటిపై రెండు రాష్ర్టాల మధ్య భిన్నాభిప్రాయాలు ఉన్న నేపథ్యంలో అపెక్స్‌ కౌన్సిల్‌ సమావేశంలో నిర్ణయం తీసుకోవాలి. అపెక్స్‌ కౌన్సిల్‌ అనుమతి లేకపోయినా తెలంగాణ ప్రభుత్వం ప్రాజెక్టులను నిర్మిస్తోంది’’ అని పేర్కొంది. విభజన హామీల అమల్లో జాప్యం జరుగుతోందంటూ బీజేపీ నేత పొంగులేటి సుధాకర్‌ రెడ్డి సుప్రీంలో పిటిషన్‌ దాఖలు చేసిన విషయం తెలిసిందే. దీనిపై తెలంగాణ ప్రభుత్వం గతంలో అఫిడవిట్‌ సమర్పించింది. తాజా గా ఏపీ సర్కారు కౌంటర్‌ అఫిడవిట్‌ దాఖలు చేసింది. ముఖ్యంగా నీటి పారుదల ప్రాజెక్టులు, ఆస్తులు, నిధుల కేటాయింపు వంటి విషయాలను అందులో పేర్కొంది. తెలంగాణ ప్రభుత్వం సమర్పించిన అఫిడవిట్‌లో పలు అంశాలు వాస్తవ విరుద్ధంగా ఉన్నాయని తప్పుబట్టింది.</p>
      <p> </p>
      <p>
        <b>అఫిడవిట్‌లోని ప్రధానాంశాలు</b>
      </p>
      <ul>
        <li>రాష్ట్ర విభజన అంటే 2014-15 ఆర్థిక సంవత్సరానికి సంబంధించి కేంద్ర ప్రాయోజిత పథకాలు (సీఎ్‌సఎస్‌) కింద మంజూరైన రూ.1630.53 కోట్లలో తన వాటాగా రూ.664.67 కోట్లు రావాలని తెలంగాణ ప్రభుత్వం కోరుతోంది. ఆ నిధులను ఆయా శాఖలు అప్పుడే ఖర్చు చేసేశాయి. కాబట్టి, ఈ పథకాల్లో తెలంగాణ వాటా అన్నది ఉత్పన్నం కాదు. ఏదైనా ఇవ్వాలనుకుంటే, దానిని కేంద్రమే నిర్ణయించాలి. కేంద్రమే ఇవ్వాలి.</li>
        <li>విభజన అంశాలపై సీఎ్‌సల స్థాయిలో చర్చ జరిగింది. ఆ సమావేశాల్లోనే ఆర్థిక సర్దుబాట్లు చేసుకోవాలని నిర్ణయించారు. సమస్య పరిష్కారమయ్యేంత వరకు ఉభయ రాష్ర్టాల ఆర్థిక శాఖ కార్యదర్శులు, ఇతర శాఖల అధికారులు హైదరాబాద్‌, వెలగపూడిల్లో సమావేశం కావాలని నిర్ణయించారు. సమావేశం ఏర్పాటుకు తెలంగాణను కోరాం.</li>
        <li>కృష్ణా డెల్టా కోసం గోదావరి వరద నీటిని పట్టిసీమ ద్వారా మళ్లిస్తున్నాం. ఈ నీటిలో తెలంగాణ వాటా కోరుతోంది. అలా ఇవ్వాలని ఒప్పందం లేదు.</li>
        <li>పోలవరానికి కేంద్ర ప్రభుత్వం జాతీయ హోదా ప్రకటించింది. దీనిని 50 వేల క్యూసెక్కుల వరదను తట్టుకునేలా డిజైన్‌ ఖరారు చేశారు. దాంతో, ఎగువ రాష్ట్రాలకు ముంపు సమస్య తగ్గుతుంది. తెలంగాణ కోరుతున్నట్లు మళ్లీ పర్యావరణ అనుమతులు, నీటి నిల్వ ప్రభావ మదింపు అవసరం లేదు.</li>
        <li>విభజన చట్టంలో గోదావరికి, కృష్ణాకు రెండు వేర్వేరు బోర్డులను ఏర్పాటు చేసినా కేంద్ర ప్రభుత్వం ఇంకా నోటిఫై చేయలేదు.</li>
        <li>ఏపీఎ్‌సఎ్‌ఫసీ విభజన తీర్మానం ఏకపక్షంగా జరిగిందన్న తెలంగాణ వాదన సరైనది కాదు.</li>
        <li>విభజన చట్టానికి అనుగుణంగా ఏపీ ఉన్నత విద్యా మండలి నుంచి తెలంగాణ ఉన్నత విద్యా మండలి ఆవిర్భవించింది. ఉమ్మడి ఏపీ ఉన్నత విద్యా మండలి ఆస్తుల విభజన జరగకముందే.. దాని బ్యాంకు అకౌంట్‌ను స్తంభింపజేయాలని తెలంగాణ ప్రభుత్వం ఏకపక్షంగా కోరింది. ఏపీ ఉన్నత విద్యా మండలితోపాటు 10వ షెడ్యూల్‌లోని సంస్థలన్నింటి విభజన జరగాలని ఉభయ రాష్ర్టాలు కోరుతున్నాయి.</li>
        <li>కృష్ణా జిల్లా కొండపల్లిలోని ఆంధ్రప్రదేశ్‌ హెవీ మెషినరీ ఇంజనీరింగ్‌ లిమిటెడ్‌ విభజన చట్టం ప్రకారం మాకే కేటాయించాలి. తమకూ వాటా ఉంద ని తెలంగాణ వాదిస్తోంది. షేర్‌ హోల్డింగ్‌తో సంబం ధం లేకుండా లొకేషన్‌ ఆధారంగా ఏపీకే ఇవ్వాలి.</li>
      </ul>
      <p>
        <b>ఉమ్మడి రాష్ట్రంలో చేపట్టిన ప్రాణహిత-చేవెళ్ల డిజైన్‌ మార్చి కాళేశ్వరం ప్రాజెక్టుగా మార్చినట్లు తెలంగాణ చెబుతోంది. కానీ, దానిని కొత్త ప్రాజెక్టుగానే పరిగణించాలి. కాళేశ్వరంతోపాటు సీతారామ వంటి ప్రాజెక్టులతో ఏపీలోని పోలవరం, ధవళేశ్వరం వంటి ప్రాజెక్టులపై ప్రభావం పడనుంది. వీటిపై తొలుత అపెక్స్‌ కౌన్సిల్‌లో చర్చించాలని కోరాం. కానీ, ప్రాజెక్టులను తెలంగాణ నిర్మిస్తూనే ఉంది. వీటి ద్వారా సుమారు 450 టీఎంసీల గోదావరి నీటిని మళ్లిస్తోంది. అలాగే, కృష్ణా బేసిన్‌లో 180 టీఎంసీలకు సంబంధించి కొత్త ప్రాజెక్టులను చేపట్టింది. ఈ విషయాలను దృష్టిలో ఉంచుకుని కాళేశ్వరం ప్రాజెక్టుకు జాతీయ హోదా ప్రకటించే విషయాన్ని పరిగణనలోకి తీసుకోవద్దు.</b>
      </p>
    </article>
  </body>
</html>