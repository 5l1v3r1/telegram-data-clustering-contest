<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/u-parlamenti-rozpovili-yak-borotimutsya-z-prodazhem-grup-invalidnosti-639726.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T06:00:04+00:00"/>
    <meta property="og:title" content="У парламенті розповіли, як боротимуться з продажем груп інвалідності"/>
    <meta property="og:description" content="В Україні скасують групи інвалідності, але чи зникне корупція у цій сфері?"/>
  </head>
  <body>
    <article>
      <h1>У парламенті розповіли, як боротимуться з продажем груп інвалідності</h1>
      <address>
        <time datetime="2019-11-16T06:00:04+00:00">16 Nov 2019, 06:00</time>
      </address>
      <h4>В Україні скасують групи інвалідності, але чи зникне корупція у цій сфері?</h4>
      <p>Голова Комітету Верховної Ради з питань соціальної політики та захисту прав ветеранів Галина Третьякова <a href="https://glavcom.ua/interviews/v-ukrajini-skasuyut-grupi-invalidnosti-shcho-zadumala-vlada-639425.html">в інтерв’ю «Главкому»</a> розповіла, як влада буде боротися з корупцією у сфері призначення груп інвалідності.</p>
      <p>За словами Третьякової, раз на два роки, чи в якийсь інший інтервал проводитиметься анкетування людини, яка має фізичні вади. «Матимуть право приймати це анкетування лише сертифіковані лікарі, які нестимуть особисту і професійну відповідальність за те, що встановили той чи інший рівень втрати працездатності для людини. Ось це і буде основний запобіжник», - вважає голова парламентського комітету.</p>
      <p>При цьому Третьякова не обіцяє викорінити всю корупцію.</p>
      <p>«Реформа, яку ми провадимо не означає, що ми викорінимо усю корупцію, вона має зменшитися. Говоримо про запобіжники, які її зменшуватимуть. Матимемо реєстр, у якому будуть прізвища лікарів, кожен з яких нестиме індивідуальну відповідальність», - пояснює депутатка.</p>
      <p>Водночас, Третьякова наголошує, що держава повинна робити все, «аби людину повертати до повноцінного життя, а не відкуповуватися від неї тільки грошима».</p>
      <p>«Наша реформа відбувається паралельно з реформою медичної галузі. Півтора місяця тому ми звернулися до уряду з проханням, щоби до оптової закупівлі активних реабілітаційних послуг була залучена Національна служба здоров’я, щоби ми для людей з інвалідністю, закуповували такі послуги, і вони їх отримували там, де потребують. На виході хотіли би мати зменшення відсотку людей з обмеженою функціональністю», - говорить голова парламентського комітету.</p>
      <p>Як повідомлялося, Кабмін взяв до уваги рекомендації Всесвітньої організації охорони здоровʼя і планує стосовно людей з інвалідністю будувати соціальну політику та виплати держави не за групами, як це було раніше, а за розрахунком відсотка втрати працездатності. Загалом в Україні сьогодні близько 2,6 млн осіб  з інвалідністю.</p>
      <blockquote><b>Більше читайте:<br/></b><br/>   •  <a href="https://glavcom.ua/interviews/v-ukrajini-skasuyut-grupi-invalidnosti-shcho-zadumala-vlada-639425.html"><b>В Україні скасують групи інвалідності. Що задумала влада?</b></a></blockquote>
      <related>
        <a href="https://glavcom.ua/economics/finances/pracevlashtuvannya-invalidiv-slugi-narodu-hochut-zminiti-zakonodavstvo-639483.html"/>
        <a href="https://glavcom.ua/country/health/shche-odna-reforma-golova-parlamentskogo-komitetu-poyasnila-do-chogo-gotuvatisya-ukrajincyam-z-invalidnistyu-639480.html"/>
        <a href="https://glavcom.ua/columns/o_tyagnybok/na-ukrajinciv-ochikuje-tipoviy-oligarhichniy-byudzhet-tipovoji-oligarhichnoji-vladi-639391.html"/>
      </related>
    </article>
  </body>
</html>