<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-in-uttar-pradesh-farmers-create-chaos-in-trans-ganges-city-of-unnao-broke-jcb-and-administration-car-2851924.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T06:04:22+00:00"/>
    <meta property="og:title" content="उत्तर प्रदेश: ट्रांस गंगा सिटी में किसानों का हंगामा, तोड़ दी जेसीबी और प्रशासन की गाड़ी"/>
    <meta property="og:description" content="शनिवार की सुबह ट्रांस गंगा सिटी पर कब्जा लेने पहुंची प्रशासन और पुलिस की टीम से किसान भिड़ गए। पुलिस को धक्का देते हुए आगे बढ़े किसानों ने जेसीबी मशीन और प्रशासनिक अफसर की कार तोड़ दी और जमकर हंगामा..."/>
  </head>
  <body>
    <article>
      <h1>उत्तर प्रदेश: ट्रांस गंगा सिटी में किसानों का हंगामा, तोड़ दी जेसीबी और प्रशासन की गाड़ी</h1>
      <address><time datetime="2019-11-16T06:04:22+00:00">16 Nov 2019, 06:04</time> by <a rel="author">हिंदुस्तान टीम।,शुक्लागंज उन्नाव।</a></address>
      <p>शनिवार की सुबह ट्रांस गंगा सिटी पर कब्जा लेने पहुंची प्रशासन और पुलिस की टीम से किसान भिड़ गए। पुलिस को धक्का देते हुए आगे बढ़े किसानों ने जेसीबी मशीन और प्रशासनिक अफसर की कार तोड़ दी और जमकर हंगामा किया। करीब ढाई साल से ट्रांस गंगा सिटी के मुआवजे की मांग को लेकर किसान धरना प्रदर्शन कर रहे हैं। किसानों का आरोप है कि उनको न तो उचित मुआवजा दिया गया और ना ही पुनर्वास की व्यवस्था की गई। वह सरकार से मांग कर रहे हैं कि उनके भूमि का मौजूदा समय के अनुसार मुआवजा दिया जाए तथा पुनर्वास समेत किसानों के लिए ट्रांस गंगा सिटी में बेहतर सुविधा दी जाए। इस ढाई वर्ष के दौरान करीब एक दर्जन बाद किसानों और पुलिस के बीच झड़प हो चुकी है। </p>
      <h3>Read Also: <a href="https://www.livehindustan.com/uttar-pradesh/story-ansal-api-case-alleged-audio-tape-of-minister-swati-singh-threatening-lucknow-cantt-co-gone-viral-2851913.html">अंसल प्रकरण: ऑडियो टेप मामले में सीएम योगी ने स्वाति सिंह को किया तलब</a></h3>
      <p>कुछ दिन पहले सूबे के ने जिला प्रशासन को आदेश दिया था कि ट्रांस गंगा सिटी का निर्माण कराया जाए ताकि विकास को नया आयाम मिल सके। जिसके मद्देनजर शनिवार को प्रशासन और पुलिस की टीम ट्रांस गंगा सिटी पहुंचकर जेसीबी से सड़क का कार्य करने लगी। इसी दौरान सैकड़ों की संख्या में ग्रामीण लाठी डंडा लिए वहां पहुंच गए। प्रशासन के सामने जमकर उपद्रव किया और नारेबाजी की। महिलाओं और पुरुषों ने प्रशासन से मांग की है कि पहले उनकी मांगों को पूरा किया जाए फिर यहां पर कार्य किया जाए। किसानों की संख्या देख पुलिस पीएसी पीछे हट गई। फिलहाल किसानों ने काम रोक दिया है और अपनी जिद पर अड़े हैं।</p>
      <p>
        <b>Read Also: <a href="https://www.livehindustan.com/uttar-pradesh/lucknow/story-the-worlds-longest-ganga-express-going-to-be-built-in-up-will-pass-through-these-districts-2851917.html">उत्तर प्रदेश में बनने जा रहा दुनिया का सबसे लंबा 'EX-Way', इन जिलों से गुजरेगा</a></b>
      </p>
      <p><b>किसानों को दिया जा चुका है मुआवजा: डीएम</b><br/>जिलाधिकारी देवेंद्र पांडेय का कहना है कि किसानों का जो मुआवजा था उसे दिया जा चुका है। एक नहीं दो बार उनको मुआवजा दिया गया है। उसके बाद भी किसान अपनी जिद पर अड़े हैं। प्रशासन के पास उनका कोई बकाया नहीं है। इसको लेकर शासन स्तर पर कई बार बातचीत हो चुकी है लेकिन किसान मानने को तैयार नहीं है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>