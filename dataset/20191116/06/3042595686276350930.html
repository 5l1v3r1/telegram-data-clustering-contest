<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frisoren-ali-klipper-hjemlose-gratis-for-jul/71820072"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T06:24:51+00:00"/>
    <meta property="og:title" content="Frisøren Ali klipper hjemløse gratis før jul"/>
    <meta property="og:description" content="Frisøren Ali Zaki (29) vil at alle skal føle seg litt bedre i desember."/>
  </head>
  <body>
    <article>
      <h1>Frisøren Ali klipper hjemløse gratis før jul</h1>
      <h2>Frisøren Ali Zaki (29) vil at alle skal føle seg litt bedre i desember.</h2>
      <address><time datetime="2019-11-16T06:24:51+00:00">16 Nov 2019, 06:24</time> by <a rel="author">Trine Høklie Jonassen</a></address>
      <p>- Det er snart jul, og selv om de alle fleste gleder seg, er det mange som ikke har det sånn. Jeg vil at alle skal være med i desember, sier frisøren Ali Zaki.</p>
      <p>29-åringen driver sin egen salong i Malmö, og har de siste åra tilbudt gratis hårklipp som en del av sin juletradisjon.</p>
      <figure>
        <img src="https://dbstatic.no/71820111.jpg?imageId=71820111&amp;x=8.5470085470085&amp;y=5.982905982906&amp;cropw=91.452991452991&amp;croph=55.34188034188&amp;width=321&amp;height=260"/>
        <figcaption><b>GIR:</b> For ett år siden startet han barbershopen Kingsman i Malmö. Foto: privat Vis mer</figcaption>
      </figure>
      <p>- En hårklipp gjør noe med deg. Man føler seg fresh, finere og mer verdt.</p>
      <p>Etter at han la ut melding om tilbudet på Facebook skrev blant andre Aftonbladet om gesten.</p>
      <p>Slik skriver<a href="https://www.facebook.com/585006978641603/photos/a.594012801074354/714326409042992/?type=3&amp;theater"> Ali i sitt innlegg på Facebook</a>:</p>
      <p>Kära människor, jag heter Ali och jag äger en barbershop i Malmö, jag tänkte på det snart jul och vi ska fira det med vår familj och närmaste vänner, men det är en sak som är viktig och det är hemlöst som inte har något så de kan också vara glada som oss och känna sig som andra. !! Jag bestämde mig för att klippa alla hemlösa i Malmö så att de kan vara glada för jul, vi är människor så vi måste tänka på dem hemlösa och hjälpa dem om vi har möjlighet, så för alla som ser mitt inlägg är trevligt att kontakta mig om du känner någon som vet något om hemlös tack.”</p>
      <h3>Går ikke til frisør</h3>
      <figure>
        <img src="https://dbstatic.no/71820109.jpg?imageId=71820109&amp;width=1024&amp;height=615"/>
        <figcaption><b>JULETRADISJON:</b> Frisøren Ali Zaki klipper de hjemløses hår i Malmö gratis før jul. Mannen i stolen er for ordens skyld ikke hjemløs, men en betalende kunde. Foto: privat Vis mer</figcaption>
      </figure>
      <p>Mange av de hjemløse kundene til Zaki har ikke klippet seg på flere år. Når han vasker håret deres og sørger for å gi dem en ordentlig runde med saksen, kommer reaksjonene.</p>
      <p>
        <b>- Jeg tar både hår og skjegg. Noen begynner å gråte når de ser seg i speilet etterpå, mens andre smiler av glede. Reaksjonene deres forteller hvor stor pris de setter på å bli stelt med.</b>
      </p>
      <p>For ett år siden startet han barbershopen Kingsman i Malmö.<br/>Før det studerte og bodde han i København, og det var der han bestemte seg for å gi noe tilbake til samfunnet. Kjærligheten til hans svenske samboer fikk ham til å flytte til Sverige.</p>
      <h3>Ønsker å hjelpe</h3>
      <p>- De hjemløse har lite penger, og kanskje heller ingen familie. Jeg ønsker å hjelpe dem med det jeg kan, slik at de også føler seg klare til jul sånn som oss andre.</p>
      <p>
        <b>Tidligere år har han kjørt rundt og oppsøkt de hjemløse der de er. Nå er planen å stå her i salongen hver søndag fram til jul, klar med saksen i hånda.</b>
      </p>
      <p>Han har vært i kontakt med Stadsmissionen, som skal ha videreformidlet gesten hans til de hjemløse. De er i kontakt med rundt 30-50 av dem hver dag. Forrige søndag kom ingen innom salongen.</p>
      <p>- Om ingen kommer nå på søndag drar jeg til dem. Jeg har avtalt med Stadsmissionen at jeg kan komme til dit og klippe der. Det løser seg.</p>
    </article>
  </body>
</html>