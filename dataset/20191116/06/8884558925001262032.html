<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/pri-kjudrovih-je-bilo-orozje-varno-skrito"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Pri Kjudrovih je bilo orožje varno skrito"/>
    <meta property="og:description" content="Na pročelju stanovanjske hiše Kjudrovih v Dutovljah so včeraj svečano odkrili spominsko obeležje, ki priča, da so tu pred osamosvojitveno vojno hranili orožje in strelivo tedanje milice."/>
  </head>
  <body>
    <article>
      <h1>Pri Kjudrovih je bilo orožje varno skrito</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Marica Uršič Zupan</a></address>
      <p>
        <b>Na pročelju stanovanjske hiše Kjudrovih v Dutovljah so včeraj svečano odkrili spominsko obeležje, ki priča, da so tu pred osamosvojitveno vojno hranili orožje in strelivo tedanje milice.</b>
      </p>
      <figure>
        <img src="https://static.primorske.si/foto/highres/srednja/719980_264-kjuder-dutovlje_-8-pok.jpg"/>
        <figcaption>Spominsko obeležje pod hišno številko sta v navzočnosti mnogih visokih predstavnikov policije in policijskega veteranskega društva odkrila Fabio Steffe in Branko Kjuder. Foto: Marica Uršič Zupan</figcaption>
      </figure>
      <p><b>DUTOVLJE</b> &gt; Pred osamosvojitveno vojno junija leta 1991 so jugoslovanske oblasti večkrat zahtevale, naj Teritorialna obramba (TO) preda orožje Jugoslovanski armadi. Mnogo poveljnikov in občin se je temu uprlo, kot odziv na te zahteve je 17. maja 1990 nastala tudi Manevrska struktura Narodne zaščite. 17. maj je postal “dan zavrnitve ukaza o oddaji orožja iz skladišč TO, s čimer je bila preprečena njena popolna razorožitev, ustvarjeni pa materialni pogoji za kasnejšo uspešno vojaško ubranitev pred vojaško agresijo JLA.</p>
      <p>Sočasno je takrat obstajala tudi velika nevarnost, da bodo zvezni organi za notranje zadeve in JLA poskušali razorožiti tudi slovensko milico, ki je hranila orožje za morebitno protiteroristično delovanje, za delovanje v vojni ter orožje za celotno rezervno sestavo in pripadnike narodne zaščite, je na včerajšnji svečanosti poudaril <b>Fabio Steffe</b>, predsednik Policijskega veteranskega društva Sever za Primorsko in Notranjsko. Zato so sklenili takratni republiški organi za notranje zadeve preseliti na tajne lokacije tudi to orožje, kot je to pred njimi že storila TO. Odločitev, kako to izvesti, je bila prepuščena predvsem milici. Takratni komandir Policijske postaje Sežana <b>Boris Gradič</b> in njegov namestnik <b>Bogdan Gojkovič</b> sta se o tem posvetovala z vodjem policijskega okoliša <b>Brankom Kjudrom</b>, ki je za tajno hrambo orožja najprej predlagal dva prijatelja v Dutovljah, po posvetu z ženo <b>Sonjo Kjuder</b> pa je za skrivanje orožja odstopil kar domačo drvarnico. Vanjo so skrili več kot deset zabojnikov z avtomatskimi in polavtomatskimi puškami ter strelivom zanje, vse skupaj zakrili z drvmi, hišo in okolico pa je čuval še domači pes. “To je bil čas, ko se ni razmišljalo o nevarnosti, to je bilo nepozabno, hrabro dejanje,” je še dejal Steffe.</p>
      <p>Z navzočnostjo so odkritje spominskega obeležja na hiši Kjudrovih počastili tudi direktor Policijske uprave Koper <b>Igor Ciperle</b>, vodja sektorja uniformirane policije PU Koper <b>Tomaž Čehovin</b>, komandir Policijske postaje Sežana <b>Jožef Muhič</b> in sežanski župan <b>David Škabar</b>. S kulturnim programom pa so ga oplemenitili Kvintet orkestra slovenske policije in učenci osnovne šole Dutovlje.</p>
      <figure>
        <img src="https://static.primorske.si/foto/lowres/srednja/719980_264-kjuder-dutovlje_-9-.jpg"/>
      </figure>
      <figure>
        <img src="https://static.primorske.si/foto/highres/srednja/719980_264-kjuder-dutovlje_-10-.jpg"/>
        <figcaption>Foto: Marica Uršič Zupan</figcaption>
      </figure>
    </article>
  </body>
</html>