<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/arte-per-la-pace-adesione-della-galleria-lucio-barbera.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T06:50:31+00:00"/>
    <meta property="og:title" content="Arte per la Pace, adesione della Galleria “Lucio Barbera”"/>
    <meta property="og:description" content="La Galleria d’Arte Moderna e Contemporanea &quot;Lucio Barbera” ha aderito al progetto educativo e sociale “Arte per la Pace” promosso da &quot;Peace Run&quot;"/>
  </head>
  <body>
    <article>
      <h1>Arte per la Pace, adesione della Galleria “Lucio Barbera”</h1>
      <address><time datetime="2019-11-16T06:50:31+00:00">16 Nov 2019, 06:50</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>La Galleria d’Arte Moderna e Contemporanea “Lucio Barbera” ha aderito al progetto educativo e sociale “Arte per la  Pace”. A promuoverlo l’organizzazione internazionale “Peace Run”, nell’ambito della settimana multiculturale di iniziative di pace. Settimana che ha preso avvio a Palermo l’8 novembre scorso e che si concluderà oggi, 16 novembre.</p>
      <h4>Esposizione di 250 opere originali di Sri Chinmoy</h4>
      <p>La “Peace Run” è un evento sportivo non competitivo che ogni anno coinvolge più di 100 nazioni. Quest’anno giunge a Palermo insieme con la mostra “Paintings for World Peace and Harmony”, allestita a Palazzo Sant’Elia con l’esposizione di circa 250 opere originali di Sri Chinmoy.<br/>Il progetto ha coinvolto le scuole, i musei e le gallerie d’arte di tutta la Sicilia nella promozione di una cultura della pace attraverso l’Arte. Ha inoltre previsto la realizzazione di una Tela per la Pace lunga 150 metri, cui hanno contribuito i ragazzi delle scuole elementari e medie dell’isola, una per ogni provincia. Hanno aderito anche i Musei Gam e Riso di Palermo, Castello Ursino di Catania e la Galleria d’Arte Moderna e Contemporanea “Lucio Barbera” di Messina.</p>
      <h4>Supporto del Liceo “Basile” e dell’Istituto “Pascoli-Crispi”</h4>
      <p>La Città Metropolitana di Messina, attraverso la Galleria d’Arte “Lucio Barbera”, partecipa all’iniziativa con il supporto del Liceo Artistico “ Basile” e dell’Istituto Comprensivo “Pascoli-Crispi”. Gli alunni delle scuole elementari e medie, guidati dalla prof.ssa di Arte Grazia La Motta, hanno disegnato e colorato 10 metri di tela bianca. Hanno così dato sfogo alla loro creatività e fantasia, inserendo anche simboli di pace e solidarietà.</p>
      <p>La Tela realizzata dagli alunni messinesi, unita alle altre provenienti dalle altre province, sfilerà il 16 novembre in un lungo corteo costituito dai ragazzi delle scuole per le vie di Palermo. Rimarrà come segno tangibile in cui ciascun alunno è divenuto artista-costruttore di Pace e ha dato il proprio piccolo contributo al difficile e tortuoso cammino per la pace nel mondo.</p>
      <h3>Articoli correlati</h3>
    </article>
  </body>
</html>