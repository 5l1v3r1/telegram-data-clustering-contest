<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/chlapik-rozhodl-o-vyhre-ottawy-krejci-asistoval-u-vitezne-branky/1821730?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T06:35:00+00:00"/>
    <meta property="og:title" content="Chlapík rozhodl o výhře Ottawy, Krejčí asistoval u vítězné branky"/>
    <meta property="og:description" content="New York - Útočník Filip Chlapík vstřelil v pátečním utkání NHL vítězný gól Ottawy, která porazila Philadelphii 2:1, a byl zvolen druhou hvězdou zápasu. David Krejčí asistoval u rozdílové trefy Bostonu, který zvítězil na ledě Toronta 4:2. Jeho spoluhráč David Pastrňák nebodoval ve třetím z posledních čtyř zápasů."/>
  </head>
  <body>
    <article>
      <h1>Chlapík rozhodl o výhře Ottawy, Krejčí asistoval u vítězné branky</h1>
      <address><time datetime="2019-11-16T06:35:00+00:00">16 Nov 2019, 06:35</time> by <a rel="author" href="http://www.ctk.cz/" target="_blank">ČTK</a></address>
      <p>New York - Útočník Filip Chlapík vstřelil v pátečním utkání NHL vítězný gól Ottawy, která porazila Philadelphii 2:1, a byl zvolen druhou hvězdou zápasu. David Krejčí asistoval u rozdílové trefy Bostonu, který zvítězil na ledě Toronta 4:2. Jeho spoluhráč David Pastrňák nebodoval ve třetím z posledních čtyř zápasů.</p>
      <slideshow>
        <figure>
          <img src="https://i3.cn.cz/6/1573895902_P201911160189301.jpg"/>
        </figure>
        <figure>
          <img src="https://i3.cn.cz/6/1573895770_P201911160188301.jpg"/>
        </figure>
        <figure>
          <img src="https://i3.cn.cz/6/1573895723_P201911160188001.jpg"/>
        </figure>
        <figure>
          <img src="https://i3.cn.cz/6/1573895648_P201911160187401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3340">Fotogalerie: Hokejová NHL 2019/20</a>
        </figcaption>
      </slideshow>
      <p>Philadelphii patřil úvod zápasu a ujala se ve třetí minutě vedení gólem Tylera Pitlicka. Ottawa otočila stav v druhé třetině. Tyler Ennis vyrovnal v přesilové hře střelou z pravého kruhu mezi betony Cartera Harta a z podobného místa se prosadil i Chlapík, který zamířil nad lapačku. Český útočník nastupuje ve čtvrté formaci, přesto bodoval ve čtvrtém z posledních pěti zápasů (2+2).</p>
      <p>Chlapíka ve "hvězdném" hodnocení předčil pouze gólman Anders Nilsson, který kryl 26 střel. "Flyers nás v úvodních minutách zatlačili, od inkasovaného gólu jsme ale převzali iniciativu. Lépe jsme bruslili a víc se sráželi, proto jsme zápas otočili," řekl brankář. Ottawa od konce října, kdy povolala Chlapíka z farmy, vyhrála v šesti z osmi utkání a odlepila se ode dna NHL.</p>
      <p>Jakub Voráček neskrýval zklamání z prohry Philadelphie, která v předchozích sedmi zápasech bodovala. "Dobře bruslili. Byl jich plný led a napadali nás v plné rychlosti. Byli jsme trochu pomalí, proto jsme prohráli, i když si myslím, že máme lepší tým. Nic proti Ottawě, odehrála dobrý zápas, ale měli bychom taková utkání vyhrávat," podotkl český útočník.</p>
      <p>Duel rozhodly i speciální formace. Philadelphia inkasovala vyrovnávací gól v oslabení a v závěru utkání promarnila čtyřminutovou přesilovou hru. "Měli jsme ji proměnit, zvláště v situaci, kdy jsme prohrávali. Nesehráli jsme ji špatně, měli jsme tam dobré akce, jen jsme je nezakončili gólem," doplnil Voráček.</p>
      <p>Boston ztratil vedení 1:0 a 2:1, ale na gól z 46. minuty už Toronto nenašlo odpověď. Vítěznou akci rozjel Krejčí, který přihrál na modrou čáru Charliemu McAvoyovi a jel před branku, kde na sebe navázal bránící hráče. Jeho spoluhráč se mezitím dostal s pukem až za branku, odkud přihrál mezi kruhy Bradu Marchandovi, který nadvakrát překonal Frederika Andersena. První výhru Bostonu po čtyřech porážkách pojistil při hře bez brankáře Zdeno Chára.</p>
      <p>Trenér Bostonu Bruce Cassidy přiznal, že o přestávce trochu domlouval hráčům elitního útoku Pastrňákovi, Bergeronovi a Marchandovi, který ve třetí třetině dal góly na 2:1 a 3:2. "Někdy šlapou, jak mají, jindy akce trochu překombinují. Chtěl jsem jen, aby se zkoncentrovali a aby se proti nim těžko hrálo. Položil jsem hráčům vyzývavou otázku, zda už nejsou unavení z porážek a zda budou hrát, jak by měli. A myslím, že odpověděli velmi dobře," řekl kouč.</p>
      <p>Washington doma podlehl Montrealu 2:5. Vedoucí tým NHL vyšel bodově naprázdno po měsíci a utkání ztratil ve druhé třetině, kdy kanadský klub zlomil v rozmezí 27. až 35. minuty čtyřmi góly bezbrankový stav. Hlavním strůjcem výhry hostů se stal slovenský útočník Tomáš Tatar, který vstřelil gól a na tři přihrál.</p>
      <p>Gólové smršti Montrealu předcházel nekompromisní zákrok Alexandra Ovečkina, který poslal Jonathana Drouina při kličce tvrdě k ledu. "Tohle nás probudilo. Jo (Drouin) schytal za tým ránu, vrátil se a je zdravý. To je nejdůležitější," uvedl Phillip Danault, který otevřel skóre a přidal ještě dvě asistence. "Hokej není balet. Neviděl mě, střet byl čistý. Po něm jsme ale v dalších střídáních udělali hodně chyb a využili je. Nebyla to naše nejlepší třetina, nehráli jsme vůbec svoji hru," dodal Ovečkin.</p>
      <p>Pittsburgh prohrál 1:2 na ledě New Jersey v prvním utkání bez kapitána Sidneyho Crosbyho, který v týdnu podstoupil operaci kýly a bude týmu scházet minimálně šest týdnů. "Kluci bojovali, hráli chytře. Jenom jsme neproměňovali šance," řekl trenér Penguins Mike Sullivan. Jeho svěřenci přestříleli soupeře 39:21, ale velkou překážkou jim byl brankář Mackenzie Blackwood. Překonal ho jen Jack Johnson, který v 48. minutě snížil na rozdíl jedné branky.</p>
      <h3>Výsledky NHL:</h3>
      <h4>Toronto - Boston 2:4 (0:1, 1:0, 1:3)</h4>
      <p>Branky: 30. Matthews, 44. Kapanen - 41. a 46. Marchand (na druhou <b>Krejčí</b>), 14. Coyle, 59. Chára. Střely na branku: 31:34. Diváci: 19.434. <b>Hvězdy zápasu:</b> 1. Marchand (Boston). </p>
      <h4>New Jersey - Pittsburgh 2:1 (1:0, 1:0, 0:1)</h4>
      <p>Branky: 7. Zajac, 40. Coleman - 48. J. Johnson. Střely na branku: 21:39. Diváci: 16.514. <b>Hvězdy zápasu:</b> 1. Blackwood, 2. Zajac, 3. Coleman (všichni New Jersey). </p>
      <h4>Washington - Montreal 2:5 (0:0, 0:4, 2:1)</h4>
      <p>Branky: 46. Ovečkin, 56. Kuzněcov - 27. Danault, 30. S. Weber, 32. Weal, 35. Suzuki, 58. Tatar. Střely na branku: 28:40. Diváci: 18.573. <b>Hvězdy zápasu:</b> 1. Danault, 2. Tatar (oba Montreal), 3. Ovečkin (Washington). </p>
      <h4>Columbus - St. Louis 3:2 v prodl. (1:1, 0:1, 1:0 - 1:0)</h4>
      <p>Branky: 10. Gavrikov, 43. Dubois, 64. Werenski - 20. MacEachern, 30. B. Schenn. Střely na branku: 39:27. Diváci: 18.505. <b>Hvězdy zápasu:</b> 1. Dubois, 2. Werenski, 3. Korpisalo (všichni Columbus). </p>
      <h4>Ottawa - Philadelphia 2:1 (0:1, 2:0, 0:0)</h4>
      <p>Branky: 34. Ennis, <b>38. Chlapík</b> - 3. Pitlick. Střely na branku: 19:27. Diváci: 10.664. <b>Hvězdy zápasu:</b> 1. Nilsson, <b>2. Chlapík</b> (oba Ottawa), 3. Pitlick (Philadelphia).</p>
      <h3>Tabulky NHL:</h3>
      <h4>Východní konference:</h4>
      <h4>Atlantická divize:</h4>
      <ul>
        <li>1. | Boston | 19 | 12 | 4 | 3 | 68:50 | 28</li>
        <li>2. | Montreal | 19 | 11 | 3 | 5 | 69:58 | 25</li>
        <li>3. | Florida | 19 | 9 | 5 | 5 | 70:71 | 23</li>
        <li>4. | Toronto | 21 | 9 | 4 | 8 | 70:71 | 22</li>
        <li>5. | Buffalo | 18 | 9 | 3 | 6 | 54:53 | 21</li>
        <li>6. | Tampa Bay | 16 | 9 | 2 | 5 | 61:55 | 20</li>
        <li>7. | Ottawa | 19 | 8 | 1 | 10 | 53:62 | 17</li>
        <li>8. | Detroit | 21 | 7 | 2 | 12 | 48:78 | 16</li>
      </ul>
      <h4>Metropolitní divize:</h4>
      <ul>
        <li>1. | Washington | 21 | 14 | 4 | 3 | 81:65 | 32</li>
        <li>2. | NY Islanders | 17 | 13 | 1 | 3 | 54:39 | 27</li>
        <li>3. | Carolina | 19 | 11 | 1 | 7 | 66:56 | 23</li>
        <li>4. | Philadelphia | 19 | 10 | 3 | 6 | 58:56 | 23</li>
        <li>5. | Pittsburgh | 19 | 10 | 2 | 7 | 61:49 | 22</li>
        <li>6. | NY Rangers | 17 | 8 | 2 | 7 | 57:62 | 18</li>
        <li>7. | Columbus | 19 | 7 | 4 | 8 | 45:63 | 18</li>
        <li>8. | New Jersey | 18 | 6 | 4 | 8 | 46:66 | 16</li>
      </ul>
      <h4>Západní konference:</h4>
      <h4>Centrální divize:</h4>
      <ul>
        <li>1. | St. Louis | 20 | 12 | 5 | 3 | 61:57 | 29</li>
        <li>2. | Colorado | 19 | 11 | 2 | 6 | 68:55 | 24</li>
        <li>3. | Winnipeg | 20 | 11 | 1 | 8 | 55:61 | 23</li>
        <li>4. | Dallas | 20 | 10 | 2 | 8 | 50:48 | 22</li>
        <li>5. | Nashville | 18 | 9 | 3 | 6 | 68:59 | 21</li>
        <li>6. | Chicago | 18 | 7 | 4 | 7 | 50:56 | 18</li>
        <li>7. | Minnesota | 19 | 7 | 1 | 11 | 50:65 | 15</li>
      </ul>
      <h4>Pacifická divize:</h4>
      <ul>
        <li>1. | Edmonton | 21 | 13 | 2 | 6 | 67:56 | 28</li>
        <li>2. | Arizona | 20 | 11 | 2 | 7 | 58:49 | 24</li>
        <li>3. | Vancouver | 20 | 10 | 3 | 7 | 65:54 | 23</li>
        <li>4. | Calgary | 21 | 10 | 3 | 8 | 60:61 | 23</li>
        <li>5. | Vegas | 20 | 9 | 3 | 8 | 59:61 | 21</li>
        <li>6. | Anaheim | 20 | 9 | 2 | 9 | 53:58 | 20</li>
        <li>7. | San Jose | 20 | 9 | 1 | 10 | 59:70 | 19</li>
        <li>8. | Los Angeles | 19 | 7 | 1 | 11 | 49:69 | 15</li>
      </ul>
    </article>
  </body>
</html>