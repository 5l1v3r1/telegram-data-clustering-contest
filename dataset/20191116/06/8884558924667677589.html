<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/se-je-poskus-ugrabitve-koncal-s-pretepom"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Se je poskus ugrabitve končal s pretepom?"/>
    <meta property="og:description" content="Prizori, ki so jih včeraj dopoldne opazovali Ankarančani, so precej spominjali na akcijske filme. Po nekaterih namigih naj bi se zgodil poskus ugrabitve, žrtev pa naj bi na tleh obležala hudo pretepena. Po klicu domačinov so v Ankaran prihiteli številni policisti in kriminalisti, pa tudi reševalno vozilo, s katerim so poškodovanega odpeljali v bolnišnico."/>
  </head>
  <body>
    <article>
      <h1>Se je poskus ugrabitve končal s pretepom?</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Sijan Pretnar</a></address>
      <p>
        <b>Prizori, ki so jih včeraj dopoldne opazovali Ankarančani, so precej spominjali na akcijske filme. Po nekaterih namigih naj bi se zgodil poskus ugrabitve, žrtev pa naj bi na tleh obležala hudo pretepena. Po klicu domačinov so v Ankaran prihiteli številni policisti in kriminalisti, pa tudi reševalno vozilo, s katerim so poškodovanega odpeljali v bolnišnico.</b>
      </p>
      <figure>
        <img src="https://static.primorske.si/foto/highres/kronika/719975_262-anka2-1.jpg"/>
        <figcaption>V bližini skladišča Mercatorjeve trgovine v Ankaranu in tamkajšnje lekarne so včeraj pretepli moškega. Policisti so storilca aretirali, reševalci pa so poškodovanega odpeljali v bolnišnico.  </figcaption>
      </figure>
      <p><b>ANKARAN</b> &gt; Na koprski policijski upravi so bili včeraj še zelo skopi z informacijami. Iz Ankarana so jih malo pred 11. uro obvestili o hujšem pretepu. <b>Anita Leskovec</b> je potrdila le, da obravnavajo sum kaznivega dejanja nasilništva. Pojasnila je, da je poškodovani moški slovenski državljan, kako hude poškodb je utrpel, pa včeraj še ni bilo uradno znano. Po neuradnih informacijah naj bi storilca 38-letnega moškega, doma menda iz notranjosti države, precej hudo poškodovala, tudi po glavi. Reševalci so ga oskrbeli in odpeljali v izolsko bolnišnico.</p>
      <p>Kmalu po prijavi dogajanja so policisti prijeli dva osumljena, Slovenca, prav tako doma iz Ljubljane oziroma notranjosti države, in 30-letnega državljana Črne gore. Kriminalisti in policisti so bili popoldne še sredi intenzivne kriminalistične preiskave, zato drugih podrobnosti niso razkrili. Več informacij o dogajanju bo znanih, ko bodo končali preiskovalna dejanja.</p>
      <p>Obračun se je zgodil v bližini ankaranske lekarne oziroma skladišča Mercatorjeve trgovine. Med domačini se je kmalu razširila informacija, da naj imel nekdo od vpletenih pri sebi pištolo. Tega na policijski upravi včeraj popoldne niso potrdili, po neuradnih podatkih pa naj bi bili nekateri od vpletenih menda res oboroženi. Po pripovedovanju očividcev naj bi imel pretepeni moški roke zvezane na hrbtu. Govorilo se je celo o poskusu ugrabitve oziroma odvzemu prostosti. Razlog za pretep včeraj še ni bil znan, vpleteni pa naj bi bili policiji sicer znani že od prej.</p>
      <figure>
        <img src="https://static.primorske.si/foto/highres/kronika/719975_262-ankaran-1.jpg"/>
      </figure>
    </article>
  </body>
</html>