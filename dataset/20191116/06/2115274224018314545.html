<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/fact-checking/come_funziona_impeachment_trump-6559524/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T06:41:00+00:00"/>
    <meta property="og:title" content="Come funziona l'impeachment che coinvolge Trump"/>
    <meta property="og:description" content="Quali sono le accuse nei confronti del presidente degli Stati Uniti e quali sono tutte le prossime tappe di questo percorso"/>
  </head>
  <body>
    <article>
      <h1>Come funziona l'impeachment che coinvolge Trump</h1>
      <h2>Quali sono le accuse nei confronti del presidente degli Stati Uniti e quali sono tutte le prossime tappe di questo percorso</h2>
      <address><time datetime="2019-11-16T06:41:00+00:00">16 Nov 2019, 06:41</time> by <a rel="author" href="https://www.agi.it/authors/pagella-politica/" target="_blank">Pagella Politica di Agi</a></address>
      <p>A distanza di due decenni negli Stati Uniti si torna a parlare di <i>impeachment </i>per un presidente in carica. Nel 1998 era toccato a Bill Clinton. Il democratico era stato il secondo presidente americano <a href="https://history.house.gov/Institution/Impeachment/Impeachment-List/">di sempre </a>ad essere ufficialmente giudicato (e poi assolto) per <i>impeachment</i>, dopo Andrew Johnson nel 1868. Ora potrebbe essere la volta di Donald Trump, anche se è ancora presto per dirlo.</p>
      <p>Ma che cos’è, perché se ne parla e come funziona? Andiamo a vedere i dettagli.</p>
      <h3>Che cos’è l’impeachment</h3>
      <p>L’<i>impeachment </i>è una sorta di messa in stato d’accusa da parte della Camera dei rappresentanti di un funzionario pubblico o di un membro del governo. È previsto e disciplinato esplicitamente dalla Costituzione americana. È appunto la sola Camera dei rappresentanti - uno dei due rami del Congresso statunitense - che ha il potere di procedere con l’<i>impeachment </i>(<a href="https://www.senate.gov/civics/constitution_item/constitution.htm#a1_sec2">art. 1, sez. 2, clausola 5</a>).</p>
      <p>È invece il solo Senato - l’altro ramo del Congresso - che può condannare per <i>impeachment</i> chi è stato messo in stato d’accusa da parte della Camera, con una maggioranza dei due terzi (<a href="https://www.senate.gov/civics/constitution_item/constitution.htm#a1_sec3">art. 1, sez. 3, clausole 6 e 7</a>).</p>
      <p>Se il presidente o il vicepresidente, processati per <i>impeachment</i>, sono condannati per determinati gravi reati devono essere rimossi dalla carica. Questi reati in particolare sono (<a href="https://www.senate.gov/civics/constitution_item/constitution.htm#a2_sec4">art. 2 sezione 4</a>) <b>tradimento</b> (<i>treason</i>), <b>corruzione</b> (<i>bribery</i>) o altri <b>gravi crimini e delitti </b>(<i>high Crimes and Misdemeanors</i>). La vaghezza di questa definizione lascia spazi di manovra a chi vuole avviare l’<i>impeachment</i>, ma allo stesso tempo rende più complesso capire se quanto fatto dall’accusato sia davvero motivo sufficiente per rimuoverlo dall’incarico.</p>
      <h3>Perché Trump è sotto impeachment</h3>
      <p>Il 24 settembre, la <i>speaker </i>della Camera statunitense <b>Nancy Pelosi</b> <a href="https://www.agi.it/estero/trump_impeachment-6240487/news/2019-09-24/">ha annunciato</a> l’avvio delle indagini per il possibile <i>impeachment </i>del presidente americano Donald Trump. Il motivo è il comportamento che Trump avrebbe tenuto nei confronti del presidente ucraino <b>Volodymyr Zelensky</b>, a cui nel corso di una telefonata del 25 luglio 2019 <a href="https://www.bbc.com/news/world-us-canada-49838433">sarebbe stato chiesto</a> – in cambio dello sblocco di 400 milioni di dollari in aiuto militari – di investigare sul figlio di <b>Joe Biden</b>, ex vicepresidente democratico e uno dei possibili sfidanti di Trump nelle prossime elezioni americane del 2020.</p>
      <p>Questa telefonata di Trump con Zelensky è venuta alla luce grazie, in particolare, a un <i>whistleblower</i>, una “gola profonda” all’interno dell’amministrazione di cui ancora non si conosce l’identità, se non che è un ex agente della Cia (successivamente si è aggiunto un secondo <i>whistleblower</i>). Ci sarebbe quindi stato un “ricatto”, o un <a href="https://www.politico.com/news/2019/11/05/sondland-reverses-himself-on-ukraine-quid-pro-quo-000318"><i>quid pro quo</i></a> – espressione latina riportata ossessivamente dai media americani in queste settimane – del presidente americano nei confronti del suo omologo ucraino.</p>
      <p>Nelle ultime settimane è emerso un quadro molto ricco e complesso in cui rientrano anche altri episodi che hanno a che fare con i rapporti tra Usa e Ucraina, come la rimozione dell’allora ambasciatrice in Ucraina Marie Yovanovitch, vari interessi intorno alla ricchezza energetica del Paese e l’esistenza di una sorta di “diplomazia parallela”, a fianco di quella ufficiale, in cui aveva un ruolo centrale l’avvocato personale del presidente, Rudy Giuliani.</p>
      <p>In breve, Trump è accusato di aver violato la Costituzione americana e di aver messo a repentaglio la sicurezza nazionale, sfruttando il ruolo di presidente per portare avanti gli interessi personali o del suo circolo ristretto. Se le accuse dovessero rivelarsi fondate, come abbiamo visto, il presidente potrebbe addirittura essere rimosso dalla carica.</p>
      <p>La Camera, dopo aver raccolto informazioni in audizioni di persone informate sui fatti (tra cui i sopra citati <i>whistleblower</i>), <a href="https://www.agi.it/estero/trump_impeachment_camera-6462684/news/2019-10-31/">ha dato il via libera</a> definitivo alla procedura di <i>impeachment </i>il 31 ottobre, approvando <a href="https://docs.house.gov/billsthisweek/20191028/BILLS-116-HRes660.pdf">una risoluzione</a> che fornisce in sostanza le regole per la prosecuzione delle indagini in una fase – maggiormente, ma non del tutto – aperta al pubblico.</p>
      <p>Vediamo quindi come funziona la procedura.</p>
      <h3>Come funziona l’impeachment</h3>
      <p>Donald Trump non è ancora formalmente in stato d’accusa: siamo in una fase di indagine. Finora <a href="https://www.theguardian.com/us-news/2019/oct/04/how-impeachment-works-trump-congress-house-senate">sono state</a> diverse le commissioni della Camera coinvolte nelle indagini (<i>Oversight, Ways and means, Intelligence, Judiciary, Foreign Affairs </i>e <i>Financial services</i>). Le stesse commissioni <a href="https://docs.house.gov/billsthisweek/20191028/BILLS-116-HRes660.pdf">potranno proseguire</a> con il proprio operato nelle prossime settimane.</p>
      <p>Con la risoluzione approvata il 31 ottobre la Camera ha però incaricato in particolare la commissione <i>Intelligence</i> di guidare le indagini e davanti a questa <a href="https://www.nytimes.com/2019/11/13/us/politics/impeachment-hearings.html">si è tenuta</a>, il 13 novembre, la prima audizione pubblica nel corso della procedura di <i>impeachment</i>. Terminate le indagini, toccherà poi alla commissione sulla Giustizia (<i>Judiciary</i>) stendere materialmente i capi d’accusa dell’<i>impeachment</i>, che verranno successivamente sottoposti al voto dell’Aula.</p>
      <p>Solo se la Camera approverà con maggioranza semplice questi capi, che conterranno i dettagli delle eventuali accuse che potrebbero essere contestate a Trump, il presidente verrà ufficialmente messo in stato di accusa. Fin a questo punto della procedura, i numeri sembrano favorevoli ai Democratici, che hanno la maggioranza <a href="http://clerk.house.gov/member_info/cong.aspx">alla Camera</a> e nelle varie commissioni.</p>
      <p>La decisione sulle accuse formalizzate dalla Camera, come anticipato, spetterà però al Senato, che le dovrà eventualmente approvare con una maggioranza dei due terzi. Qui i Repubblicani hanno la maggioranza dei membri (<a href="https://www.senate.gov/senators/index.htm">53 contro 47</a>) e, a meno che non emergano dalle indagini prove tali da rendere Trump politicamente indifendibile per il suo partito, è difficile che l’<i>impeachment </i>possa essere approvato.</p>
      <p>Se tuttavia venisse approvato, Trump verrebbe condannato al termine dell’<i>impeachment </i>e rimosso dall’incarico.</p>
      <h3>Conclusione</h3>
      <p>Al momento l’<i>impeachment </i>nei confronti di Donald Trump è appena all’inizio. La Camera ha concluso una fase a porte chiuse delle indagini e ha appena iniziato, davanti alla commissione <i>Intelligence</i>, con le audizioni pubbliche.</p>
      <p>Se le varie commissioni – in particolare quella <i>Judiciary – </i>formalizzeranno le accuse in una serie di capi d’accusa, e questi verranno approvati dall’Aula della Camera, la parola passerà al Senato.</p>
      <p>Qui i Repubblicani hanno la maggioranza e, anche considerato che per la condanna del presidente sono richiesti i due terzi dei voti, sembra difficile al momento che Trump venga rimosso dal proprio ufficio.</p>
      <p>
        <i>Se avete delle frasi o dei discorsi che volete sottoporre al nostro fact-checking,</i>
      </p>
      <p>
        <i>Scrivete a </i>
        <a href="mailto:dir@agi.it">
          <i>dir@agi.it</i>
        </a>
      </p>
    </article>
  </body>
</html>