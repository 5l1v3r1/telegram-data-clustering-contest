<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993926/iran%E2%80%99da-benzin-fiyatlar%C4%B1ndaki-zamm%C4%B1n-ard%C4%B1ndan-%C3%B6fke-h%C3%A2kim-1-%C3%B6l%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T06:30:00+00:00"/>
    <meta property="og:title" content="İran’da benzin fiyatlarındaki zammın ardından öfke hâkim: 1 ölü"/>
    <meta property="og:description" content="İran’da dün benzin fiyatlarına yüzde 50 zam getirilmesi ve önceden herhangi bir bilgilendirme yapılmadan kota sisteminin uygulanmaya başlanması vatandaşların öfkelenmesine neden oldu. Güvenlik güçleri, zammın ardından Tahran, Şiraz, Hürremşehr, Meşhe"/>
  </head>
  <body>
    <article>
      <h1>İran’da benzin fiyatlarındaki zammın ardından öfke hâkim: 1 ölü</h1>
      <address>
        <time datetime="2019-11-16T06:30:00+00:00">16 Nov 2019, 06:30</time>
      </address>
      <p>İran’da dün benzin fiyatlarına yüzde 50 zam getirilmesi ve önceden herhangi bir bilgilendirme yapılmadan kota sisteminin uygulanmaya başlanması vatandaşların öfkelenmesine neden oldu.<br/><br/>Güvenlik güçleri, zammın ardından Tahran, Şiraz, Hürremşehr, Meşhed, Abadan, Şeyban ve Sircan’ın da aralarında bulunduğu çok sayıda şehirlerde gösteriler düzenleyen vatandaşlara ateş açarak bir kişinin ölümüne neden oldu.<br/><br/>AP’nin haberine göre, İranlılar, uzun araba kuyrukları oluşturarak kararı protesto ederek saatlerce Tahran’ın dört bir yanındaki benzin istasyonları önlerinde bekledi. İran polisi ise, patlak vermesi beklenen herhangi bir gösteri ihtimaline karşı petrol istasyonları yakınlarında konuşlandı.<br/><br/>Tahran merkezindeki bir benzin istasyonu kuyruğunda bekleyenler, söz konusu kararı öğrendiklerinde çok şaşırdıklarını ve öfkelendiklerini dile getirdi. 33 yaşındaki Rıza, “Bundan haberim yoktu. Benzin almaya geldiğimde çalışan kişi bana fiyatların bugün yüzde 50 zamlandığını belirtti” dedi.<br/><br/>Bir hükümet çalışanı olan Muhsin Hudafirdiyan (43) ise hükümeti eleştirerek, “Yaptırımlara boyun eğiyoruz. Bu yüzden vatandaşların bütçesinden para çekmek istiyorlar çünkü devletin bütçe açığı var” dedi. Hudafirdiyan, yüksek benzin fiyatlarının aylık maaşları düşüreceğini, bunun da her şeyi etkileyeceğini belirtti.</p>
      <figure>
        <iframe data-src="https://twitter.com/aaa_iran/status/1195474181972021248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sosyal medya platformlarında bu kararı eleştirip bunun zaten kötü olan ekonomik şartları daha da ağırlaştıracağını belirten insanlar ise oldukça fazla.<br/><br/>İran Cumhurbaşkanı Hasan Ruhani ise ülkesinin son 10 yıldır en zor zamanlarını yaşadığını ifade etti. Ancak dün yapılan hükümet toplantısında zam kararıyla yaptırımları ilişkilendirmeyi reddeden Ruhani, bunun geçim sıkıntısı yaşayan birçok aileye yardımcı olacağını belirterek, “Kimse hükümetin ekonomik zorluklarla karşı karşıya olduğu için böyle bir karar aldığını düşünmemelidir. Hiçbir riyal, hazineye gitmeyecek” dedi.</p>
    </article>
  </body>
</html>