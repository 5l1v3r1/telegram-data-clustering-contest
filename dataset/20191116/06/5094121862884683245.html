<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/velka-nehoda-nemocnice-jsou-pripravene-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T06:12:00+00:00"/>
    <meta property="og:title" content="Hromadná nehoda? Nemocnice jsou připravené, ukázalo cvičení"/>
    <meta property="og:description" content="Traumacvičení připravují nemocnice v kraji na skutečné krizové situace. V říjnu a listopadu se uskutečnila v nemocnicích cvičení traumaplánu, která simulují třídění a ošetřování pacientů při hromadném neštěstí."/>
  </head>
  <body>
    <article>
      <h1>Hromadná nehoda? Nemocnice jsou připravené, ukázalo cvičení</h1>
      <address><time datetime="2019-11-16T06:12:00+00:00">16 Nov 2019, 06:12</time> by <a rel="author">Iveta Nádvorníková</a></address>
      <p>„Falešný“ traumaplán byl postupně aktivován ve Svitavské, Orlickoústecké a Litomyšlské nemocnici. V Pardubické a Chrudimské nemocnici se uskuteční cvičení ještě do konce roku. Do každé z nemocnic bylo postupně převezeno 15 až 20 „pacientů“.</p>
      <figure>
        <img src="https://g.denik.cz/19/47/roboticke-operace-zacnou-v-plzni-uz-pristi-rok-02_denik-150-3x2.jpg"/>
      </figure>
      <aside>
        <a href="https://www.denik.cz/zdravi/roboticke-operace-zacnou-v-plzni-uz-pristi-rok-20191115.html">Plzeňská nemocnice zahájí robotické operace. První proběhne již příští rok Přečíst článek ›</a>
      </aside>
      <p>„Traumacvičení pořádáme v nemocnicích pravidelně, většinou ve spolupráci se záchrannou službou. Cílem je osvěžit si nastavené postupy a odstranit nedostatky v procesu. Každé cvičení přinese nové podněty, se kterými dál pracujeme,“ uvedl bezpečnostní a krizový manažer nemocnic Josef Vamberský.</p>
      <h3>Mnoho zraněných</h3>
      <p>Hromadná neštěstí jako jsou dopravní nehody, přírodní katastrofy, epidemie a jiné havárie mohou nastat kdykoliv. Většinou mají společného jmenovatele, kterým je velký počet zraněných, kteří potřebují akutní lékařskou péči.</p>
      <p>Poté, co se k obětem neštěstí dostanou hasiči a záchranáři, kteří osoby vyprostí, ošetří a zajistí životní funkce, je potřeba je rychle přepravit do nemocnice. Ty jsou připraveny na nečekané události. V tu chvíli se režim nemocnice přepne a na řadu přichází scénář tzv. traumatologického plánu. „Jeho cílem je vytvoření zvláštního systému poskytování neodkladné a následné péče. Urychleně se zajistí dostatečné kapacity personálu, lůžek nebo zdravotnického materiálu včetně zásob krve,“ vysvětlila mluvčí nemocnic Kateřina Semrádová.</p>
      <h3>Vedoucí lékař</h3>
      <p>Cvičení v Litomyšlské nemocnici se zúčastnil i primář chirurgie Marek Serbák, který zastal funkci vedoucího lékaře třídění. „Mým úkolem bylo organizovat činnosti třídícího centra a koordinovat příjem pacientů. Třídit je a určovat, na jaké oddělení budou převezeni. V případě reálného spuštění traumaplánu bych sestavoval i operační týmy,“ řekl Serbák.</p>
      <figure>
        <img src="https://g.denik.cz/41/e4/cekarna-detske-pohotovosti-novomestske-nemocnice-ma-unikatni-vyzdobu-ted-je-na-rade-jihlava-a-06_denik-150-3x2.jpg"/>
      </figure>
      <aside>
        <a href="https://www.denik.cz/regiony/cekarna-detske-pohotovosti-novomestske-nemocnice-ma-unikatni-vyzdobu-20191114.html">Barevná džungle pro děti. Čekárna novoměstské nemocnice má unikátní výzdobu Přečíst článek ›</a>
      </aside>
    </article>
  </body>
</html>