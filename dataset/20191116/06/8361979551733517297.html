<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/dmitro-sholomko-direktor-google-v-ukrajini-shcho-vin-dumaye-pro-ukrajinu-novini-ukrajini-50053747.html"/>
    <meta property="og:site_name" content="НВ"/>
    <meta property="article:published_time" content="2019-11-16T06:10:00+00:00"/>
    <meta property="og:title" content="В Україні прийнято вважати, що головна людина в компанії вміє і може все — Дмитро Шоломко, Google"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>В Україні прийнято вважати, що головна людина в компанії вміє і може все — Дмитро Шоломко, Google</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-16T06:10:00+00:00">16 Nov 2019, 06:10</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Дмитро Шоломко — директор Google в Україні. Представництво американської корпорації працює в Україні з 2007 року, загалом у ньому працює 25 осіб. 43-річний Шоломко очолює представництво від самого початку його роботи</p>
      <p>
        <b>— Ваш найцікавіший або найнесподіваніший досвід взаємодії з держорганами?</b>
      </p>
      <p>— За роки роботи бувало, звичайно, різне. Але загалом у нас, в українського представництва Google, відносини з держорганами кращі, ніж у підрозділів компанії в інших країнах світу.</p>
      <p>У нас є працівник, який займається комунікаціями з держорганами, і, як мені здається, він почувається легше, аніж такі працівники в інших країнах.</p>
      <p>Україна в цьому сенсі країна досить гостинна для міжнародної компанії.</p>
      <aside>В українського представництва Google відносини з держорганами кращі, ніж у підрозділів компанії в інших країнах світу</aside>
      <p>
        <b>— Які правила, прийнятні в українському бізнес-середовищі, потрібно змінити?</b>
      </p>
      <p>— Для мене тут жодних сюрпризів немає. Але коли я розповідаю іноземним фахівцям, як ми тут працюємо, вони дуже дивуються. Наприклад, в Україні є таке очікування, що головна людина в компанії вміє і може все. Тому для мене досить проблематично, коли до мене приходять і просять розбанити акаунт, а я не знаю, де він лежить. Або проблеми на Google-картах, коли навіть бізнесмени приходять і просять: «Дімо, виправ помилку, будь ласка!» Крім того, вони самі впораються швидше, ніж я, ініціюючи всередині компанії процес перегляду точки на карті.</p>
      <p>У Google начальники не мають до всього прямого доступу, це безпечніше. І я з цим згоден.</p>
      <p>
        <b>— Ваші улюблені місця в Києві й Україні?</b>
      </p>
      <p>— Я корінний киянин. Люблю Оболонь, я там виріс. Це місто в місті. Люблю гуляти в центрі, в районі вулиць Гончара, Рейтарської, Стрілецької, Ярославів Вал. Там гарна енергетика. Приємно пройтися цими вулицями, коли машин небагато.</p>
      <p>Якщо говорити про країну, — наприклад, у межах великого проекту Google Україна Цифрова трансформація регіонів України ми їздили регіонами, спілкувалися з активістами та чиновниками. Розповідали, як користуватися нашими технологіями, щоб розвиватися, позначали об'єкти на Google-картах, створювали спеціальні сайти туристичної та соціальної спрямованості. І в межах цього проекту наша команда завжди намагалася подивитися щось цікаве в тому регіоні, де ми бували.</p>
      <p>І, знаєте, за роки програми ми були в таких місцях, які я не очікував побачити. Наприклад, Буцький каньйон у Черкаській області вразив мене своєю красою. Сподобалася Буша у Вінницькій області. Здивували Тунель кохання або Тараканівський форт на Рівненщині. Або справжня пустеля — Олешківські піски на Херсонщині. Такі місця вражають.</p>
      <p>Я взагалі Україну люблю.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>