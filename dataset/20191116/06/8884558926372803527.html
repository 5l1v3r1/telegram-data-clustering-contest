<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/morda-kljucna-zmaga"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Morda ključna zmaga"/>
    <meta property="og:description" content="Slovenska ženska košarkarska reprezentanca je kljub odsotnosti obeh nosilk igre pod košema uspešno začela kvalifikacije za evropsko prvenstvo 2021. Zmaga proti močni Grčiji ohranja nedotaknjene ambicije o tretjem zaporednem nastopu na eurobasketu. Jutri bo igrala v Bolgariji."/>
  </head>
  <body>
    <article>
      <h1>Morda ključna zmaga</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Sta, Rok Maver</a></address>
      <p>
        <b>Slovenska ženska košarkarska reprezentanca je kljub odsotnosti obeh nosilk igre pod košema uspešno začela kvalifikacije za evropsko prvenstvo 2021. Zmaga proti močni Grčiji ohranja nedotaknjene ambicije o tretjem zaporednem nastopu na eurobasketu. Jutri bo igrala v Bolgariji.</b>
      </p>
      <figure>
        <img src="https://static.primorske.si/foto/highres/sport/719966_oblak.jpg"/>
        <figcaption>Teja Oblak je k pomembni zmagi nad Grčijo prispevala 19 točk. Foto: Fiba</figcaption>
      </figure>
      <p><b>CELJE</b> &gt; Zmaga proti na papirju najmočnejši ekipi v skupini je dokaz, da so košarkarski strokovnjaki pred začetkom kvalifikacij Slovenijo upravičeno uvrstili med najbolj perspektivne ekipe v Evropi. Do dveh sila pomembnih točk, ki Sloveniji dajeta pravico razmišljanja o prvem mestu v skupini, so izbranke selektorja <b>Damirja Grgića </b>prišle brez dveh ključnih igralk in stebrov igre pod obročema, poškodovanih <b>Eve Lisec</b> in <b>Shante Evans</b>.</p>
      <p>Njuno odsotnost so nadomestile z borbenostjo in ekipnim duhom, bistveno pomembnejšo vlogo v igri pa je tokrat dobila tudi primorska krilna igralka <b>Tina Jakovina</b>. Ob njej in glavnih strelkah <b>Teji Oblak</b>, <b>Niki Barič</b> in <b>Zali Friškovec</b> je zablestela 20-letna <b>Teja Goršič</b>, ki igra na položaju centra v nemškem Hannovru. S svojimi 189 centimetri je visoke grške igralke izrinila izpod koša in je zelo verjetno odigrala svojo najboljšo tekmo v karieri. Goršičeva je v igro prvič prišla, ko je Grčija vodila s 25:21, do konca prvega dela igre pa je Sloveniji uspel delni izid 15:5. Prednost je v uvodnih minutah drugega polčasa povišala na 43:32, a prišle so črne minute, v katerih so gostje dosegle deset zaporednih točk in se približale na točko zaostanka. To je bil pravi trenutek za ponovni vstop Goršičeve in čas, ko se je razigrala še njena vrstnica Zala Friškovec. Grkinje so se tri minute pred koncem približale na 61:58, potem pa so domačo izbrano vrsto do zmage pripeljale izkušene igralke. Nika Barič je najprej zadela dva prosta meta, nato je štiri točke dosegla Teja Oblak, zadnji žebelj v krsto Grčije pa je zabila Tina Jakovina za 68:62 dobro minuto pred koncem.</p>
      <blockquote><b>Slovenija : Grčija 70:64<br/></b>Dvorana Gimnazije Celje Center gledalcev 1000, sodniki: Lucis (Latvija), Straube (Nemčija), Stan (Romunija); četrtine - Slovenija: Oblak 19 (3:2), Prezelj 7 (3:1), Goršič 6 (2:2), Barič 12 (7:5), Jakovina 12 (4:2), Friškovec 12, Trebec 2. Selektor: Damir Grgić. <br/>Grčija, najboljše strelke: Bosgana 6, Pavlopoulou 12 (2:2), Sotiriou 6 (2:2), Spanou 18 (3:4), Gemelos 13 (1:5). Osebne napake: Slovenija 22, Grčija 25; prosti meti: Slovenija 19:12, Grčija 13:8; trojke: Slovenija 21:8 (Friškovec 4, Jakovina 2, Oblak, Barič), Grčija 20:4; skok</blockquote>
      <p>Teja Oblak je bila z 19 točkami (6 podaj, 4 skoki) prva strelka tekme. Po 12 točk so dosegle Nika Barič (5 podaj), Zala Friškovec (trojke 6:4) in Tina Jakovina (7 skokov). “Težko je igrati, če veš, da ti manjkata dve ključni igralki, ki sta sicer na parketu po trideset minut. Dekleta so pokazala pravi značaj, predvsem pa so se izkazale naše mlade punce. V prvi vrsti Teja Goršič. Tudi Tina Jakovina in Maruša Seničar sta bili odlični, najizkušenejši, Baričeva in Oblakova, pa sta odigrali izjemno v najbolj pomembnih trenutkih. Ne zavedamo se še, da je bila to verjetno najbolj pomembna tekma v kvalifikacijah. Vendar če ne bomo uspeha potrdili v nedeljo v Bolgariji, ne bo pomenila veliko.”</p>
    </article>
  </body>
</html>