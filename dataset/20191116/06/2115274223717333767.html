<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/pd_bologna_zingaretti-6561764/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T06:57:00+00:00"/>
    <meta property="og:title" content="Come si è aperta la tre giorni del Pd a Bologna"/>
    <meta property="og:description" content=" Nella grande sala che domina piazza Maggiore, la stessa che si è riempita di migliaia di persone al grido di #Bolognanonsilega, si sono avvicendati alcuni big del Partito"/>
  </head>
  <body>
    <article>
      <h1>Come si è aperta la tre giorni del Pd a Bologna</h1>
      <h2> Nella grande sala che domina piazza Maggiore, la stessa che si è riempita di migliaia di persone al grido di #Bolognanonsilega, si sono avvicendati alcuni big del Partito</h2>
      <address><time datetime="2019-11-16T06:57:00+00:00">16 Nov 2019, 06:57</time> by <a rel="author" href="https://www.agi.it/authors/paolo-molinari/" target="_blank">Paolo Molinari</a></address>
      <p>L'unico argine a <b>Matteo Salvini </b>e a una destra che promette di riportare le lancette indietro di un secolo è il <b>Partito democratico</b>. Un messaggio ad avversari e, forse soprattutto, agli alleati di governo quello che arriva da Palazzo Re Enzo, dove si apre la tre giorni di confronto aperta dal partito guidato da <b>Nicola Zingaretti</b>.</p>
      <p>Nella grande sala che domina piazza Maggiore, la stessa che ieri si è riempita di migliaia di persone al grido di #Bolognanonsilega, si sono avvicendati il sindaco <b>Virginio Merola</b>, <b>Gianni Cuperlo</b>, <b>Dario Franceschini</b> e proprio il segretario, Zingaretti. Interventi diversi, che spaziano dalla campagna per le regionali alla manovra, ma con un unico comun denominatore: fare blocco contro la Lega e le destre.</p>
      <p>"Salvini è il massimo rischio che corre la democrazia in Italia e in Europa nel 2019", dice Franceschini. Un rischio che, a due mesi dalla richiesta di 'pieni poteri' dell'allora ministro dell'Interno, "sembra dimenticato da analisti e commentatori, ma non dai ragazzi che si sono ritrovati ieri a Bologna", aggiunge il ministro della Cultura.</p>
      <p>Il capo della Lega avrebbe dovuto guardale in faccia le persone che hanno risposto al flash mob di tre ragazzi, sottolinea Gianni Cuperlo, "avrebbe capito che l'Emilia non è terra da espugnare ma da rispettare". Quelle persone sono, per il sindaco di Bologna, "il segno che un'altra Italia è possibile, nel segno dell'uguaglianza, della solidarietà e dell'impegno civile".</p>
      <p>Una Italia a cui Zingaretti dà il volto di <b>Rosa Maria Dell'aria</b>, la professoressa che a Palermo ha dato un compito di storia che si e' trasformato in un atto di accusa contro i decreti sicurezza, accomunati alle leggi razziali del secolo scorso. Un 'affronto' costata la sospensione dell'insegnante. A lei il segretario dem dedica al tre giorni di assemblea aperta organizzata dal Pd e a lei, come a tutte le insegnanti e agli studenti, promette "una battaglia per il piu' grande investimento in istruzione, università e ricerca della storia della Repubblica".</p>
      <p>Fin qui, gli obiettivi. Ma l'ottimismo si scontra con una situazione politica all'interno della maggioranza tutt'altro che facile. Il Movimento 5 Stelle è restìo a qualunque alleanza nelle regioni; <b>Matteo Renzi </b>a Torino 'piccona' la manovra economica appena varata dal governo e, in diretta Tv, dice che l'esecutivo "va avanti se abbassa le tasse e apre i cantieri".</p>
      <p>Un messaggio che suona, ovviamente, come un 'diktat' alle orecchie dei dem. E Franceschini, nel corso del suo intervento, risponde sul punto: "La legge di bilancio si cambia solo per quelle cose su cui la maggioranza è d'accordo, non cercando accordi con gli avversari per fare dispetti agli alleati, senza il gioco No Tax o Si' Tax". Una "maniacale ricerca di visibilita' che e' tutta indirizzata alla ricerca di consenso personale".</p>
      <p>Le tensioni con l'ex compagno di strada non accennano a diminuire, insomma, e strascichi ha lasciato anche la 'dichiarazione di guerra' con cui Renzi ha dichiarato di voler assorbire il consenso del Pd cosi' come <b>Macron</b> fece con i socialisti francesi: "Una maggioranza di governo non è una corsa a tappe in cui uno solo vince il giro. Non c'è chi nasce gregario e chi nasce campione".</p>
      <p>Anzi: "L'ultimo campione ci ha lasciato al 18% e adesso ci spiega che vuole abbattere noi. Ma anche no, non si fa cosi'", dice laconico Cuperlo. Un messaggio forte e chiaro viene indirizzato anche all'alleato riluttante del M5s: "Abbiamo il dovere di indicare una strada anche in tema di alleanze", sottolinea Franceschini riferendosi alla maggioranza di governo: "Non e' semplice spiegare che governiamo il Paese ma non siamo in grado di ripetere quella alleanza a livello regionale. La missione e' allargare il campo democratico". </p>
      <p>E qui il ministro della Cultura rispolvera una espressione della Prima Repubblica: "L'arco costituzionale erano le forze che avevano scritto insieme la costituzione e che erano maggioritarie rispetto alle forze che stavano fuori dall'arco Costituzionale. Non possiamo immaginare di rassegnarci all'idea che il 'club' costituzionale sia un terzo nel Paese e le forze fuori da quell'arco siano i due terzi".</p>
      <related>
        <a href="https://www.agi.it/politica/renzi_piano_shock-6560609/news/2019-11-15/"/>
      </related>
    </article>
  </body>
</html>