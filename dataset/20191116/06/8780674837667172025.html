<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/16/alappuzha-thangamaniyamma.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T06:05:00+00:00"/>
    <meta property="og:title" content="തങ്കമണിയമ്മയ്ക്കിത് ജീവിത സാഫല്യം; വർഷങ്ങൾ‌ക്കു ശേഷം വീണ്ടും വേദിയിൽ"/>
    <meta property="og:description" content="തലവടി വേമനയിൽ തങ്കമണിയമ്മ കലാവേദി വിട്ടത് 22-ാം വയസ്സിലാണ്. ജീവിത പ്രാരബ്ധങ്ങൾ മൂലം അന്ന് ഉപേക്ഷിച്ച കഥകളിവേഷം പിന്നെ അണിഞ്ഞത് 66–ാം വയസ്സിൽ തലവടി.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>തങ്കമണിയമ്മയ്ക്കിത് ജീവിത സാഫല്യം; വർഷങ്ങൾ‌ക്കു ശേഷം വീണ്ടും വേദിയിൽ</h1>
      <address><time datetime="2019-11-16T06:05:00+00:00">16 Nov 2019, 06:05</time> by <a rel="author">മനോരമ ലേഖകൻ</a></address>
      <p>തലവടി വേമനയിൽ തങ്കമണിയമ്മ കലാവേദി വിട്ടത് 22-ാം വയസ്സിലാണ്. ജീവിത പ്രാരബ്ധങ്ങൾ മൂലം അന്ന് ഉപേക്ഷിച്ച കഥകളിവേഷം പിന്നെ അണിഞ്ഞത് 66–ാം വയസ്സിൽ തലവടി ഗണപതി ക്ഷേത്രത്തിലെ വേദിയിൽ. തിരുവല്ല ശ്രീവല്ലഭ ക്ഷേത്രത്തിൽ അച്ഛനോടൊപ്പം കഥകളി കാണാൻ പോയതോടെയാണ് കഥകളി മോഹം കൂടെക്കൂടിയത്.</p>
      <p>കഷ്ടപ്പാടുകൾ ഏറെയുണ്ടായിരുന്നെങ്കിലും മകളുടെ ആഗ്രഹത്തിനൊപ്പം അച്ഛൻ രാഘവൻ പിള്ള നിന്നു. വെൺപാല ശ്രീധരൻ പിള്ളയുടെ ശിഷ്യയായി ചേർന്നതു തങ്കമണിയമ്മയുടെ 12–ാം വയസ്സിൽ. 2 വർഷത്തെ പഠനശേഷം നെടുംമ്പ്രം കടയാന്ത്ര ബാലസുബ്രഹ്മണ്യ ക്ഷേത്രത്തിൽ അരങ്ങേറി. തുടർന്നു വിവിധ കലാകാരന്മാരോടൊപ്പം ചെറിയ വേഷങ്ങളിൽ അരങ്ങിലെത്തി; ഏറ്റവും ശോഭിച്ചത് പൂതന വേഷത്തിൽ. ഇതിനിടെ നൃത്തവും അഭ്യസിക്കുന്നുണ്ടായിരുന്നു. തൃപ്പൂണിത്തുറ അരവിന്ദാക്ഷ മേനോന്റെ ബാലെ ട്രൂപ്പിൽ അംഗമായതോടെ കഥകളി തുടരാനായില്ല. 22–ാം വയസ്സിൽ വിവാഹം കഴിഞ്ഞതോടെ കലാരംഗത്തുനിന്നു പൂർ‌ണമായി മാറിനിൽക്കേണ്ടിവന്നു. </p>
      <p>പലവട്ടം കഥകളിയിൽ തിരിച്ചെത്തണം എന്ന് ആഗ്രഹിച്ചെങ്കിലും ജീവിത പ്രാരബ്ധം തടയിട്ടു. 3 വർഷം മുൻപാണ് സാഹചര്യം ഒത്തുവന്നത്. മറന്ന ഭാഗങ്ങൾ വീണ്ടും ഓർത്തെടുക്കാൻ പഴയകാല ഗുരുക്കന്മാരിൽ ഒരാളായ തിരുവല്ല ഗോപിക്കുട്ടനെ സമീപിച്ചു പരിശീലനം നടത്തി. ഒന്നര മണിക്കൂർ എടുത്ത് ആടിത്തീർക്കേണ്ട പൂതന മോക്ഷം, പ്രായത്തിന്റെ വിഷമതകൾമൂലം 45 മിനിറ്റിൽ അരങ്ങിൽ എത്തിക്കുകയായിരുന്നു. പൂതനയായി വേദി കയ്യടക്കിയപ്പോഴാണ് നാട്ടുകാർ പോലും ഈ പ്രതിഭയെ തിരിച്ചറിഞ്ഞത്. ക്ഷീരകർഷകയായ തങ്കമണിയമ്മയുടെ ഭർത്താവ് ചന്ദ്രശേഖരൻ നായർ 4 വർഷം മുൻപാണ് മരിച്ചത്. പ്രീതി, പ്രജീത, പ്രശാന്ത് എന്നിവരാണ് മക്കൾ. </p>
    </article>
  </body>
</html>