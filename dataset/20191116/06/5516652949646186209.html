<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425507/ta-froyta-prostateyoyn-apo-ton-diabhth-alla-oxi-oi-froytoxymoi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T06:05:02+00:00"/>
    <meta property="og:title" content="Τα φρούτα προστατεύουν από τον διαβήτη (αλλά όχι οι φρουτοχυμοί)"/>
    <meta property="og:description" content="Τα φρέσκα φρούτα έχουν βιταμίνες, φυτικές ίνες και αντιοξειδωτικά. Και οι μελέτες δείχνουν ότι η κατανάλωση ολόκληρων φρούτων παρέχει οφέλη σχετικά με την πρόληψη των καρδιακών παθήσεων, των εγκεφαλικών επεισοδίων και ορισμένων τύπων καρκίνου."/>
  </head>
  <body>
    <article>
      <h1>Τα φρούτα προστατεύουν από τον διαβήτη (αλλά όχι οι φρουτοχυμοί)</h1>
      <address>
        <time datetime="2019-11-16T06:05:02+00:00">16 Nov 2019, 06:05</time>
      </address>
      <p>
        <b>Τα φρέσκα φρούτα έχουν βιταμίνες, φυτικές ίνες και αντιοξειδωτικά. Και οι μελέτες δείχνουν ότι η κατανάλωση ολόκληρων φρούτων παρέχει οφέλη σχετικά με την πρόληψη των καρδιακών παθήσεων, των εγκεφαλικών επεισοδίων και ορισμένων τύπων καρκίνου.</b>
      </p>
      <p>Από την άλλη μεριά οι φρουτοχυμοί μπορεί να είναι βολικοί αλλά έχουν λιγότερες φυτικές ίνες. Επιπλέον οι φρουτοχυμοί του εμπορίου μπορεί να έχουν πρόσθετη ζάχαρη.</p>
      <p>Μια μελέτη που δημοσιεύτηκε στο περιοδικό “British Medical Journal” συμπεραίνει ότι η κατανάλωση ολόκληρων φρούτων μπορεί να μειώσει σημαντικά τον κίνδυνο του διαβήτη τύπου 2. Η μελέτη θεωρείται σημαντική διότι ο διαβήτης τύπου 2 είναι επιδημικός στις ανεπτυγμένες χώρες.</p>
      <p>Οι ερευνητές εξέτασαν τη διατροφή και την υγεία χιλιάδων ανθρώπων αρκετές δεκαετίες πριν και παρατήρησαν ότι όσοι έτρωγαν κάθε εβδομάδα δύο ή περισσότερες μερίδες φρούτων, όπως μούρα, σταφύλια, σταφίδες, αχλάδια, μήλα και δαμάσκηνα είχαν κατά 23% μειωμένες πιθανότητες να εμφανίσουν διαβήτη τύπου 2.</p>
      <p>Πιστεύεται ότι κάποια συστατικά των φρούτων προσφέρουν προστασία έναντι του διαβήτη αλλά ακόμα δεν είναι γνωστό ποια είναι αυτά.<br/>Αντίθετα, η καθημερινή κατανάλωση φρουτοχυμών είχε το αντίθετο αποτέλεσμα, αυξάνοντας κατά 21% τις πιθανότητες διαβήτη τύπου 2.</p>
      <p>Οι ερευνητές αποδίδουν το αποτέλεσμα στις απότομες αυξήσεις του σακχάρου του αίματος που προκαλεί η συγκέντρωση σακχάρων στον φρουτοχυμό, με άλλα λόγια στο μεγαλύτερο γλυκαιμικό δείκτη τους.<br/>Πηγή: www.healthyliving.gr</p>
    </article>
  </body>
</html>