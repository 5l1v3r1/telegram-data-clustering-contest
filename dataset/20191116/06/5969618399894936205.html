<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Panathinaikos/panathhnaikos-enhmeros-gia-ola-o-roka.5640885.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-16T06:19:00+00:00"/>
    <meta property="og:title" content="Παναθηναϊκός: Ενήμερος για όλα ο Ρόκα"/>
    <meta property="og:description" content="Ο Τσάβι Ρόκα, ο οποίος έχει συμφωνήσει με τον Παναθηναϊκό για τη θέση του τεχνικού διευθυντή, γνωρίζει το πλάνο των πρασίνων, έχει δει αγώνες τους, ενώ γνωρίζεται με τον Δώνη."/>
  </head>
  <body>
    <article>
      <h1>Παναθηναϊκός: Ενήμερος για όλα ο Ρόκα</h1>
      <h2>Ο Τσάβι Ρόκα, ο οποίος έχει συμφωνήσει με τον Παναθηναϊκό για τη θέση του τεχνικού διευθυντή, γνωρίζει το πλάνο των πρασίνων, έχει δει αγώνες τους, ενώ γνωρίζεται με τον Δώνη.</h2>
      <address><time datetime="2019-11-16T06:19:00+00:00">16 Nov 2019, 06:19</time> by <a rel="author">Τάσος Νικολογιάννης</a></address>
      <p>Ο Ισπανός Τσάβι Ρόκα είναι τελικά <a href="https://www.sport24.gr/football/omades/Panathinaikos/panathhnaikos-o-xavi-roka-neos-texnikos-dieythynths.5640865.html">ο τεχνικός διευθυντής</a>, που θα πάρει την θέση του Νίκου Νταμπίζα, αφού ο <a href="https://www.sport24.gr/football/omades/panathinaikos/">Παναθηναϊκός</a> ήρθε σε προφορική συμφωνία μαζί του. Είναι 45 χρονών σαν ποδοσφαιριστής έχει παίξει δεξί μπακ αρχίζοντας την καριέρα του από τις Ακαδημίες της Μπαρτσελόνα και έχει διατελέσει διευθυντής ποδοσφαίρου στην Ισπανική Σάμπατελ από το 2011 έως το 2013 και από το 2014 έως το 2018 ήταν τεχνικός διευθυντής στην ΑΕΚ Λάρνακας.</p>
      <p>Οι πληροφορίες αναφέρουν, ότι ο Ρόκα ήταν υποψήφιος για την θέση αυτή εδώ και λίγο καιρό και ήταν αυτός ο εκλεκτός του Γιάννη Αλαφούζου(ειδικά τις τελευταίες ημέρες ,όπου υπήρχε και άλλος ένας υποψήφιος) μετά από συζητήσεις, που είχε με τους συνεργάτες του. Ο Ρόκα από την ημέρα, που αποχώρησε από την ΑΕΚ Λάρνακας, κατακτώντας τρεις φορές την δεύτερη θέση και παίρνοντας ένα κύπελλο, είχε γίνει agent και ασχολείτο πολύ με την Ισπανική αγορά , όπως φαίνεται και από την θητεία του στην ΑΕΚ. Αρχικά, όταν ο Παναθηναϊκός του έκανε πρόταση, για να συμφωνήσουν το σκέφτηκε για λίγες ημέρες , αλλά τελικά απάντησε θετικά στους «πράσινους» και πιάνει δουλειά.</p>
      <h3>ΕΝΗΜΕΡΟΣ ΓΙΑ ΤΟ ΠΡΟΤΖΕΚΤ</h3>
      <p>Ο Ρόκα είναι ενήμερος για το πρότζεκτ του Παναθηναϊκού και έχει δει και παιχνίδια της ομάδας. Συνήθιζε στην ΑΕΚ Λάρνακας να παίρνει έτοιμους παίκτες προκειμένου να κάνει πρωταθλητισμό, για αυτό και έκανε κυρίως μεταγραφές παικτών, που έχουν ξεπεράσει και τα 30 χρόνια , η είναι κοντά στα 30. Στον Παναθηναϊκό γνωρίζει, ότι το πρότζεκτ θέλει την ανάδειξη νέων παικτών από τις Ακαδημίες, αλλά και την αγορά παικτών από το εξωτερικό, που να είναι έτοιμοι να κάνουν την διαφορά και να είναι και πιο νέοι, χωρίς να αποκλείονται και πιο έμπειροι αν είναι κάποιες εξαιρετικές περιπτώσεις.</p>
      <h3>ΓΝΩΡΙΖΟΝΤΑΙ ΜΕ ΔΩΝΗ</h3>
      <p>Ο Γιώργος Δώνης γνωρίζει τον Τσάβι Ρόκα από την Κύπρο, όταν αυτός ήταν προπονητής στον ΑΠΟΕΛ και ο Ρόκα τεχνικός διευθυντής της ΑΕΚ Λάρνακας. Ο προπονητής του Παναθηναϊκού έχει πολύ καλή άποψη για τον νέο τεχνικό διευθυντή της ομάδας και την εξέφρασε στον Γιάννη Αλαφούζο, όταν ρωτήθηκε για την περίπτωσή του.</p>
      <p>Μάλιστα ο Ρόκα, που αναμένεται μετά τις ανταλλαγές συμβολαίων να είναι και τυπικά ο νέος τεχνικός διευθυντής έχει ήδη μιλήσει και με τον Γιάννη Αλαφούζο και με τον Γιώργο Δώνη και γνωρίζει τα πάντα για τον Παναθηναϊκό. Ερχεται διαβασμένος για τη νέα του ομάδα και πρόκειται για φαν της Ισπανικής σχολής.</p>
    </article>
  </body>
</html>