<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zmi-prodovzhennya-spivrobitnictva-mvf-i-ukrajini-mozhlive-za-umovi-pokarannya-eksvlasnikiv-zbankrutilih-bankiv-640327.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T06:44:13+00:00"/>
    <meta property="og:title" content="ЗМІ: Продовження співробітництва МВФ і України можливе за умови покарання ексвласників збанкрутілих банків"/>
    <meta property="og:description" content="Місію МВФ свідомо намагаються переконати, що в Україні — хаос"/>
  </head>
  <body>
    <article>
      <h1>ЗМІ: Продовження співробітництва МВФ і України можливе за умови покарання ексвласників збанкрутілих банків</h1>
      <address>
        <time datetime="2019-11-16T06:44:13+00:00">16 Nov 2019, 06:44</time>
      </address>
      <h4>Місію МВФ свідомо намагаються переконати, що в Україні — хаос</h4>
      <p>Для продовження співробітництва України з МВФ ключовими будуть не лише гарантії неповернення «Приватбанку» старим власникам, а й покарання колишніх власників усіх великих збанкрутілих банків. Про це ідеться у <a href="https://dt.ua/internal/velika-gra-i-malenka-pomsta-329856_.html">статті DT.ua</a>.</p>
      <p>«Причому міжнародні партнери не вимагають посадок ексвласників, вони чекають фінансових компенсацій, які хоча б частково покриють витрати держави й продемонструють банківському сектору, що тепер працювати за старими бізнес-моделями — собі шкодити. Але прибула місія МВФ навряд чи зрадіє досягнутому в цьому питанні «прогресу», пише газета.</p>
      <p>Видання нагадує, що візити представників МВФ весь час супроводжуються подіями й висловлюваннями, що ні в тин, ні в ворота. Під час минулого її приїзду спалили будинок Гонтаревої, а прем'єр заявив про «компроміс» із Коломойським, під час нинішнього — наділи електронний браслет на ексзаступника Гонтаревої Писарука, а Коломойський заявив, що РФ замінить Україні МВФ. «Місію свідомо намагаються переконати, що в Україні — хаос. Робить це кінцівками наділених владою людей одна людина, і виключно у своїх інтересах», пише видання, маючи на увазі Ігоря Коломойського.</p>
      <p>Нагадаємо, Олігарх <a href="https://glavcom.ua/news/mi-vizmemo-u-rosiyan-100-milyardiv-dolariv-kolomoyskiy-rozkazav-yak-treba-vidnoviti-stosunki-z-moskvoyu-639639.html">Ігор Коломойський в інтерв’ю The New York Times</a> заявив, що Україна візьме у росіян - $100 мільярдів. І це, ніби, має замінити позики від МВФ.</p>
    </article>
  </body>
</html>