<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-venice-flood-biggest-flood-in-five-decades-water-entered-in-cities-2851923.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T06:07:35+00:00"/>
    <meta property="og:title" content="जलमग्न हुआ दुनिया के सबसे खूबसूरत शहरों में सुमार वेनिस, पांच दशकों की सबसे बड़ी बाढ़"/>
    <meta property="og:description" content="दुनिया के सबसे खूबसूरत शहरों में शामिल इटली का वेनिस 53 सालों में सबसे बड़ी बाढ़ से जूझ रहा है। सप्ताहभर से बारिश और मंगलवार-बुधवार के बीच आए हाईटाइड के कारण पूरे शहर में पानी भर गया। पूरा शहर बाढ़..."/>
  </head>
  <body>
    <article>
      <h1>जलमग्न हुआ दुनिया के सबसे खूबसूरत शहरों में सुमार वेनिस, पांच दशकों की सबसे बड़ी बाढ़</h1>
      <address><time datetime="2019-11-16T06:07:35+00:00">16 Nov 2019, 06:07</time> by <a rel="author">एजेंसी,वेनिस</a></address>
      <p>दुनिया के सबसे खूबसूरत शहरों में शामिल इटली का वेनिस 53 सालों में सबसे बड़ी बाढ़ से जूझ रहा है। सप्ताहभर से बारिश और मंगलवार-बुधवार के बीच आए हाईटाइड के कारण पूरे शहर में पानी भर गया। पूरा शहर बाढ़ से प्रभावित है। बिजली आपूर्ति बंद है। बाढ़ जनित आपदाओं में दो लोगों की मौत हो चुकी है।</p>
      <p>वहीं शुक्रवार को शहर में और भारी बारिश की चेतावनी जारी की गई है। बाढ़ का जायजा लेने के बाद इटली के प्रधानमंत्री जोजेपे कान्टे ने आपात स्थिति की घोषणा कर दी है। उन्होंने फेसबुक पोस्ट लिखकर इसे इटली के लोगों के लिए बहुत दुखद अनुभव बताया है। उन्होंने लिखा, यह हादसा हमारे दिल पर चोट करने वाला है।</p>
      <p>शहर के मेयर लुइगी ब्रुगनारो ने बताया कि बुधवार को ऊंची लहरे उठने के बारे में चेतावनी दी गई थी, लेकिन ये 130 सेंटीमीटर से ऊंची होंगी इसका अनुमान नहीं था। जल स्तर समुद्र के तल से 1.87 मीटर ऊपर पहुंच गया। बता दें कि 1966 में बाढ़ का पानी 1.94 मीटर ऊंचे तक भर गया था।</p>
      <p><b>भविष्य के लिए तैयार</b><br/>इटली के प्रधानमंत्री ने कहा कि भविष्य में आनेवाली मुश्किलों का सामना करने के लिए हम तैयार हैं। वेनिस में बढ़ते जलस्तर का खतरा देखते हुए समुद्री पानी को शहर में आने से रोकने के लिए गेट बनाए गए हैं। आपात स्थिति में इनको बंद किया जा सकता है। हालांकि, अभी यह गेट पूरी तरह तैयार नहीं  हैं।</p>
      <p><b>118 द्वीपों से बना है वेनिस:  </b><br/>इटली का शहर वेनिस 118 द्वीपों से बना है। यह एड्रिआटिक सागर के उत्तर-पश्चिम की ओर लगून (एक छिछली झील) के बीच बसा है। लगून करीब 51 किलोमीटर लंबी और 14 किलोमीटर चौड़ी है। इसके सागर से मिलने के सिर्फ तीन तंग रास्ते हैं, जिनसे न सिर्फ तीन फीट यानी एक मीटर ऊंचे ज्वार-भाटा अक्सर आते हैं।</p>
      <p>ब्रिटिश कवि सैमयल रॉजर्स ने 1822 में लिखा था, समंदर पर खड़ी एक शानदार नगरी जिसकी बहती और बलखाती लहरें, उसकी सड़कें और तंग गलियां हैं; और जिसके खारे जल की जड़ी उसके महलों के संगमरमर से जा लिपटती हैं। यही वेनिस की पहचान है। किसी जमाने में लगून एक समृद्ध व्यापारिक केंद्र था।</p>
      <p><b>यूनेस्को धरोहर है शहर :</b><br/>करीब 415 वर्ग किलोमीटर में फैले इस शहर का 80 फीसदी हिस्सा यूनेस्को की विश्व धरोहर सूची में शामिल है और लाखों सैलानी यहां घूमने आते हैं। बाढ़ के कारण कई संग्रहालय बंद कर दिए गए हैं।  </p>
      <p><b>सालाना दो करोड़ से ज्यादा पर्यटक :</b><br/>वेनिस की कुल आबादी करीब 2.70 लाख है। यहां सालाना दो करोड़ से ज्यादा पर्यटक आते हैं। यहां के निवासियों की मुख्य आजीविका पर्यटन पर ही आधारित है। यह शहर दिन की अपेक्षा रात में और अधिक खूबसूरत दिखता है।</p>
      <p><b>हर मौसम में बारिश :</b><br/>यहां का गर्मियों में अधिकतम तापमान 30 डिग्री से. और सर्दियों में तापमान 1 डिग्री से. रहता है। यहां सभी महीनों में बारिश होती रहती है। शहर का समुद्री जलस्तर करीब एक मीटर ऊपर है। इसके कारण यहां बाढ़ और ज्वारभाटे की आशंका बनी रहता है। </p>
    </article>
  </body>
</html>