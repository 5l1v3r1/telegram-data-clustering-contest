<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-rail-track-broken-near-mansi-station-at-khagaria-and-passenger-train-narrowly-saved-2851953.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T06:41:49+00:00"/>
    <meta property="og:title" content="खगड़िया में रेल पटरी टूटी, बाल-बाल बची समस्तीपुर-सहरसा पैसेंजर ट्रेन"/>
    <meta property="og:description" content="मानसी-खगड़िया रेलखंड पर शनिवार को रेल पटरी टूटने से समस्तीपुर से सहरसा जा रही 55566 डाउन पैसेन्जर ट्रेन बाल-बाल बची। पटरी से गुजर रहे अरैया गांव के नरेश पासवान की अचानक नजर टूटी पटरी पर पड़ी। इसके बाद..."/>
  </head>
  <body>
    <article>
      <h1>खगड़िया में रेल पटरी टूटी, बाल-बाल बची समस्तीपुर-सहरसा पैसेंजर ट्रेन</h1>
      <address><time datetime="2019-11-16T06:41:49+00:00">16 Nov 2019, 06:41</time> by <a rel="author">खगड़िया। हिन्दुस्तान संवाददाता</a></address>
      <p>मानसी-खगड़िया रेलखंड पर शनिवार को रेल पटरी टूटने से समस्तीपुर से सहरसा जा रही 55566 डाउन पैसेन्जर ट्रेन बाल-बाल बची। पटरी से गुजर रहे अरैया गांव के नरेश पासवान की अचानक नजर टूटी पटरी पर पड़ी। इसके बाद उन्होंने तुरंत इसकी जानकारी अन्य लोगों को दी। </p>
      <p>स्थानीय ग्रामीण मनीष कुमार पासवान, उमेश पासवान, मोनू पासवान आदि ने दौड़कर निकट के पांच किलोमीटर दूर स्थित रेलवे ढाला के गेटमैन को दी। गेटमैन ने लाल झंडा लगाकर पैसेंजर ट्रेन को केबिन ढाला पर ही रूकवा दिया। इसके बाद सूचना पर पहुंचे गैंगमैन ने टूटी पटरी में जुगल प्लेट लगाया तब जाकर ट्रेन को लगभग आधा घंटा के बाद मानसी रेलवे स्टेशन के लिए रवाना किया गया। ट्रेन रुकने से यात्री खासा परेशान रहे। आधा घंटा के बाद ट्रेन खुलने के बाद यात्रियों ने राहत महसूस की। </p>
      <p>ट्रेन के इंतजार में मानसी रेलवे स्टेशन में भी उदघोषणा के काफी देर बाद तक ट्रेन नहीं आने से यात्रियों को परेशान देखा गया। खगड़िया पीडब्ल्यूआई ने बताया कि टूटी पटरी को दुरुस्त कर रेल लाइन पर परिचालन सामान्य कर दिया गया है। खगड़िया स्टेशन अधीक्षक मुकेश कुमार ने बताया कि कॉशन पर फिलहाल मानसी- खगड़िया रेलखंड के डाउन लाइन पर ट्रेन परिचालन कराया जा रहा है।</p>
    </article>
  </body>
</html>