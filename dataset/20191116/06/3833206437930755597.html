<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Predstavyat-oblagorodena-ot-dobrovolci-gradska-zona-v-Trakiya--914201"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Представят облагородена от доброволци градска зона в &quot;Тракия&quot;  "/>
    <meta property="og:description" content="Днес от 16:00 ч. в пространството между ул. “Проф. Цветан Лазаров&quot; и бл. 239 в Район &quot;Тракия“ ще бъд..."/>
  </head>
  <body>
    <article>
      <h1>Представят облагородена от доброволци градска зона в "Тракия"  </h1>
      <address>
        <time datetime="2019-11-16T06:00:00+00:00">16 Nov 2019, 06:00</time>
      </address>
      <p>Днес от 16:00 ч. в пространството между ул. “Проф. Цветан Лазаров" и бл. 239 в Район "Тракия“ ще бъде представена обновена градска зона. Тя е създадена с участието на жителите на квартала и районната администрация. Инициативата е на платформата за чиста градска среда "Аз, ти, Пловдив!“ на сдружение "БГ Бъди активен".</p>
      <p>Гости и граждани са поканени да участват във финалните озеленителни дейности  на място и да се включат в работилница по рециклиране с демонстрация на рециклираща машина на сдружение "Зелени мотиви“ от Варна.</p>
      <p>С труда на десетки доброволци от района и със съдействието на местната община неподдържаното междублоково пространство вече има изцяло нов облик. Зелената площ е разчистена, теренът е заравнен, край велоалеята са засадени 35 нови дръвчета, детската площадка е обновена, а на място са поставени модерни пейки от рециклирани материали. Предстои поставянето и на тенис маса.</p>
      <p>Активистите модерираха целия процес по метода на т. нар. Placemaking – стратегия за партньорство между местните общности, институциите и бизнеса в създаването и управлението на обществени пространства с цел подобряване на социалното благополучие и качеството на живот. Със съдействието на местната община сдружението организира анкета сред гражданите за избор на място, обществено обсъждане на необходимите промени и работния план, съдействие с материали и експертиза за цялостното обновление.</p>
      <p>На 17 ноември, неделя, от 11,00 ч. активистите на сдружение БГ "Бъди активен" и от Приключенски център "Младежки хълм“ ще открият още едно облагородено място, по което работят отдавна – т.нар. "Приключенско _Място на Младежкия хълм".  Пловдивчани са поканени да участват в спортна тренировка на открито на новата фитнес площадка и в еко работилници, както и да видят обновената фасада на къщичката на центъра, изрисувана от артиста Lazzy Eve от платформата за съвременни визуални проекти в градска среда – VISIONARY.</p>
    </article>
  </body>
</html>