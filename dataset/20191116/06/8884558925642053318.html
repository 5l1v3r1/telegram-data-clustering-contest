<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/sedmi-glas-o-oddajanju-plaze-so-dobili-mesec-dni-p"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Sedmi glas o oddajanju plaže so dobili mesec dni pozneje"/>
    <meta property="og:description" content="Zapisniki sveta Krajevne skupnosti Portorož o oddajanju dela portoroške plaže podjetju Palace Portorož, ki ima v lasti hotel Kempinski, kažejo, da je svet KS o plaži glasoval že septembra, a je po neodločenem rezultatu šele mesec pozneje pridobil mnenje sedmega člana sveta."/>
  </head>
  <body>
    <article>
      <h1>Sedmi glas o oddajanju plaže so dobili mesec dni pozneje</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Alenka Penjak</a></address>
      <p>
        <b>Zapisniki sveta Krajevne skupnosti Portorož o oddajanju dela portoroške plaže podjetju Palace Portorož, ki ima v lasti hotel Kempinski, kažejo, da je svet KS o plaži glasoval že septembra, a je po neodločenem rezultatu šele mesec pozneje pridobil mnenje sedmega člana sveta.</b>
      </p>
      <figure>
        <img src="https://static.primorske.si/foto/highres/istra/719973_f250_portoroz_plaza01t.jpg"/>
        <figcaption>Foto: Tomaž Primožič/FPA</figcaption>
      </figure>
      <p><b>PORTOROŽ</b> &gt; Pozitivno mnenje sveta Krajevne skupnosti Portorož o oddajanju dela portoroške plaže v najem hotelu Kempinski, je prineslo nekaj olajšanja direktorju Okolja Piran <b>Gašparju Gašparju Mišiču</b>. Lahko se namreč pohvali, da se lokalna skupnost strinja s poslom med hotelom in javnim podjetjem, ki upravlja s portoroško plažo.</p>
      <p>Na dopisni seji, ki jo je svet KS Portorož na pobudo občine izpeljal ta teden, so se s predlogom o oddajanju plaže strinjali štirje člani sveta (predsednik <b>Andrej Babnik</b>, podpredsednik <b>Aldo Zigante</b> in člani <b>Tatjana Fakin</b> in <b>Mateja Zafred</b>), trije pa so bili proti (<b>Kristijan Cerovac</b>, <b>Aleš Dobravc</b> in <b>Lara Fojan Zanutto</b>). Tokrat so glasovali že drugič in izid glasovanja, ki je mimogrede neobvezujoč in ga nikomur ni treba upoštevati, je povsem enak kot prvič.</p>
      <blockquote>Kljub neodločenemu glasovanju 3:3 je predsednik sveta KS Portorož Andrej Babnik Okolju Piran že septembra poslal pozitivno mnenje o oddaji plaže v najem.</blockquote>
      <p>A so tokrat vsi člani sveta KS glasovali sočasno, saj so morali svoje mnenje oddati do četrtka do 12. ure. Ob prvem glasovanju pa je šest članov sveta glasovalo na sestanku 16. septembra, piše v zapisniku, ki nam ga je uspelo pridobiti. Čeprav tedaj Okolje Piran sploh še ni objavilo javnega razpisa, s katerim je iskalo “neznanega” in najboljšega najemnika plaže, so se z oddajanjem plaže hotelu Kempinski trije člani sveta strinjali, trije pa so bili proti. Sedmi član sveta, Aldo Zigante, se je opravičil, ker se seje sveta ni mogel udeležiti. Kljub neodločenemu glasovanju je predsednik sveta KS Portorož Okolju Piran poslal pozitivno mnenje in šele mesec pozneje, teden dni pred objavo javnega razpisa, je postalo neodločeno glasovanje vprašljivo, nakar se je mudilo s pridobivanjem mnenja Alda Ziganta.</p>
      <p>Uradni zaznamek pravi, da sta 17. oktobra v tajništvo krajevne skupnosti prišla Andrej Babnik in Gašpar Gašpar Mišič. Babnik je po telefonu poklical Ziganta in ga vprašal za mnenje o zadevi, o kateri je svet odločal že 16. septembra. Povedal mu je, piše v uradnem zaznamku, da svet krajevne skupnosti septembra ni bil soglasen, ko pa se je telefonski pogovor končal, je Babnik povedal, da se Aldo Zigante strinja z izdajo pozitivnega mnenja glede dolgoročnega najema dela centralne portoroške plaže.</p>
      <p>Ker se s takšnim nenavadnim načinom glasovanja piranski župan <b>Đenio Zadković</b> ni strinjal, je pozval KS Portorož, naj še enkrat pove svoje mnenje in to se je tudi zgodilo. Pomisleki o nenavadnih poteh pridobivanja mnenj članov sveta KS Portorož pa, ne glede na to, ne ponehajo.</p>
    </article>
  </body>
</html>