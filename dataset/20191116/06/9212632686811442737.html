<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517636/abang-lawan-buaya"/>
    <meta property="og:site_name" content="HM Online"/>
    <meta property="article:published_time" content="2019-11-16T06:30:24+00:00"/>
    <meta property="og:title" content="Abang lawan buaya"/>
    <meta property="og:description" content="SEORANG remaja lelaki berjaya menyelamatkan adik perempuannya daripada menjadi santapan buaya dengan membaling batu ke arah reptilia itu yang kemudian melepaskan kaki mangsa dalam kejadian di Palawan, baru-baru ini."/>
  </head>
  <body>
    <article>
      <h1>Abang lawan buaya</h1>
      <address><time datetime="2019-11-16T06:30:24+00:00">16 Nov 2019, 06:30</time> by <a rel="author">Agensi</a></address>
      <p>SEORANG remaja lelaki berjaya menyelamatkan adik perempuannya daripada menjadi santapan buaya dengan membaling batu ke arah reptilia itu yang kemudian melepaskan kaki mangsa dalam kejadian di Palawan, baru-baru ini.</p>
      <p>Kejadian berlaku pada Jumaat minggu lalu ketika mangsa, Haina Lisa Jose Habi, 12, dan abangnya, Hashim, 15, berjalan di atas jambatan buluh menyeberangi sebatang sungai kecil.</p>
      <p>Tiba-tiba seekor buaya sepanjang empat meter melompat keluar dari air dan membaham betis kanan Haina, lapor Daily Mail.</p>
      <p>Haina berkata, dia terjerlus ke dalam lubang pada jambatan itu dan buaya itu cuba mengheretnya ke dalam sungai.</p>
      <p>Menurut Haina, Hashim bertindak pantas dengan membaling batu ke arah buaya itu yang melepaskan kakinya, sebelum abangnya menariknya ke darat.</p>
      <p>Kanak-kanak itu memberitahu pegawai penyiasat dia ingat akan mati ketika diserang buaya itu.</p>
      <p>“Buaya itu lebih besar dari saya. Malah, saya dapat lihat giginya. Saya sangat takut sampai menangis.</p>
      <p>“Saya menjerit dan Hashim membantu saya dengan membaling batu sebelum mengheret saya ke tempat selamat. Saya sangat sayangkan abang, dia menyelamatkan nyawa saya,” katanya.</p>
      <figure>
        <img src="https://assets.hmetro.com.my/images/articles/16hmboyas2_1573857013.jpg"/>
        <figcaption>HAINA dihantar ke hospital selepas kakinya dibaham buaya.</figcaption>
      </figure>
      <p>Hashim memberitahu dia menyeberangi jambatan itu dulu dan terlihat adiknya terjatuh sebelum ternampak kepala buaya yang membaham kaki Haina.</p>
      <p>“Adik tergantung dari jambatan dan saya segera menariknya,” katanya.</p>
      <p>Polis dalam satu kenyataan berkata, mangsa mengalami kecederaan dalam pada kaki kanannya, namun dilaporkan dalam keadaan stabil di hospital.</p>
      <p>Pihak berkuasa kini menjejaki buaya itu kerana bimbang ia akan menyerang lagi.</p>
      <p>Sementara itu, jurucakap polis Leftenan Kolonel Socrates Faltado mengingatkan penduduk berhati-hati apabila menyeberangi sungai.</p>
      <p>“Buaya ini memang satu ancaman. Kanak-kanak berkenaan sangat bernasib baik kerana terselamat akibat keberanian abangnya,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2018/08/366401/buaya-nak-baham-kucing-saya"/>
        <a href="https://www.hmetro.com.my/mutakhir/2019/02/424854/terselamat-daripada-santapan-sang-bedal"/>
        <a href="https://www.hmetro.com.my/node/31916"/>
        <a href="https://www.hmetro.com.my/mutakhir/2018/11/396877/kena-tangkap-lepas-baham-anjing"/>
        <a href="https://www.hmetro.com.my/mutakhir/2015/04/43865/3-pengganas-sungai-tewas"/>
        <a href="https://www.hmetro.com.my/mutakhir/2017/12/295041/satu-das-tembakan-di-kepala"/>
        <a href="https://www.hmetro.com.my/mutakhir/2019/08/486292/buaya-250-kg-tersesat"/>
        <a href="https://www.hmetro.com.my/node/51183"/>
      </related>
    </article>
  </body>
</html>