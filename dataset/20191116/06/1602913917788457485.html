<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/un-urias-bloc-comercial-s-ar-putea-naste-din-2020-iar-sua-sau-uniunea-europeana-nu-vor-face-parte-din-el-18572241"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T06:30:00+00:00"/>
    <meta property="og:title" content="Un uriaş bloc comercial s-ar putea naşte din 2020, iar SUA sau Uniunea Europeană nu vor face parte din el"/>
    <meta property="og:description" content="După mai mult de 6 ani de negocieri, 15 state sunt pe cale să semneze începând cu anul viitor una dintre cele mai mari înţelegeri comerciale din istorie. Noul bloc comercial va fi format din ţările care fac parte din ASEAN(Association of Southeast Asian Nations) şi cei cinci parteneri comerciali majori ai acestora, printre care se numără Australia, China, Japonia, Noua Zeelandă şi Coreea de Sud, scrie CNBC."/>
  </head>
  <body>
    <article>
      <h1>Un uriaş bloc comercial s-ar putea naşte din 2020, iar SUA sau Uniunea Europeană nu vor face parte din el</h1>
      <address><time datetime="2019-11-16T06:30:00+00:00">16 Nov 2019, 06:30</time> by <a rel="author" href="https://www.zf.ro/autor/iulian-tenchiu" target="_blank">Iulian Tenchiu</a></address>
      <p>După mai mult de 6 ani de negocieri, 15 state sunt pe cale să semneze începând cu anul viitor una dintre cele mai mari înţelegeri comerciale din istorie. Noul bloc comercial va fi format din ţările care fac parte din ASEAN(Association of Southeast Asian Nations) şi cei cinci parteneri comerciali majori ai acestora, printre care se numără Australia, China, Japonia, Noua Zeelandă şi Coreea de Sud, scrie CNBC.</p>
      <p>Această înţelegere comercială mai poartă şi denumirea de RCEP sau Parteneriatul Regional Economic Extins. Dacă RCEP va deveni realitate, rezultatul va fi apariţia unui bloc comercial, care ar putea eclipsa Uniunea Europeană şi Acordul SUA-Mexic-Canada, pentru că cele 15 ţări care ar putea sta la baza noului gigant comercial deţin un sfert din PIB-ul global şi din populaţia planetei.</p>
      <p>Din această uriaşă înţelegere ar fi trebuit să facă parte 16 ţări, însă India a decis să nu adere la înţelegere considerând că acest parteneriat i-ar putea afecta pe producătorii săi autohtoni.</p>
      <p>Parteneriatul Regional Economic Extins a fost un proiect lansat de reprezentanţii ASEAN în 2012 pentru a încuraja schimburile comerciale între cele 10 ţări membre şi cei cinci parteneri comerciali majori ai acestora. Dacă Australia, China, Japonia, Noua Zeelandă şi Coreea de Sud vor intra sub umbrela RCEP, schimburile comerciale din interiorul noului bloc comercial vor fi puternic stimulate prin reducerea tarifelor şi prin standardizarea normelor şi procedurilor vamale.</p>
      <p>Negocierile pentru RCEP au început în 2013, atunci când aveau loc discuţii privind o altă înţelegere comercială majoră cunoscut sub numele de Pactul Trans-Pacific. Pactul Trans-Pacific a fost o iniţiativă propusă de SUA, prin care se încerca încheierea unor înţelegeri comerciale între statele din reigunea Asia Pacific. Singura ţară care nu a fost invitată să adere la Pact a fost China, iar specialiştii sunt de părere că RCEP este instrumentul prin care China caută să combată influenţa americană din regiune.</p>
      <p>Analiştii consideră că Parteneriatul Regional Economic Extins va impacta pozitiv schimburile comerciale la scară largă, pentru că prin el se vor reduce treptat tarifele comerciale impuse unui portofoliu vast de produse.</p>
    </article>
  </body>
</html>