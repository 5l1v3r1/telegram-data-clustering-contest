<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547746.html/%DA%A9%D8%A7%D8%B1%D9%86%D8%A7%D9%85%D9%87-%D9%81%D9%88%D8%AA%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%AF%D8%B1-%D8%B3%D8%A7%D9%84-------%D8%AA%D9%84%D8%AE-%D8%AA%D8%B1-%D8%A7%D8%B2-%D8%AA%D9%84%D8%AE"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T14:29:00+00:00"/>
    <meta property="og:title" content="کارنامه فوتبال ایران در سال ۲۰۱۹؛ تلخ‌تر از تلخ"/>
    <meta property="og:description" content="پرونده تیم ملی بزرگسالان ایران در سال ۲۰۱۹ در حالی بسته شد که در یک چهارم بازی‌ها شکست خوردیم و به موفقیت بزرگی دست پیدا نکردیم."/>
  </head>
  <body>
    <article>
      <h1>کارنامه فوتبال ایران در سال ۲۰۱۹؛ تلخ‌تر از تلخ</h1>
      <address>
        <time datetime="2019-11-16T14:29:00+00:00">16 Nov 2019, 14:29</time>
      </address>
      <p>پرونده تیم ملی بزرگسالان ایران در سال ۲۰۱۹ در حالی بسته شد که در یک چهارم بازی‌ها شکست خوردیم و به موفقیت بزرگی دست پیدا نکردیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ وقتی «دیلان پررای» سریلانکایی در سوت خود دمید؛ پرونده سال ۲۰۱۹ برای تیم ملی فوتبال ایران در شهر امان اردن بسته شد. سالی که می‌توانست مزین به قهرمانی در جام ملت‌های آسیا و همچنین صدرنشینی در مرحله دوم رقابت‌های انتخابی جام‌جهانی ۲۰۲۲ قطر و جام ملت‌های ۲۰۲۳ چین شود اما در عمل شاهد اتفاقات دیگری بودیم.</p>
      <p>کی‌روش، بهتر از ویلموتس   در سال ۲۰۱۹ تیم بزرگسالان ایران ۲ سرمربی داشت. شروع کار با «کارلوس کی‌روش» پرتغالی بود و پایانش با «مارک ویلموتس» بلژیکی. نخستین دیدار با پیروزی پنج بر صفر برابر یمن، کلید خورد و در نهایت به باخت ۲ بر یک برابر عراق منتج شد. کی‌روش در ۶ مسابقه سرمربی بود و در ۶ دیدار هم ویلموتس نفر اول کادر فنی به حساب می‌آمد. با مرد پرتغالی به چهار برد، یک تساوی و یک باخت رسیدیم و با ویلموتس سه پیروزی، یک تساوی و ۲ باخت عایدمان شد.   باخت در یک چهارم مسابقات سال   در این سال ۱۲ بار به میدان رفتیم. ۶ بازی در جام ملت‌های آسیای امارات، ۲ دیدار دوستانه و چهار مسابقه در انتخابی جام جهانی ۲۰۲۲ قطر و جام ملت‌های ۲۰۲۳ چین. حاصل این ۱۲ پیکار هفت پیروزی، ۲ تساوی و سه شکست بود. ۳۵ گل به ثمر رساندیم و میانگین ۲.۹۱ گل در هر مسابقه را به ثبت رساندیم و در سوی مقابل هفت مرتبه دروازه مان باز شد تا معدل ۰.۵۸ گل خورده در هر بازی نمایان شود. ما در یک چهارم بازی‌ها شکست خوردیم.   هر وقت گل خوردیم؛ نبردیم   بهترین پیروزی با نتیجه ۱۴ بر صفر در برابر کامبوج رقم خورد و بدترین شکست، باخت ۳ بر صفر مقابل ژاپن در نیمه‌نهایی جام ‌ملت‌های آسیا بود. هشت کلین شیت داشتیم و در چهار دیدار نتوانستیم دروازه خود را بسته نگه داریم. جالب این است که در هیچ یک از آن چهار دیدار برنده نبودیم و سه شکست و یک تساوی نصیبمان شد.   در خانه بی‌رحم بودیم   دژاگه و حاج‌صفی هر کدام در پنج مسابقه بازوبند کاپیتانی را بر بازو بستند و مسعود شجاعی به همراه امید ابراهیمی نیز در یک دیدار به عنوان کاپیتان کار را آغاز کردند. ما تنها ۲ بازی در ورزشگاه آزادی انجام دادیم که به ترتیب با نتایج پنج بر صفر و ۱۴ بر صفر از سد تیم‌های سوریه و کامبوج گذشتیم. سه مسابقه در زمین حریف برگزار کردیم که یک بار برنده شدیم. تساوی یک بر یک مقابل کره جنوبی، باخت یک بر صفر در برابر بحرین و پیروزی ۲ بر صفر در دیدار برابر هنگ‌کنگ ماحصل بازی‌های ما در زمین رقبا بود. الباقی مسابقات نیز در زمین بی‌طرف به انجام رسید.   آزمون و طارمی مشترکا آقای گل شدند   همه حریفان ما در سال ۲۰۱۹ از قاره آسیا بودند و تنها با عراق بیش از یک بار بازی کردیم. ما فقط در سه مسابقه نتوانستیم گلزنی کنیم. با این وجود سردار آزمون و مهدی طارمی به اتفاق هم با هشت گل زده بهترین گلزنان ایران در سال ۲۰۱۹ نام گرفتند. کریم انصاری‌فرد با ۶ گل زده نزدیک‌ترین تعقیب کننده این ۲ بازیکن بود. بعد از آنها اشکان دژاگه، علیرضا جهانبخش، محمد محبی و احمد نوراللهی جزو ۲ گله‌ها بودند و سامان قدوس، مدافع کره جنوبی، الهیار صیادمنش، محمد حسین کنعانی‌زادگان و مهرداد محمدی یک گل به ثمر رساندند تا ما در این سال ۱۱ گلزن (بدون احتساب گل به خودی کره) منحصر به فرد داشته باشیم.   پایان ۲۰۱۹ با باخت؛ آغاز ۲۰۲۰ با هنگ کنگ   اگر فدراسیون فوتبال تعلل نمی‌کرد ‌توانستیم این سال را با یک بازی دوستانه در این هفته به اتمام برسانیم و خاطره تلخ عراق را تا حد زیادی به دست فراموشی بسپاریم اما این اتفاق رخ نداد. سال ۲۰۱۹ تلخ شروع شد و تلخ به پایان رسید. و حالا دیدار بعدی ملی‌پوشان در روز هفتم فروردین ماه ۱۳۹۹ و در سال ۲۰۲۰ در برابر هنگ کنگ خواهد بود.   منبع: ایرنا</p>
    </article>
  </body>
</html>