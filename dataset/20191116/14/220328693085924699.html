<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/bayern-veche-e-s-nov-prezident-406893.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T14:35:14+00:00"/>
    <meta property="og:title" content="Байерн вече е с нов президент"/>
    <meta property="og:description" content="Ули Хьонес сдаде поста пред 9000 делегати"/>
  </head>
  <body>
    <article>
      <h1>Байерн вече е с нов президент</h1>
      <address><time datetime="2019-11-16T14:35:14+00:00">16 Nov 2019, 14:35</time> by <a rel="author">Пламен Вълков</a></address>
      <p>Краят на ерата Ули Хьонес в немския футболен гранд Байерн (Мюнхен) настъпи. 67-годишният Хьонес се раздели с клуба със сълзи на очи по време на общото събрание на клуба в олимпийската арена в Мюнхен в присъствието на около 9000 делегати.</p>
      <p>"Дадохте ми страхотни години в Байерн", обърна се Хьонес към клубните членове, които малко по-късно избраха единодушно бившия шеф на Адидас - Херберт Хайнер за нов президент на клуба.</p>
      <p>Ули Хьонес е в Байерн от 50 години. Той игра за отбора в периода 1970-1979 година, след което бе генерален мениджър на клуба в продължение на 30 години и президент на баварците от 2010 година, с кратко прекъсване заради престой в затвора за укриване на данъци.</p>
      <p>Хьонес оставя Байерн в отлично състояние, като клубът генерира рекорден оборот от 750,4 м илиона евро за сезон 2018-19.</p>
      <p>По време на събранието на клуба стана ясно, че временният старши треньор на Байерн Ханзи Флик ще остане начело на шампионите поне до Коледа.</p>
      <p>Флик пое поста след уволнението на Нико Ковач и спечели и двата си мача начело на Байерн - срещу Олимпиакос в Шампионска лига и срещу Борусия Дортмунд в Бундеслигата.</p>
      <p>"Говорих с Ханзи и той ми каза, че репортерите постоянно го питат дали ще води отбора в следващия мач. Мога да кажа, че Ханзи ще бъде начело на Байерн поне до Коледа, а може да остане и след това", каза директорът на клуба Карл-Хайнц Румениге.i</p>
    </article>
  </body>
</html>