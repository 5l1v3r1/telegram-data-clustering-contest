<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119376-jankovic-vaznost-tolerancije-se-stalno-istice-a-netolerancija-je-na-svim-nivoima-u-srbiji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T14:50:07+00:00"/>
    <meta property="og:title" content="Janković: Važnost tolerancije se stalno ističe a netolerancija je na svim nivoima u Srbiji"/>
    <meta property="og:description" content="Važnost tolerancije i ravnoravnosti nikada nije više isticana nego u poslednje vreme, dok je u praksi netolerancija prisutna na svim nivoima izjavila je danas povodom Medjunarodnog dana tolerancije poverenica Srbije za zaštitu ravnopravnosti, Brankica Janković, preneto je u saopštenju njene kancelarije.Janković je upozorila da to može imati dugoročne posledice za celo društvo.&quot;Često smo svedoci da je etiketiranje ljudi zbog političke i druge pripadnosti, porekla ili prezimena, postalo svakodnevica, a omalovažavanje protivnika se nameće kao standaradni vokabular mnogih javnih ličnosti. Uvrede na osnovu pola, salve seksističkih i mizoginih izjava teško se mogu izbrojati. To ne odgovara i ne pristaje Srbiji, demokratskoj zemlji kakva jeste i treba da bude&quot;, izjavila je Janković. Janković je navela da su &quot;naše najveće bogatstvo upravo ljudi u svoj svojoj različitosti&quot;.&quot;U trenutku kada svakodnevno slušamo o masovnom odlasku iz zemlje niko ne sme sebi da dozvoli da nekoga &quot;tera i proteruje&quot; ili još gore, preti likvidacijom.…"/>
  </head>
  <body>
    <article>
      <h1>Janković: Važnost tolerancije se stalno ističe a netolerancija je na svim nivoima u Srbiji</h1>
      <address>
        <time datetime="2019-11-16T14:50:07+00:00">16 Nov 2019, 14:50</time>
      </address>
      <p>Važnost tolerancije i ravnoravnosti nikada nije više isticana nego u poslednje vreme, dok je u praksi netolerancija prisutna na svim nivoima izjavila je danas povodom Medjunarodnog dana tolerancije poverenica Srbije za zaštitu ravnopravnosti, Brankica Janković, preneto je u saopštenju njene kancelarije.<br/><br/>Janković je upozorila da to može imati dugoročne posledice za celo društvo.<br/><br/>"Često smo svedoci da je etiketiranje ljudi zbog političke i druge pripadnosti, porekla ili prezimena, postalo svakodnevica, a omalovažavanje protivnika se nameće kao standaradni vokabular mnogih javnih ličnosti. Uvrede na osnovu pola, salve seksističkih i mizoginih izjava teško se mogu izbrojati. To ne odgovara i ne pristaje Srbiji, demokratskoj zemlji kakva jeste i treba da bude", izjavila je Janković. <br/><br/>Janković je navela da su "naše najveće bogatstvo upravo ljudi u svoj svojoj različitosti".<br/><br/>"U trenutku kada svakodnevno slušamo o masovnom odlasku iz zemlje niko ne sme sebi da dozvoli da nekoga "tera i proteruje" ili još gore, preti likvidacijom. Državni funkcioneri, političari, kao i oni koji imaju ambicije da budu nosioci nekih od najodgovornijih funkcija, ali i svi učesnici u javnom prostoru, treba da budu svesni odgovornosti za svaku izgovorenu reč, i takođe moraju biti svesni neophodnosti i značaja svih vrsta dijaloga", rekla je Janković.<br/><br/>Prema rečima poverenice za zaštitu ravnopravnosti "tačno je da su u Srbiji neke stvari uradjene, ali isto tako je još puno posla pred svima nama".<br/><br/>Povodom Medjunarodnog dana tolerancije i dana institucije Poverenika za zaštitu ravnopravnosti, u ponedeljak, 18. novembra na godišnjoj konferenciji će biti predstavljen rezultat istraživanja "Šta gradjani i gradjanke u Srbiji misle o diskriminaciji", uz panel na temu "Gde smo 10 godina od donošenja Zakona o zabrani diskriminacije". <br/><br/>Biće uručene i godišnje medijske nagrade Poverenika kao i nagrade za "Opštine/grad jednakih mogućnosti".</p>
    </article>
  </body>
</html>