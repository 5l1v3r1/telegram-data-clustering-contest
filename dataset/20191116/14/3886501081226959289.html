<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/119377-nastavnici-u-cikagu-posle-strajka-dobice-povisice-a-skole-medicinske-sestre-i-socijalne-radnike?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T14:50:08+00:00"/>
    <meta property="og:title" content="Nastavnici u Čikagu posle štrajka dobiće povišice, a škole medicinske sestre i socijalne radnike"/>
    <meta property="og:description" content="Čikaški nastavnici su odobrili sporazum kojim je okončan njihov skoro dvonedeljni štrajk, pošto su dobili povišicu plate, ograničenje veličine odeljenja i obećanje da će svaka škola dobiti medicinsku sestru i socijalnog radnika.Čikaško Udruženje nastavnika s 25.000 članova stupilo je u štrajk 17. oktobra, posle više meseci neuspešnih pregovora sa školskim vlastima i lokalnom upravom gradonačelnice Lori Lajtfut. Nastavnici su priredjivali protestne povorke i skupove po gradu, okružna vlast je škole držala kao otvorene, ali su tokom nekoliko obustava rada otkazane dve nedelje nastave što je pogodilo više od 300.000 djaka i njihove porodice.Nastavnici su rekli da štrajkuju za &quot;socijalnu pravdu&quot;, s ciljem da se povećaju sredstva za medicinske sestre i socijalne radnike za potrebe djaka, i da se smanji veličinu odeljenja u kojima u nekim školama ima i po više od 40 djaka.Čelnici Udruženja nastavnika su rekli da je štrajk primorao grad na pregovore o pitanjima koja je u početku smatrao da su izvan granica nadležnosti…"/>
  </head>
  <body>
    <article>
      <h1>Nastavnici u Čikagu posle štrajka dobiće povišice, a škole medicinske sestre i socijalne radnike</h1>
      <address>
        <time datetime="2019-11-16T14:50:08+00:00">16 Nov 2019, 14:50</time>
      </address>
      <p>Čikaški nastavnici su odobrili sporazum kojim je okončan njihov skoro dvonedeljni štrajk, pošto su dobili povišicu plate, ograničenje veličine odeljenja i obećanje da će svaka škola dobiti medicinsku sestru i socijalnog radnika.<br/><br/>Čikaško Udruženje nastavnika s 25.000 članova stupilo je u štrajk 17. oktobra, posle više meseci neuspešnih pregovora sa školskim vlastima i lokalnom upravom gradonačelnice Lori Lajtfut.<br/><br/>Nastavnici su priredjivali protestne povorke i skupove po gradu, okružna vlast je škole držala kao otvorene, ali su tokom nekoliko obustava rada otkazane dve nedelje nastave što je pogodilo više od 300.000 djaka i njihove porodice.<br/><br/>Nastavnici su rekli da štrajkuju za "socijalnu pravdu", s ciljem da se povećaju sredstva za medicinske sestre i socijalne radnike za potrebe djaka, i da se smanji veličinu odeljenja u kojima u nekim školama ima i po više od 40 djaka.<br/><br/>Čelnici Udruženja nastavnika su rekli da je štrajk primorao grad na pregovore o pitanjima koja je u početku smatrao da su izvan granica nadležnosti, uključujući podršku beskućnicima.<br/><br/>Lajtfut koja je ove godine preuzela dužnost, rekla je da štrajk nije ni bio potreban i nazvala "istorijskom" ponudu grada za povišicu plata od 16 odsto nastavnicima, ali tokom pet godina, i druga obećanja. <br/><br/>Pošto se štrajk u petak završio, Lajtfut je rekla da će ceo grad imati koristi od sporazuma.<br/><br/>Okrug se se obavezao da će dati 35 miliona dolara da omogući ograničenje veličine odeljenja i prihvatio da svaka škola do 2023. godine dobije medicinsku sestru i socijalnog radnika.<br/><br/>Potpredsednica Udruženja nastavnika, Stejsi Dejvis Gejt, rekla je da su štrak i sindikalna borba "imali viši cilj: promenu i vrednosti i sistema u Čikagu".<br/><br/>Objasnila je da su "poreski obveznici iz radničke klase u Čikagu skupo platili oblakodere koje većina njih nikada neće ni videti, ali njihovo dete treba da može da vidi školsku medicinsku sestru kad god mu je potrebna. U gradu sa ogromnim bogatstvom, korporacije mogu da plaćaju ono što je javno dobro", rekla je Dejvis Gejt.</p>
    </article>
  </body>
</html>