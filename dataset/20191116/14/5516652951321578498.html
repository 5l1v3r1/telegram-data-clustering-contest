<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425921/to-ti-exei-na-ginei-apo-ton-dekembrh-kai-meta-de-legetai"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T14:30:02+00:00"/>
    <meta property="og:title" content="Το τι έχει να γίνει από τον Δεκέμβρη και μετά δε λέγεται…"/>
    <meta property="og:description" content="Σημαντικές αλλαγές έχουμε να δούμε, απ’ ό, τι φαίνεται στα ρόστερ των ομάδων μας, ειδικά στην Α’ Κατηγορία από τον Δεκέμβριο και μετά."/>
  </head>
  <body>
    <article>
      <h1>Το τι έχει να γίνει από τον Δεκέμβρη και μετά δε λέγεται…</h1>
      <address>
        <time datetime="2019-11-16T14:30:02+00:00">16 Nov 2019, 14:30</time>
      </address>
      <p>
        <b>Σημαντικές αλλαγές έχουμε να δούμε, απ’ ό, τι φαίνεται στα ρόστερ των ομάδων μας, ειδικά στην Α’ Κατηγορία από τον Δεκέμβριο και μετά.</b>
      </p>
      <p>Ήδη στην κορυφή τα πράγματα ξεκινούν ως έναν βαθμό να ξεκαθαρίζουν, ενώ στην «ουρά» της βαθμολογίας αναμένεται να γίνει μια μικρή μάχη για την αποφυγή του υποβιβασμού. Εδώ και κάτι χρόνια ούτως ή άλλως έχουμε δει τα… απίστευτα με μετακινήσεις παικτών και αλλαγές στα δεδομένα όσον αφορά το έμψυχο δυναμικό από τη μια μέρα στην άλλη… Κρατηθείτε λοιπόν, γιατί οι μετεγγραφές δεν θα είναι λίγες από τις αδιάφορες ομάδες περισσότερο, προς εκείνες με το όποιο ενδιαφέρον να κυνηγήσουν τους στόχους τους. Αφήστε δε το τι έχει να γίνει με παίκτες μετακινούμενους από τη μια κατηγορία στην άλλη. Ασανσέρ γίναμε, μην τα ρωτάτε… Ήδη έχουν ξεκινήσει οι συζητήσεις στα ποδοσφαιρικά στέκια που αφορούν ακόμα και προβλέψεις για το ποιοι παίκτες θα μετακινηθούν και πού.</p>
      <p>Κάποιοι έχουν γίνει ειδήμονες σ’ αυτό και είναι απολύτως φυσικό βάσει του τι έχουν δει οι άνθρωποι την τελευταία πενταετία και πολλές φορές δεν το πίστευαν. Εμένα πάντως με διασκεδάζει αφάνταστα ν’ ακούω ιστορίες αυτού του τύπου και να μπαίνω κι εγώ στη διαδικασία τού να φανταστώ και να δημιουργήσω τη δική μου σκακιέρα με τα ισχυρά πιόνια ως παίκτης ματαιόδοξος και υπερβάλλων στο θέμα των ικανοτήτων μου προς αυτή την κατεύθυνση.</p>
      <p>Το θέμα είναι ένα: ότι αλλαγές θα γίνουν και τις περισσότερες φορές έχουν να κάνουν με το κέρδος σε πρεστίζ μα και οικονομικά. Το ποδόσφαιρο, ακόμα και το τοπικό, έχει αλλάξει και ποιος θα το πίστευε κάτι χρονάκια πριν, όμως έτσι όπως τα κάναμε, καλά να πάθουμε. Το σινάφι μας το δημοσιογραφικό αρέσκεται στο να κάνει αναλύσεις και να το παίζει μέγας κριτής και μάντης μελλούμενων, καλών ή κακών, εκ του ασφαλούς. Ας ρωτήσουμε όμως κι αυτούς που βάζουν το χέρι στην τσέπη πώς νιώθουν.</p>
      <p>Άλλωστε ό, τι σπέρνεις, θερίζεις…<br/><b>ΤΣΑΜΠΙΚΟΣ ΠΑΤΣΑΪΣ</b></p>
    </article>
  </body>
</html>