<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621816/%D9%BE%D8%B1%D9%81%D8%B1%D9%88%D8%B4%E2%80%8C-%D8%B4%D8%AF%D9%86-%D9%85%D8%B4%DA%A9%D9%88%DA%A9-%DA%A9%D8%AA%D8%A7%D8%A8-%D9%BE%D8%B3%D8%B1-%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T14:11:00+00:00"/>
    <meta property="og:title" content="پرفروش‌ شدن مشکوک کتاب پسر دونالد ترامپ"/>
    <meta property="og:description" content="کتاب جنجالی جدیدی که توسط «دونالد ترامپ جونیور» پسر ارشد رئیس‌جمهور ایالات متحده آمریکا علیه حزب چپ‌گرای این کشور نوشته شده درحالی به رتبه یک پرفروش‌های غیرداستانی نیویورک‌تایمز تبدیل شده است که شواهد نشان‌ می‌دهد نسخه‌های بسیار زیادی از این کتاب به صورت عمده خریداری شده‌اند."/>
  </head>
  <body>
    <article>
      <h1>پرفروش‌ شدن مشکوک کتاب پسر دونالد ترامپ</h1>
      <address>
        <time datetime="2019-11-16T14:11:00+00:00">16 Nov 2019, 14:11</time>
      </address>
      <p>
        <i>کتاب جنجالی جدیدی که توسط «دونالد ترامپ جونیور» پسر ارشد رئیس‌جمهور ایالات متحده آمریکا علیه حزب چپ‌گرای این کشور نوشته شده درحالی به رتبه یک پرفروش‌های غیرداستانی نیویورک‌تایمز تبدیل شده است که شواهد نشان‌ می‌دهد نسخه‌های بسیار زیادی از این کتاب به صورت عمده خریداری شده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> کتاب «متاثر: چطور جناح چپ از نفرت تغذیه می‌کند و می‌خواهد ما را ساکت کند» نوشته «دونالد ترامپ جونیور» که در پنجم نوامبر منتشر شد این هفته به صدر پرفروش‌های غیرداستانی نشریه نیویورک‌تایمز راه‌ یافت. تقریبا ۳۰ سال پیش بود که گزارش‌هایی منتشر شد که نشان می‌داد «دونالد ترامپ» افرادی را ملزم کرده تا هزاران نسخه از کتاب «هنر معامله»‌ او را برای پرفروش شدن بخرند. حالا «دونالد ترامپ جونیور» نیز به همین کار متهم شده است. اتهام‌های واردشده به پسر بزرگ دونالد ترامپ زمانی مطرح شد که نام کتاب او در صدر فهرست کتاب‌های غیرداستانی پرفروش نیویورک‌تایمز قرار گرفت و این نشریه اعلام کرد خریدهای عمده این موفقیت را برای این کتاب رقم زده‌اند.</p>
      <p>به گزارش گاردین، اوایل این ماه گزارشی منتشر شد که نشان می‌داد کمیته ملی حزب جمهوری‌خواهان ایالات متحده از حامیان خود خواسته تا با خریدن نسخه‌های امضاشده کتاب «متاثر»‌ نوشته «دونالد ترامپ جونیور» از این کمیته حمایت کنند. نویسنده این کتاب یعنی «دونالد ترامپ جونیور» نیز از خوانندگان خواسته بود یک نسخه از این کتاب را برای خود بخرند و نسخه دیگری را به لیبرال نازک‌نارنجی محبوب‌شان هدیه بدهند؛ چرا که او معتقد است «هیچ چیز نمی‌تواند یک لیبرال‌ را بیش‌تر از پرفروش‌شدن کتاب «‌متاثر» تحت تاثیر قرار دهد.»</p>
      <p>این اتهام که کتاب‌ «دونالد ترامپ جونیور» با روند واقعی به‌صدر جدول پرفروش‌ها نرسیده است تا جایی او را عصبانی کرد که در صفحه توئیتر خود خطاب به «‌ووپی گلدبرگ» بازیگر برنده جایزه اسکار نوشت: «از تو برای متنفر بودن از من تشکر می‌کنم چرا که با این کار من را به صدر فهرست پرفروش‌های نیویورک‌تایمز رساندی.»‌</p>
      <p>او همچنین پیام یکی از فعالان سیاسی جمهوری‌خواه را که در حساب توییتر خود نوشته بود «‌دونالد ترامپ جونیور نزدیک به هزار کتاب را حین فروش امضا کرده است و آمار «‌بوک اسکن»‌ می‌تواند نشان بدهد تعداد کتاب‌های فروخته‌شده «دونالد ترامپ جونیور» از مجموع نسخه‌های فروخته‌شده رتبه‌های دو و سه پرفروش‌های این نشریه هم بیشتر است»‌ ری‌توییت کرد.</p>
      <p>همچنین ناشر کتاب «متاثر» بیان کرد به هیچ وجه متوجه خریداری شدن این کتاب‌ها به صورت عمده نشده است و «‌دونالد ترامپ جونیور» در ۲۰ کتاب‌فروشی واقع در ۹ ایالت حضور داشته و کتاب‌ «متاثر» در بیشتر این کتاب‌فروشی‌ها کاملا به فروش رسیده‌ است.</p>
      <p>«‌دونالد ترامپ جونیور»‌ سومین عضو از خانواده «ترامپ» است که در دوران ریاست‌جمهوری او کتاب منتشر می‌کند. «ایوانکا ترامپ»‌ دختر «‌دونالد ترامپ» و «‌ایوانا ترامپ» همسر سابق «‌دونالد ترامپ» در سال ۲۰۱۷ کتاب‌های خود را روانه بازار کردند.</p>
    </article>
  </body>
</html>