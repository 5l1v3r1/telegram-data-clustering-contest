<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/i-campioni-ditalia-della-palla-col-bracciale-ricevuti-in-comune/1325815/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T14:42:42+00:00"/>
    <meta property="og:title" content="I campioni d’Italia della palla col bracciale ricevuti in Comune"/>
    <meta property="og:description" content="MACERATA - Il team è nato come una scommessa e nel giro di poco ha vinto il tricolore. Il sindaco Romano Carancini: «Siamo fieri di aver valorizzato questa disciplina sportiva»"/>
  </head>
  <body>
    <article>
      <h1>I campioni d’Italia della palla col bracciale ricevuti in Comune</h1>
      <h2>MACERATA - Il team è nato come una scommessa e nel giro di poco ha vinto il tricolore. Il sindaco Romano Carancini: «Siamo fieri di aver valorizzato questa disciplina sportiva»</h2>
      <address><time datetime="2019-11-16T14:42:42+00:00">16 Nov 2019, 14:42</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Fi-campioni-ditalia-della-palla-col-bracciale-ricevuti-in-comune%2F1325815%2F">Condividi54</a><a href="https://twitter.com/intent/tweet?text=I+campioni+d%27Italia++della+palla+col+bracciale++ricevuti+in+Comune&amp;url=https%3A%2F%2Fwww.cronachemaceratesi.it%2F2019%2F11%2F16%2Fi-campioni-ditalia-della-palla-col-bracciale-ricevuti-in-comune%2F1325815%2F">Tweet</a>Email54 Condivisioni</p>
      <p> </p>
      <p><b>Un tricolore in Comune. E’ quello vinto dalla squadra di palla con il bracciale di Macerata che il 15 settembre scorso, a Firenze, ha vinto il campionato di Serie A. La squadra è stata ricevuta in Comune dal sindaco Romano Carancini, dall’assessore allo Sport Alferio Canesin, dal dirigente del servizio Scuola Sport Gianluca Puliti.</b> <b>Presente anche Walter Romagnoli, presidente dell’Associazione nazionale gioco del pallone col bracciale e coordinatore nazionale della Fipap (Federazione italiana pallapugno).</b></p>
      <figure>
        <img src="https://cdn.cronachemaceratesi.it/wp-content/uploads/2019/11/Nazareno-Crescimbeni-mandarino-della-squdra-e-artigiano-che-ha-realizzato-i-bracciali-in-legno-650x433.jpg"/>
      </figure>
      <p>La squadra campione d’Italia è compostata dal capitano Alessio Benedetti, Luca Gigli (premiato come miglior giocatore del campionato), Gianluca Gagliardini, Alessandro Coluccini, Gian Marco Marini, Corrado Speranza e dall’allenatore Luca Crescimbeni,. Giocatori e mister sono stati accompagnati dal presidente Ulisse Gentilozzi della Polisportiva Acli Macerata cui la compagine è affiliata. «E’ iniziata come una scommessa – ha detto <b>l’assessore Canesin</b> – ma nonostante le iniziali difficoltà nel riorganizzare dopo tanti anni una squadra di palla al bracciale ci ho sempre creduto perché volevo riportare a Macerata una cultura sportiva antica a cui i cittadini erano legati. La scommessa l’abbiamo poi vinta insieme agli amici di Treia e in particolare a Luca Crescimbeni e Corrado Speranza, alla Polisportiva Acli Macerata e al presidente dell’associazione nazionale Walter Romagnoli». «Sono orgoglioso e onorato di poter festeggiare qui con voi la vincita di uno scudetto, – ha affermato <b>Romano Carancini</b> – la vittoria del campionato di Serie A di uno sport che rimane forse al margine dei riflettori e non ha un tornaconto economico come altri sport hanno, ma che rappresenta proprio per questa sua caratteristica lo spirito dei maceratesi e dei treiesi insieme. Macerata grazie a voi torna dopo 60 anni a cucire sulla sua maglietta uno scudetto e, come amministrazione comunale siamo fieri di aver valorizzato questa disciplina sportiva». Tra i presenti anche Nazareno Crescimbeni, il “mandarino” della squadra (colui cioè che con precisione lancia la palla al battitore) e artigiano che ha realizzato manualmente i “bracciali in legno” della squadra. I giocatori hanno ricevuto dal sindaco e dall’assessore Canesin lo scudetto tricolore e la spilletta con lo stemma del Comune.</p>
      <figure>
        <img src="https://cdn.cronachemaceratesi.it/wp-content/uploads/2019/11/Squadra-palla-col-bracciale-in-Comune_sindaco-mostra-lo-scudetto10-650x433.jpg"/>
        <figcaption>Il sindaco con il tricolore</figcaption>
      </figure>
    </article>
  </body>
</html>