<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119379-nuns-osudio-kampanju-protiv-redakcije-n1-i-navodi-da-ce-obavestiti-medjunarodne-organizacije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T14:55:05+00:00"/>
    <meta property="og:title" content="NUNS osudio kampanju protiv redakcije N1 i navodi da će obavestiti medjunarodne organizacije"/>
    <meta property="og:description" content=" Nezavisno udruženje novinara Srbije (NUNS) osudilo je danas svakodnevnu kampanju protiv redakcije televizije N1 i ćutanje policije, tužilaštva, Ministarstva informisanja i Vlade.NUNS će, kako navodi u saopštenju, o zastrašivanju redakcije N1 i neshvatljivom ćutanju nadležnih institucija obavestiti medjunarodne organizacije i institucije.&quot;Nemost državnih institucija nameće sumnju da kampanja mržnje protiv medija koji nepristrasno informišu javnost, a u kojoj su najglasniji prorežimski štampani i tv tabloidi, uživa podršku najviše vlasti&quot;, navodi se u saopštenju NUNS-a.NUNS navodi da su nakon anonimnih aktera kampanje deljenja letaka, verbalno nasilje protiv N1 i njenog programskog direktora Jugoslava Ćosića nastavili tabloidi.&quot;Tako je urednik Informera Ćosića proglasio za 'šiptarskog plaćenika' koji obavlja prljave poslove u Srbiji čime je direktno ugrožena njegova lična bezbednost&quot;, navodi NUNS.To udruženje je upozorilo i na manipulacije i neistine kojima se tabloidi koriste tokom kampanje, poput objavljivanja…"/>
  </head>
  <body>
    <article>
      <h1>NUNS osudio kampanju protiv redakcije N1 i navodi da će obavestiti medjunarodne organizacije</h1>
      <address>
        <time datetime="2019-11-16T14:55:05+00:00">16 Nov 2019, 14:55</time>
      </address>
      <p> Nezavisno udruženje novinara Srbije (NUNS) osudilo je danas svakodnevnu kampanju protiv redakcije televizije N1 i ćutanje policije, tužilaštva, Ministarstva informisanja i Vlade.NUNS će, kako navodi u saopštenju, o zastrašivanju redakcije N1 i neshvatljivom ćutanju nadležnih institucija obavestiti medjunarodne organizacije i institucije.<br/><br/>"Nemost državnih institucija nameće sumnju da kampanja mržnje protiv medija koji nepristrasno informišu javnost, a u kojoj su najglasniji prorežimski štampani i tv tabloidi, uživa podršku najviše vlasti", navodi se u saopštenju NUNS-a.<br/><br/>NUNS navodi da su nakon anonimnih aktera kampanje deljenja letaka, verbalno nasilje protiv N1 i njenog programskog direktora Jugoslava Ćosića nastavili tabloidi.<br/><br/>"Tako je urednik Informera Ćosića proglasio za 'šiptarskog plaćenika' koji obavlja prljave poslove u Srbiji čime je direktno ugrožena njegova lična bezbednost", navodi NUNS.<br/><br/>To udruženje je upozorilo i na manipulacije i neistine kojima se tabloidi koriste tokom kampanje, poput objavljivanja fotografije na naslovnoj strani Informera od 16. novembra.<br/><br/>NUNS je osudio i napade glavnog urednika tabloida Informer na reportera N1 Miodraga Sovilja koga je u jutarnjem programu televizije Pink označio kao "provokatora" rekavši "ideja je bila da se guranjem telefona predsedniku u lice izazove njegova, refleksna reakcija da bi se posle od toga pravio haos".<br/><br/>Miodrag Sovilj je u petak postavljajući legitimno novinarsko pitanje pokazao predsedniku Srbije svoj telefon na kome je bio dokument na koji se pozivao u svom pitanju, navodi NUNS. </p>
    </article>
  </body>
</html>