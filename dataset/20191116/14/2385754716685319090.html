<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597675/xeiropedes-se-ek-pou-metefere-epoikous-kai-trofima-apo-ta-katexomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T14:28:00+00:00"/>
    <meta property="og:title" content="Χειροπέδες σε Ε/κ που μετέφερε έποικους και τρόφιμα από τα κατεχόμενα"/>
    <meta property="og:description" content="Υπό κράτηση, τέθηκαν σήμερα τρία άτομα, μία Ελληνοκύπρια και δύο Τούρκοι έποικοι, ως ύποπτα για υπόθεση παράνομης μεταφοράς μεταναστών και τροφίμων από τα..."/>
  </head>
  <body>
    <article>
      <h1>Χειροπέδες σε Ε/κ που μετέφερε έποικους και τρόφιμα από τα κατεχόμενα</h1>
      <address><time datetime="2019-11-16T14:28:00+00:00">16 Nov 2019, 14:28</time> by <a rel="author">SigmaLive</a></address>
      <p><b>Υπό κράτηση, τέθηκαν σήμερα τρία άτομα, μία Ελληνοκύπρια και δύο Τούρκοι έποικοι, ως ύποπτα για υπόθεση παράνομης μεταφοράς μεταναστών και τροφίμων από τα κατεχόμενα.<br/></b> <br/>Πληροφορίες του ΚΥΠΕ αναφέρουν ότι γύρω στις 7 χθες το βράδυ μετά από συντονισμένη επιχείρηση της Αστυνομίας των Βάσεων ανακόπηκε αυτοκίνητο στη περιοχή Αγίου Νικολάου στη Δεκέλεια, το οποίο οδηγούσε Ελληνοκύπρια με συνεπιβάτες δύο Τούρκους έποικους.<br/> <br/>Σε έρευνα που διενεργήθηκε στο αυτοκίνητο εντοπίστηκε εμπόρευμα σε τσάντες και συγκεκριμένα 50 κιλά ψάρι και 12 δωδεκάδες αμπελοπούλια.<br/> <br/>Το αυτοκίνητο ανακόπηκε ύστερα από υποψίες ότι μετέφερε παράνομα στις ελεύθερες περιοχές από τα κατεχόμενα εποίκους και τρόφιμα.<br/> <br/>Τα τρία άτομα συνελήφθησαν και σήμερα οδηγήθηκαν ενώπιον του Δικαστηρίου των Βάσεων Δεκέλειας το οποίο διέταξε την κράτηση τους μέχρι την Τετάρτη 20 Νοεμβρίου 2019.<br/> <br/>Εναντίον των τριών ατόμων εξετάζονται αδικήματα της παράνομης μεταφοράς και διακίνησης ατόμων με σκοπό το κέρδος, αδικήματα που σχετίζονται με το Τελωνείο και της παράνομης κατοχής άγριων πτηνών.<br/> <br/>Η Αστυνομία των Βάσεων εξετάζει επίσης το ενδεχόμενο η διακίνηση ατόμων και τροφίμων να διεξαγόταν σε συστηματική βάση.<br/> <br/>Την υπόθεση διερευνά η Αστυνομία των Βρετανικών Βάσεων Δεκέλειας σε συνεργασία με το Τμήμα Τελωνείων των Βάσεων.<br/> </p>
    </article>
  </body>
</html>