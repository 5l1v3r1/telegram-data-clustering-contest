<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547714.html/%D9%85%D9%87%D8%A7%D8%B1-%D8%A2%D8%AA%D8%B4-%D9%86%D9%81%D8%AA%DA%A9%D8%B4-%D8%AD%D8%A7%D8%AF%D8%AB%D9%87-%D8%AF%DB%8C%D8%AF%D9%87-%D8%AF%D8%B1-%D9%85%D8%AD%D9%88%D8%B1-%D8%A8%D8%B1%D9%88%D8%AC%D9%86-%D9%81%D8%B1%D8%A7%D8%AF%D9%86%D8%A8%D9%87--%D8%AA%D9%84%D8%A7%D8%B4-%D9%86%D8%A7%DA%A9%D8%A7%D9%85-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%B6%D8%AF%D8%A7%D9%86%D9%82%D9%84%D8%A7%D8%A8-%D8%AF%D8%B1-%D8%A7%D9%86%D8%AA%D8%B3%D8%A7%D8%A8-%D8%A7%DB%8C%D9%86-%D8%AE%D8%A8%D8%B1-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T14:50:00+00:00"/>
    <meta property="og:title" content="مهار آتش نفتکش حادثه‌دیده در محور بروجن فرادنبه/ تلاش ناکام رسانه‌های ضدانقلاب در انتساب این خبر به اعتراضات بنزینی"/>
    <meta property="og:description" content="با تلاش 3 و نیم‌ ساعته آتش نشانان و نیروهای امدادی آتش نفتکش حامل تولوئن در محور بروجن فرادنبه مهار و از انفجار مخزن جلوگیری شد."/>
  </head>
  <body>
    <article>
      <h1>مهار آتش نفتکش حادثه‌دیده در محور بروجن فرادنبه/ تلاش ناکام رسانه‌های ضدانقلاب در انتساب این خبر به اعتراضات بنزینی</h1>
      <address>
        <time datetime="2019-11-16T14:50:00+00:00">16 Nov 2019, 14:50</time>
      </address>
      <p>با تلاش 3 و نیم‌ ساعته آتش نشانان و نیروهای امدادی آتش نفتکش حامل تولوئن در محور بروجن فرادنبه مهار و از انفجار مخزن جلوگیری شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از جهانبین نیوز؛ اسماعیل یزدانی فرمانده آتش نشانی و خدمات ایمنی شهرداری بروجن در گفت و گو با خبرنگار <a href="http://newsroom.dana.ir/">جهانبین نیوز</a>، گفت: ساعت 15 روز جمعه با دریافت گزارش حادثه مبنی بر حریق یکدستگاه نفتکش در محور بروجن فرادنبه، اکیپ های اطفاء حریق شامل 6 دستگاه خودروی سنگین آب پاش به محل حادثه اعزام شدند.</p>
      <p>وی افزود: در بررسی های اولیه آتش از نوع مایعات قابل اشتعال با درصد احتراق بسیار بالا تشخیص داده شده و با درخواست کمک از سایر ایستگاه های آتش نشانی، نسبت به اطفاء آتش با استفاده از فوم آتش نشانی اقدام شد.</p>
      <p>اسماعیل یزدانی با بیان اینکه حجم زیاد آتش منجر به خودسوزی بخشی از تولوئن موجود در این نفتکش شد، اضافه کرد: آتش نشانان با خنک سازی محل حادثه مانع از انفجار مخزن 23 هزارلیتری شدند.</p>
      <p>وی با تقدیر از زحمات نیروهای امدادی و آتش نشان حاضر در عملیات اطفا حریق، افزود: خوشبختانه آتش پس از گذشت بیش از 3 ساعت و بدون هیچگونه تلفات جانی مهار شد.</p>
      <p>
        <b>رد هرگونه شایعه در انتساب این حادثه به اعتراضات بنزینی</b>
      </p>
      <p>مسعود ملکی فرماندار شهرستان بروجن در گفت و گو با خبرنگار جهانبین نیوز، اظهار داشت: این نفتکش با بارگیری 23 هزار لیتر مایع قابل اشتعال تولوئن (MTV) از رامشیر استان خوزستان، در مسیر حرکت به سمت پالایشگاه اصفهان دچار حادثه شد.</p>
      <p>وی با بیان اینکه انجام عملیات اطفاء و ایمن سازی مسیر ترافیکی منجر به مسدود شدن 5 ساعته محور بروجن فرادنبه شد، گفت: حوادث و تصادفات جاده ای در مسیری با تردد روزانه بیش 30 هزار دستگاه خودروی سبک و سنگین امری غیرقابل انکار است.</p>
      <p>رئیس شورای تدمین شهرستان بروجن با اشاره به تلاش ناکام برخی کانال ها و جریانات ضدانقلاب در انتساب این حادثه به اعتراضات بنزینی، افزود: علت حادثه از سوی پلیس راه انحراف نفتکش از مسیر اصلی، برخورد با حفاظ جاده (نیوجرسی) و در پی آن آتش سوزی عنوان شده است.</p>
      <p>مسعود ملکی اضافه کرد: محور بروجن فرادنبه یکی از مسیرهای پرترافیک بوده که بخش زیادی از ترانزیت حمل بار و مسافر استان به سایر استان های همجواز از این مسیر انجام می شود.</p>
      <p>انتهای پیام/</p>
    </article>
  </body>
</html>