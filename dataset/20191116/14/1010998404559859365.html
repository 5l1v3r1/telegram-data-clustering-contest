<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/borisov-vazhno-e-balgarija-da-zapazi-mjastoto-si-na-evropejskata-gazova-karta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-16T14:42:00+00:00"/>
    <meta property="og:title" content="Борисов: Важно е да запазим мястото си на европейската газова карта"/>
    <meta property="og:description" content="Премиерът обсъди стратегически отношения с помощник държавен секретар на САЩ"/>
  </head>
  <body>
    <article>
      <h1>Борисов: Важно е да запазим мястото си на европейската газова карта</h1>
      <h2>Премиерът обсъди стратегически отношения с помощник държавен секретар на САЩ</h2>
      <address><time datetime="2019-11-16T14:42:00+00:00">16 Nov 2019, 14:42</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/16/borisov_1573925280-1.mp4"/>
      </figure>
      <p>Премиерът на България Бойко Борисов се срещна с помощник държавния секретар в Бюрото по международна сигурност и неразпространение на ядрени оръжия към Държавния департамент на САЩ Кристофър Форд.</p>
      <p>Основен фокус в срещата беше сътрудничеството между двете страни в областта на енергетиката. В Министерски съвет присъстваха и вицепремиерът Томислав Дончев, министърът на енергетиката Теменужка Петкова и посланика на САЩ Херо Мустафа, съобщиха от правителствената пресслужба.</p>
      <p>Българският  министър-председател заяви, че за България е от стратегическо значение  да запази ключовата си роля на газовата карта на Европа. Освен това акцентира и върху реализацията на газовата връзка с Гърция.</p>
      <p>Борисов подчерта, че като държава членка на ЕС България стриктно спазва изискванията за диверсификация на доставките на свежо ядрено гориво.</p>
      <p>Форд отбеляза, че енергетиката е жизненоважна за общите ни стратегически интереси и национална сигурност.</p>
      <p>От своя страна Борисов изтъкна потенциала на България да осигури диверсификация на енергийните източници и маршрути не само на наша територия, но и в региона.</p>
      <p>Участниците в срещата обсъдиха и потенциалната реализация на проекта АЕЦ „Белене“. Българският премиер посочи, че общо 13 компании са подали заявления в процедурата за избор на стратегически инвеститор.</p>
      <p>Борисов и Форд говориха и за доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.</p>
    </article>
  </body>
</html>