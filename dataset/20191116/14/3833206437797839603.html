<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Mladezhite-ot-GERB-v-Plovdiv-podkrepiha-iniciativa-za-borba-s-diabeta-914280"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T14:25:00+00:00"/>
    <meta property="og:title" content="Младежите от ГЕРБ в Пловдив подкрепиха инициатива за борба с диабета"/>
    <meta property="og:description" content="Младежите от ГЕРБ в Пловдив подкрепиха инициатива за борба с диабетаМладежката организация на Полити..."/>
  </head>
  <body>
    <article>
      <h1>Младежите от ГЕРБ в Пловдив подкрепиха инициатива за борба с диабета</h1>
      <address>
        <time datetime="2019-11-16T14:25:00+00:00">16 Nov 2019, 14:25</time>
      </address>
      <p>Младежите от ГЕРБ в Пловдив подкрепиха инициатива за борба с диабета</p>
      <p>Младежката организация на Политическа партия ГЕРБ в Пловдив подкрепи инициативата "Бягане с кауза "Променяме диабета!", която се организира по повод Световния ден за борба с диабета. Събитието е под патронажа на Негово превъзходителство Сьорен Якобсен - посланик на Дания в България, реализира се от Сдружение "5 км рън“, Националната асоциация на децата с диабет, Медицински университет Пловдив и с подкрепата на компания за лекарства и препарати. Бягането се проведе на Гребната база в Пловдив.</p>
      <p>Успоредно с него медицински специалисти правиха оценка на риска от диабет и измерваха кръвната захар на всички желаещи.</p>
      <p>Целта на инициативата е да фокусира общественото внимание върху опасностите, които крие това социално значимо заболяване, което се увеличава в цял свят с всяка измината година. Основната част от хората с диабет са с тип 2. Ръстът при него е свързан със съвременния начин на живот – повишаващите се нива на урбанизация, застаряващото население, ниска физическа активност и консумация на висококалорична храна.</p>
      <p>"От МГЕРБ Пловдив подкрепяме инициативата и считаме, че най-добрият начин да променим действителността около нас е чрез добрия личен пример. Точно заради това се включихме в бягането с призив към всички да спортуваме, да се грижим за себе си по-добре чрез консумация на качествена и здравословна храна и да бъдем активни обществено отговорни личности, което означава да поемем отговорност и за себе си," заяви ръководителят на младежката структура в града Мирослав Тенев.</p>
    </article>
  </body>
</html>