<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/16/shampionyt-po-vdigane-na-tejesti-mincho-pashov-pochina-vnezapno.429865"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T14:00:00+00:00"/>
    <meta property="og:title" content="Шампионът по вдигане на тежести Минчо Пашов почина внезапно"/>
    <meta property="og:description" content="Той е трикратен световен и европейски шампион за мъже | Dnes.bg"/>
  </head>
  <body>
    <article>
      <h1>Шампионът по вдигане на тежести Минчо Пашов почина внезапно</h1>
      <h2>Той е трикратен световен и европейски шампион за мъже</h2>
      <address><time datetime="2019-11-16T14:00:00+00:00">16 Nov 2019, 14:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>На 58-годишна възраст вчера внезапно почина изтъкнатият български състезател по вдигане на тежести Минчо Пашов, пише Пловдив прес.</p>
      <p>Роден е на 7 ноември 1961 година в село Шишманци, Пловдивско. На олимпийските игри в Москва извоюва бронзов медал в категория 67.5 кг. Това е и неговото първото участие при мъжете.</p>
      <p>Минчо Пашов започва да тренира през 1972 г. при големия специалист Ганчо Карушков. Завършва ССУ „Васил Левски“ в Пловдив. Дебютира в националния отбор на световното първенство за юноши в София през 1977 г., където се класира на трето място. Това е първото му голямо официално състезание в кариерата.</p>
      <p>Състезава се за „Марица“ (1972­1981), ЦСКА (1981­1982) и „Левски“ (1982­1986). Дипломира се и в НСА.</p>
      <p>През 1980 и 1981 г. е световен шампион за младежите.</p>
      <p>Трикратен световен и европейски шампион за мъже в категория 75 кг за 1981, 1982 и 1985 г. На турнира „Черно море“ във Варна (алтернативен на олимпиадата) през 1984 г. поставя световен рекорд от 212,5 кг в изтласкването. На шампионата на света през 1982 г. в Любляна двамата с Янко Русев събарят 4 световни рекорда в категория 75 кг.</p>
      <p>Погребението на Минчо Пашов е утре, неделя, 17 ноември 2019 г. Поклонението е от 11.00 часа на Централни гробища в Пловдив, пише <a href="https://www.24chasa.bg/">„24 часа“.</a></p>
      <p> </p>
    </article>
  </body>
</html>