<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640314/%D9%BE%D8%B1%D9%85%D8%AE%D8%A7%D8%B7%D8%A8-%D8%AA%D8%B1%DB%8C%D9%86-%D8%B3%D8%A7%D8%B9%D8%A7%D8%AA-%D9%BE%D8%AE%D8%B4-%D8%AA%D9%84%D9%88%DB%8C%D8%B2%DB%8C%D9%88%D9%86-%D8%AF%D8%B1-%D8%A7%D8%AE%D8%AA%DB%8C%D8%A7%D8%B1-%D8%AE%D8%B4%D9%88%D9%86%D8%AA-%D8%A2%D9%85%DB%8C%D8%B2-%D8%AA%D8%B1%DB%8C%D9%86-%D9%85%D8%AD%D8%AA%D9%88%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:09:00+00:00"/>
    <meta property="og:title" content="پرمخاطب ترین ساعات پخش تلویزیون در اختیار خشونت آمیز ترین محتوا!"/>
    <meta property="og:description" content="بعد از همان واکنش به «خانه پدری»، شاهد این هستیم که صحنه های خشن و غیرآموزنده ای در ساعاتی که خانواده ها مشغول تماشای تلویزیون هستند و حتی بعضا در بهترین ساعات پخش از سیما پخش می شوند که تمام آن انتقادات و استدلال ها را به راحتی زیر سوال می برند."/>
  </head>
  <body>
    <article>
      <h1>
        <a href="https://www.bultannews.com/fa/news/640314/%D9%BE%D8%B1%D9%85%D8%AE%D8%A7%D8%B7%D8%A8-%D8%AA%D8%B1%DB%8C%D9%86-%D8%B3%D8%A7%D8%B9%D8%A7%D8%AA-%D9%BE%D8%AE%D8%B4-%D8%AA%D9%84%D9%88%DB%8C%D8%B2%DB%8C%D9%88%D9%86-%D8%AF%D8%B1-%D8%A7%D8%AE%D8%AA%DB%8C%D8%A7%D8%B1-%D8%AE%D8%B4%D9%88%D9%86%D8%AA-%D8%A2%D9%85%DB%8C%D8%B2-%D8%AA%D8%B1%DB%8C%D9%86-%D9%85%D8%AD%D8%AA%D9%88%D8%A7">پرمخاطب ترین ساعات پخش تلویزیون در اختیار خشونت آمیز ترین محتوا!</a>
      </h1>
      <h2>بعد از همان واکنش به «خانه پدری»، شاهد این هستیم که صحنه های خشن و غیرآموزنده ای در ساعاتی که خانواده ها مشغول تماشای تلویزیون هستند و حتی بعضا در بهترین ساعات پخش از سیما پخش می شوند که تمام آن انتقادات و استدلال ها را به راحتی زیر سوال می برند.</h2>
      <address><time datetime="2019-11-16T14:09:00+00:00">16 Nov 2019, 14:09</time> by <a rel="author">بولتن نیوز | bultannews.com</a></address>
      <p><b>گروه فرهنگی:</b> حواشی پیرامون فیلم سنمایی <b>«خانه پدری»</b> قطعا در خاطرتان هست. از اعتراضات مختلفی که به فیلم و محتوای آن و خشونت سکانس های ابتدایی وجود داشت تا چرایی صدور مجوز اکران این فیلم توسط شخص رئیس سازمان سینمایی.   <br/>به گزارش بولتن نیوز، در این میان یکی از شدیترین حملات به فیلم و محتوای خشونت آمیز اولیه آن را در <b>صدا و سیما</b> شاهد بودیم. البته که گزارش خبرنگار صدا و سیما و صحبت های کارشناسان در مورد خشونت <b>«خانه پدی»</b> کاملا دقیق بود. ولی یک اشکال بزرگ نسبت به این موضع گیری از سوی صدا و سیما نسبت به این فیلم وجود دارد. دقیقا بعد از همان واکنش به <b>«خانه پدری»</b>، شاهد این هستیم که <b>صحنه های خشن</b> و غیرآموزنده ای در ساعاتی که خانواده ها مشغول تماشای تلویزیون هستند و حتی بعضا در بهترین ساعات پخش از سیما پخش می شوند که تمام آن انتقادات و استدلال ها را به راحتی زیر سوال می برند.  </p>
      <figure>
        <img src="https://www.bultannews.com/files/fa/news/1398/8/25/1198062_497.jpg"/>
      </figure>
      <p>چند روز بعد از آن سر و صداها در ساعتی مناسب شاهد پخش فیلم سینمایی <b>«جانگوی زنجیرگسسته»</b> اثر کوئنتین تارانتینو بودیم که مملو از خشونت است و رده بندی سنی اعلام شده توسط خود صدا و سیما <b>مثبت 16 سال</b> می باشد. حال چرا با علم به وجود این حجم از خشونت شاهد پخش این فیلم نه در ساعات پایانی شب بلکه در دو نوبت و در ساعات پر مخاطب که کودکان هم پای تلویزیون هستند بوده ایم، مدیران ساختمان شیشه ای باید پاسخگو باشند. <br/>نمونه وطنی هم کم نداریم. سریال <b>«گیله وا»</b> که به قیام جنگل می پرداخت، در قسمت پایانی و بدون درج رده بندی سنی صحنه هایی پر از خشونت و خون و خونریزی را برای مخاطب به نمایش گذاشت. نمونه آخرش هم که همین شب گذشته اتفاق افتاد. صحنه ای در سریال<b> «فوق لیسانسه ها»</b> به نمایش درآمد که قرار بود با جنگیدن دو فرد بزرگسال با سیخ، مخاطب خندانده بشود. آن هم سریالی که مخاطبش خانواده ها هستند و در ساعاتی پخش می شود که اتفاقا کودکان هم شاهد آن صحنه ها هستند و احتمال فراوانی وجود دارد که برای بازی آن کار را تکرار کنند و حوادثی برایشان رخ بدهد.   از این دست نمونه ها فراوان هستند و اگر تنها همین دو سه هفته اخیر را مورد بررسی قرار دهیم، مثال های بیشتری هم پیدا خواهیم کرد. حال سوال این است که <b>تناقضات</b> در روند کاری و<b> سیاست های صدا و سیما</b>، چگونه قابل توجیه هستد؟!  </p>
      <figure>
        <img src="https://www.bultannews.com/files/fa/news/1398/8/25/1198060_270.png"/>
      </figure>
      <p>  اگر فرض را بر این بگذاریم که<b> واحد خبر</b> مستقل از سازمان است و یا <b>مدیران شبکه ها</b> سیاست های خود را عملیاتی می کنند و به سیاست های کلان سازمان کاری ندارند، پس می توان به مدیریت ضعیف <b>علی عسگری</b> در این زمینه اشاره کرد. اگر هم تنها ایراد دیگران به چشمشان می آید و قرار است بقیه بد مطلق باشند و ایشان خوب، پس کارشان از جای دیگری می لنگد و دچار بی تقوایی گشته اند. هر چه هست این روند باید متوقف شود و اصلاحی در انتخاب ساعات پخش برنامه هایی با محتوای خشونت آمیز در این نهاد فرهنگی با اهمیت صورت بگیرد.      </p>
    </article>
  </body>
</html>