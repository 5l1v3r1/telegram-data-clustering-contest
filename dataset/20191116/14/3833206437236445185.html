<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Narkotici-v-dvora-na-OU-Dusho-Hadzhidekov-914278"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T14:00:00+00:00"/>
    <meta property="og:title" content="Наркотици в двора на ОУ &quot;Душо Хаджидеков“!"/>
    <meta property="og:description" content="През месец май т.г. пловдивските медии гръмнаха с историята на наркодилър, който подгони ученици от ..."/>
  </head>
  <body>
    <article>
      <h1>Наркотици в двора на ОУ "Душо Хаджидеков“!</h1>
      <address>
        <time datetime="2019-11-16T14:00:00+00:00">16 Nov 2019, 14:00</time>
      </address>
      <p>През месец май т.г. пловдивските медии гръмнаха с историята на наркодилър, който подгони ученици от ОУ "Душо Хаджидеков“, тъй като дрогата, която оставил на оградата на школото, била изчезнала. Сега има нов случай. За това свидетелства и решение на пловдивския районен съд, който във вторник наказа пловдивчанка, отново заради наркотици в двора на същото училище.</p>
      <p>Младата жена била спипана от служители на Четвърто РУ през месец април т.г. Тогава двама униформените извършвали обход около ОУ "Душо Хаджидеков“. В двора на учебното заведение те забелязали обвиняемата и нейна приятелка. Поведението им се сторило подозрително и полицаите решили да извършат проверка.</p>
      <p>В същото време обвиняемата държала в себе си две стъклени бурканчета, съдържащи суха, зелена, листна маса. Когато видяла приближаващите служители под пагон, тя отишла до югоизточния ъгъл на двора на училището, където оставила двата буркана. В хода на полицейската проверка била установена самоличността на двете жени, като случаят бил докладван в оперативната дежурна част на Четвърто РУ. Пристигнала и оперативно – следствена група, която извършила оглед.</p>
      <p>Като веществено доказателство били иззети двете стъклени бурканчета, а жената, която ги оставила в ъгъла била задържана и отведена в районното. Там тя доброволно предала и прозрачно пликче, съдържащо пет триъгълни розови таблетки, които също били иззети. Съдебно-химическа експертиза показала, че става въпрос за марихуана и екстази.</p>
      <p>Младата жена била изправена пред съда, където признала вината си и изразила съжаление за случката. Тъй като тя била с чисто съдебно минало, магистратите проявили милост и я наказали само с глоба в размер на 1000 лева. Решението подлежи на обжалване и протест пред окръжния съд.</p>
    </article>
  </body>
</html>