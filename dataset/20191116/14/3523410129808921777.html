<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640321/%D9%82%D8%A7%D9%86%D9%88%D9%86-%D8%A7%D8%B2-%DA%A9%D8%A7%D8%B1%DA%AF%D8%B1%D8%A7%D9%86-%D9%81%D8%A7%D9%82%D8%AF-%D8%A8%DB%8C%D9%85%D9%87-%D8%AD%D9%85%D8%A7%DB%8C%D8%AA-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:36:00+00:00"/>
    <meta property="og:title" content="قانون از کارگران فاقد بیمه حمایت کند"/>
    <meta property="og:description" content="یک فعال کارگری حمایت قانون از کارگران فاقد بیمه را خواستار شد و گفت:با توجه به کمبود بازرسان کار در کشور کارگران فاقد بیمه باید به ..."/>
  </head>
  <body>
    <article>
      <h1>
        <a href="https://www.bultannews.com/fa/news/640321/%D9%82%D8%A7%D9%86%D9%88%D9%86-%D8%A7%D8%B2-%DA%A9%D8%A7%D8%B1%DA%AF%D8%B1%D8%A7%D9%86-%D9%81%D8%A7%D9%82%D8%AF-%D8%A8%DB%8C%D9%85%D9%87-%D8%AD%D9%85%D8%A7%DB%8C%D8%AA-%DA%A9%D9%86%D8%AF">قانون از کارگران فاقد بیمه حمایت کند</a>
      </h1>
      <h2>یک فعال کارگری حمایت قانون از کارگران فاقد بیمه را خواستار شد و گفت:با توجه به کمبود بازرسان کار در کشور کارگران فاقد بیمه باید به ...</h2>
      <address><time datetime="2019-11-16T14:36:00+00:00">16 Nov 2019, 14:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبداله مختاری درباره ضرورت شناسایی <b>کارگران فاقد بیمه</b> اظهار کرد: در بحث کارگران بدون بیمه با چند مورد مواجه هستیم یک دسته کسانی که دستفروشی می‌کنند و صرفنظر از اینکه کارفرما ندارند می‌توانند خود را بیمه خویش فرمایی کنند و از مزایای بازنشستگی بهره‌مند شوند البته از مقرری بیمه بیکاری نمی‌توانند استفاده کنند.</p>
      <p>وی افزود: بیمه درصدهای مختلفی از ۱۲ درصد تا ۱۴ درصد و ۱۸ درصد دارد و فرد می‌تواند هر کدام از آیتم‌های پرداخت حق بیمه را انتخاب کند مثلا با پرداخت ۱۲ درصد حق بیمه از مزایای بازنشستگی استفاده کند یا با پرداخت ۱۸ درصد حق بیمه هم از مزایای بازنشستگی و هم از کارافتادگی بهره مند شود.</p>
      <p>این فعال کارگری ادامه داد: دسته دیگری از کارگران، کارگران زیرپله و شاغل در واحدهای خرد و کوچک هستند که عمدتا از حداقل های قانون کار و بیمه و حقوق مصوب شورای عالی کار محرومند.در این کارگاه‌ها چهار تا پنج نفر کارگر مشغول کارند و کارفرما نه تنها مالیات و عوارض نمی‌دهد بلکه از بیمه نیروهای کارش خودداری می‌کند و این یک ضعف کلی محسوب می‌شود.</p>
      <p>مختاری درباره نحوه شناسایی و بیمه کارگران فاقد بیمه گفت: با توجه به کمبود بازرسان کار در کشور کارگران باید به سازمان تامین اجتماعی مراجعه کنند و عدم بیمه خود توسط کارفرما را اطلاع بدهند.بدیهی است اگر موضوع را گزارش نکنند هیچگاه از مزایای بیمه و بازنشستگی برخوردار نخواهند شد.</p>
      <p>وی گفت: متاسفانه بعضا می‌بینیم که کارگر به دلیل خودداری کارفرما از بیمه به ادارات کار مراجعه و شکایت می‌کند به امید آنکه قانون از او حمایت کند ولی کارفرما وقتی از شکایت کارگر باخبر می‌شود او را اخراج می‌کند و نیروی کار دیگری را به خدمت می گیرد از آن طرف قانون هم دیگر به دنبال کارگاهی که تخلف کرده نمی‌رود و پیگیر وضعیت کارگر اخراجی نمی‌شود در چنین شرایطی است که کارگران فاقد بیمه تمایلی به مراجعه به ادارات کار یا تامین اجتماعی نشان نمی‌دهند و از شکایت صرفنظر می‌کنند لذا معتقدم قانون در این زمینه باید از کارگر فاقد بیمه حمایت کند و کارگاه و کارفرمای متخلف را به پرداخت حق بیمه دوران کار وادار کند تا حق و حقوق کارگر از بین نرود.</p>
      <p>بر اساس آمارهای غیر رسمی بیش از سه و نیم میلیون کارگر فاقد بیمه در کشور درحال فعالیت در کارگاهای زیرزمینی هستند که از حداقل‌های قانون کار محرومند. کارشناسان راه‌اندازی یک سامانه ملی توسط وزارت کار و فراخوان سازمان تامین اجتماعی در مراجعه کارگران فاقد بیمه را موجب شناسایی و بیمه این دسته کارگران می‌دانند.</p>
    </article>
  </body>
</html>