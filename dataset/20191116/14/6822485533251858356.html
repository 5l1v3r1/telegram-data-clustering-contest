<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825120.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T14:48:00+00:00"/>
    <meta property="og:title" content="در دومین جلسه تحقیقات استیضاح ترامپ چه گذشت؟"/>
    <meta property="og:description" content="به گزارش فارس، در دومین جلسه علنی تحقیقات برای استیضاح «دونالد ترامپ» رئیس‌جمهور آمریکا، «ماری یووانوویچ» به ادای شهادت و توضیح درباره ارتباط برکناری‌اش با پرونده  رسوایی «اوکراین‌گیت» پرداخت."/>
  </head>
  <body>
    <article>
      <h1>در دومین جلسه تحقیقات استیضاح ترامپ چه گذشت؟</h1>
      <address>
        <time datetime="2019-11-16T14:48:00+00:00">16 Nov 2019, 14:48</time>
      </address>
      <p>وزیر سابق آمریکا در اوکراین در دومین جلسه علنی تحقیقات استیضاح رئیس‌جمهور آمریکا گفت دادستان کل سابق مشهور به فساد در کی‌یف، خواهان برکناری وی در راستای چاپلوسی برای ترامپ بود.</p>
      <p>به گزارش فارس، در دومین جلسه علنی تحقیقات برای استیضاح «دونالد ترامپ» رئیس‌جمهور آمریکا، «ماری یووانوویچ» به ادای شهادت و توضیح درباره ارتباط برکناری‌اش با پرونده  رسوایی «اوکراین‌گیت» پرداخت.</p>
      <p>به نوشته روزنامه «گاردین»، یووانوویچ در جلسه علنی جمعه شب در کمیته تحقیقاتی مجلس نمایندگان آمریکا گفت درحالی که تنها یک ماه و نیم از تمدید یک‌ساله انتسابش به عنوان سفیر اوکراین گذشته بود، مافوقش با او تماس گرفت و «در نهایت چیزی را گفت که هر کارمند امور خارجه آن را می‌فهمد: رئیس‌جمهور اعتمادش به شما را از دست داده است». وی افزود: «این حرف بسیار هولناکی بود. بعد ۳۳ سال خدمت به کشورمان این خیلی دردناک بود».</p>
      <p>در حین برگزاری این جلسه، ترامپ در صفحه توئیتر خود نوشت: «ماری یووانوویچ به هر کجا که رفت افتضاح به بار آمد. این حق مسلم رئیس‌جمهور است که سفیر تعیین کند. او (یووانوویچ کارش را در سفارت سومالی شروع کرد. اوضاع در آن‌جا چطور پیش رفت؟».</p>
      <p>«آدام شیف» رئیس کمیته امور اطلاعاتی مجلس نمایندگان پشت میکروفون با صدای بلند این توئیت را خواند و از یووانوویچ پرسید، مورد حمله مستقیم رئیس‌جمهور قرار گرفتن چه احساسی دارد. یووانوویچ پاسخ داد: «تأثیر آن ارعاب‌آور است».</p>
      <p>شیف ادامه داد: «می‌خوام بدانید برخی از ما در این‌جا مورد ارعاب و تهدید علیه شاهد را بسیار جدی می‌گیریم».</p>
      <p>«جیم هیمز» نماینده دموکرات ناحیه چهار ایالت «کانکتیکات» در این باره گفت: «بسیار خشمگین هستم که  زنی مانند شما نه‌تنها از کار برکنار شده بلکه مورد تحقیر و حمله توسط رئیس‌جمهور آمریکا قرار گرفته است. آن هم با لحنی که حتی یک سردسته اراذل و اوباش را شرمنده می‌کند».</p>
      <p>یووانوویچ در ادامه ادای شهادت خود در این خصوص توضیح داد که اخراج او، اولویت اول «یوری لوتشنکو» دادستان کل سابق مشهور به‌خاطر فساد در اوکراین بود.</p>
      <p>سفیر سابق آمریکا در کی‌یف گفت: «زمانی که تلاش‌ ما علیه فساد تبدیل به مانعی بر سر راه منافع و قدرت‌طلبی شد، اوکراینی‌هایی که بازی با قواعد فاسد قدیمی را ترجیح می‌دادند، به‌دنبال برکناری من افتادند. آن‌چه مرا متعجب می‌کند این است که دریافتند آمریکایی‌ها نیز مایل به همکاری با آن‌ها هستند و همان‌طور که می‌بینید در برکنار کردن یک سفیر آمریکا موفق شدند». یووانوویچ گفت از شنیدن خبر برکناری‌اش «کاملا‌ً شوکه و درمانده» شده بود.</p>
      <p>یووانوویچ پس از شنیدن خبر برکناری‌اش از چند مقام ارشد وزارت امور خارجه آمریکا درخواست حمایت کرد. از جمله این افراد می‌توان به «جورج کنت» معاون دستیار وزیر امور خارجه که در اولین جلسه علنی ادای شهادت کرد و «دیوید هیل» معاون وزیر امور خارجه که در جلسه علنی این هفته شهادت خواهد داد اشاره کرد.</p>
      <p>کنت در جلسه غیرعلنی این کمیته گفته‌ بود، «رودی جولیانی» وکیل ترامپ، «کمپینی مملو از دروغ» را برای تخریب یووانوویچ به راه انداخته بود و اطلاعات غلطی درباره او منتشر می‌کرد.</p>
      <p>«لو پارناس» و «ایگور فرومن» از دستیاران جولیانی که به او در پیدا کردن شواهد علیه بایدن کمک می‌کردند، چندی پیش به اتهام دسیسه‌چینی و جمع‌آوری کمک‌های خارجی برای کمپین انتخاباتی ترامپ بازداشت شدند.</p>
      <p>یووانوویچ نیز در این سری جلسات غیرعلنی گفته بود هنگام برکناری‌اش «جان سولیوان» معاون وزیر امور خارجه به او گفته بود با وجود این‌که «خطایی از او سر نزده است»، ترامپ چندماه است که برای کنار گذاشتنش اعمال فشار می‌کند.</p>
      <p>این دیپلمات سابق آمریکایی گفته بود: «از انگیزه‌های آقای جولیانی برای حمله به من چیزی نمی‌دانم اما افرادی که رسانه‌ها از آن‌ها به عنوان رابط‌های آقای جولیانی نام برده شده است ممکن است بر این باور بوده‌اند که جاه‌طلبی‌های مالی شخصی‌شان به خاطر سیاست‌های ما علیه فساد در اوکراین با مانع مواجه شده است».</p>
    </article>
  </body>
</html>