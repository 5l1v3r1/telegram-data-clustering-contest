<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/strelba-v-istanbul-trima-dushi-sa-ubiti.429866"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T14:30:00+00:00"/>
    <meta property="og:title" content="Стрелба в Истанбул, трима души са убити"/>
    <meta property="og:description" content="Жертвите са от едно семейство | Dnes.bg"/>
  </head>
  <body>
    <article>
      <h1>Стрелба в Истанбул, трима души са убити</h1>
      <h2>Жертвите са от едно семейство</h2>
      <address><time datetime="2019-11-16T14:30:00+00:00">16 Nov 2019, 14:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Трима души от едно семейство бяха убити и един бе ранен днес, след като въоръжен мъж откри стрелба в истанбулския квартал Пендик, съобщи турската телевизия НТВ.<br/><br/>Мъжът първоначално е нахлул в магазин на приземен етаж на жилищен блок в квартала и е открил огън с винтовка по хората в магазина. При стрелбата е бил ранен един човек. <br/><br/>След това нападателят се е качил на първия етаж в блока, като е нахлул в един апартамент и открил стрелба по хората в жилището, при което са били убити трима души от едно семейство.<br/><br/>Съседи и роднини, които са чули стрелбата, са се събрали пред блока и са опитали да линчуват нападателя. Той е бил задържан от силите за сигурност, предаде БТА.<br/><br/>Раненият в магазина човек е приет в болница.<br/> </p>
    </article>
  </body>
</html>