<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640312/%D8%A8%D8%B2%D8%B1%DA%AF%E2%80%8C%D8%AA%D8%B1%DB%8C%D9%86-%D8%A7%D9%82%D8%AA%D8%B5%D8%A7%D8%AF-%D8%A7%D8%B1%D9%88%D9%BE%D8%A7-%D8%A7%D8%B2-%D8%B1%DA%A9%D9%88%D8%AF-%DA%AF%D8%B1%DB%8C%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:03:00+00:00"/>
    <meta property="og:title" content="بزرگ‌ترین اقتصاد اروپا از رکود گریخت"/>
    <meta property="og:description" content="اقتصاد آلمان در سه ماهه سوم سال تنها ۰.۱ درصد رشد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640312/%D8%A8%D8%B2%D8%B1%DA%AF%E2%80%8C%D8%AA%D8%B1%DB%8C%D9%86-%D8%A7%D9%82%D8%AA%D8%B5%D8%A7%D8%AF-%D8%A7%D8%B1%D9%88%D9%BE%D8%A7-%D8%A7%D8%B2-%D8%B1%DA%A9%D9%88%D8%AF-%DA%AF%D8%B1%DB%8C%D8%AE%D8%AA">بزرگ‌ترین اقتصاد اروپا از رکود گریخت</a>
      </h1>
      <h2>اقتصاد آلمان در سه ماهه سوم سال تنها ۰.۱ درصد رشد کرد.</h2>
      <address><time datetime="2019-11-16T14:03:00+00:00">16 Nov 2019, 14:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مرکز آمار آلمان اعلام کردکه بزرگ ترین اقتصاد اروپا در سه ماهه سوم سال ۰.۱ درصد رشد کرده است که هر چند رشد بسیار ضعیفی محسوب می‌شود اما با توجه به این‌که برخی کارشناسان انتظار ثبت یک رشد منفی را داشتند می تواند تا حدی از نگرانی‌ها در خصوص وقوع رکود در اقتصاد این کشور بکاهد. هم‌چنین رشد اقتصادی این کشور در دوازده ماه منتهی به سپتامبر ۰.۵ درصد اندازه‌گیری شده است که ۰.۲ درصد بیشتر از نرخ پیش‌بینی شده قبلی است.</p>
      <p>کلاوس فیشتسن- کارشناس اقتصادی منطقه یورو در موسسه " پانتئون مکرو اکونومیکس"- گفت: هر چند که آلمان از مهلکه رکود گریخت اما این سطح رشد برای اقتصادی نظیر آلمان قطعا یک رشد بسیار ضعیف محسوب می‌شود.</p>
      <p>در عین حال پتر آلتمایر- وزیر اقتصاد آلمان- در واکنش به این رشد گفته است که آمارها نشان می دهد خطر رکود از سر اقتصاد رفع شده است اما روند توسعه اقتصادی هنوز در سطح شکننده‌ای قرار دارد.</p>
      <p>به گفته برخی کارشناسان، خطر وقوع رکود در اقتصاد آلمان کماکان جدی است. دنیلا شوارتسر- مدیر شورای روابط خارجی آلمان- گفت: تفاوت خیلی کمی بین یک رشد ۰.۱ درصدی و یک رشد منفی ۰.۱ درصدی وجود دارد. واقعیت این است که رشد اقتصادی آلمان آن طور که باید، تقویت نشده است و سوال اصلی این جا است که با توجه به تداوم روند مناقشات تجاری، منبع بعدی رشد کجا خواهد بود؟ نیاز به اصلاحات ساختاری در اقتصاد آلمان کاملا جدی است و باید سرمایه گذاری های بیشتری روی زیرساخت ها و صنایع نوآور انجام شود.</p>
      <p>از سوی دیگر مشکلات پیش آمده در بازار کار آلمان نیز به مشکلات اقتصاد این کشورافزوده شده است تا جایی که پیش بینی می شود تا پایان سال ۳۸۰ هزار شغل ایجاد شود که برای نگه داشتن نرخ بیکاری در سطح فعلی به زحمت کافی خواهد بود.</p>
    </article>
  </body>
</html>