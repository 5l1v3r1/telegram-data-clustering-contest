<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/eltavolitjak-a-kurdbarat-polgarmestereket-torokorszagban"/>
    <meta property="og:site_name" content="infostart"/>
    <meta property="article:published_time" content="2019-11-16T14:12:00+00:00"/>
    <meta property="og:title" content="Eltávolítják a kurdbarát polgármestereket Törökországban"/>
    <meta property="og:description" content="A kurdbarát Népek Demokratikus Pártja (HDP) színeiben megválasztott harminc polgármestert mozdított el a hivatalából a török kormány a márciusi helyhatósági választások óta."/>
  </head>
  <body>
    <article>
      <h1>Eltávolítják a kurdbarát polgármestereket Törökországban</h1>
      <address><time datetime="2019-11-16T14:12:00+00:00">16 Nov 2019, 14:12</time> by <a rel="author">Infostart / MTI</a></address>
      <h3>A kurdbarát Népek Demokratikus Pártja (HDP) színeiben megválasztott harminc polgármestert mozdított el a hivatalából a török kormány a márciusi helyhatósági választások óta.</h3>
      <p>A párt azután adott ki közleményt, hogy szombaton négy városvezető helyére neveztek ki kormányhoz hű embereket Mardin és Sanliurfa tartományokban.</p>
      <p>A polgármestereket "fegyveres terrorszervezethez való tartozás" gyanújával mentették fel - jelentette az Anadolu török állami hírügynökség a Kurd Munkáspártra (PKK) utalva.</p>
      <p>Eddig a HDP színeiben megválasztott 24 polgármestert váltottak fel kormányhű emberekkel, hat társukat pedig a Recep Tayyip Erdogan államfő vezette Igazság és Fejlődés Párt (AKP) rivális jelöltjeivel - közölte a HDP szóvivője.</p>
      <p>Tizennégyen közülük terrorista szervezetekkel való kapcsolattartás vádjával őrizetben vannak.</p>
      <p>Erdogan szerint a Népek Demokratikus Pártja kapcsolatban áll a Törökország, az Európai Unió és az Egyesült Államok által is terrorszervezetnek minősített PKK-val, amely évtizedeken át harcolt a kurdok lakta Délkelet-Törökország elszakadásáért. A párt tagadja a vádakat.</p>
    </article>
  </body>
</html>