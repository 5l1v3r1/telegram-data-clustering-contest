<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/princ-andrew-lituje-styky-s-epsteinem-americky-miliardar-uda/r~71e01378087e11eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-16T14:52:02+00:00"/>
    <meta property="og:title" content="Princ Andrew lituje styků s Epsteinem. Miliardář údajně zneužíval mladé dívky"/>
    <meta property="og:description" content="V rozhovoru s britskou televizí BBC Andrew řekl, že pobyt u Epsteina &quot;nebyl vhodný pro člena královské rodiny&quot;."/>
  </head>
  <body>
    <article>
      <h1>Princ Andrew lituje styků s Epsteinem. Miliardář údajně zneužíval mladé dívky</h1>
      <address>
        <time datetime="2019-11-16T14:52:02+00:00">16 Nov 2019, 14:52</time>
      </address>
      <p>Finančník Epstein po propuknutí skandálu se zneužíváním dívek spáchal začátkem srpna sebevraždu v newyorské věznici, kde čekal na soud. Podle obžaloby nutil nezletilé dívky k sexu a prostituci.</p>
      <p>Andrew, stejně jako mnoho dalších prominentů, se s Epsteinem přátelil, kvůli čemuž čelí veřejné kritice i obviněním, že podílel na miliardářově trestné činnosti.</p>
      <p>V minulosti se opakovaně objevily snímky, na nichž Andrew figuroval spolu s Epsteinem. Některé pocházejí dokonce z doby, kdy si Epstein již odseděl svůj první trest za sexuální zneužívání.</p>
      <p>Jedna z obětí zneužívání Virginia Giuffreová u soudu s Epsteinem uvedla, že byla donucena k sexu s Epsteinem a s dalšími vlivnými muži, včetně prince Andrewa. Její setkání s princem se údajně odehrála v Londýně, New Yorku a na soukromém ostrově v Karibiku v letech 1999 a 2002, kdy ji Epstein "držel jako sexuální otrokyni".</p>
      <p>"Vůbec si nepamatuji, že bych tuto ženu kdy potkal," zopakoval nyní 59letý Andrew v rozhovoru s BBC, v němž se v souvislosti se sexuálním skandálem poprvé vystavil přímým otázkám.</p>
      <p>Již v létě druhý nejstarší syn královny Alžběty II. vydal prohlášení, v němž se ohradil proti tomu, že by měl cokoliv společného se sexuálním zneužíváním mladých dívek, z nějž byl Epstein obviněn. Později se za své přátelství s Epsteinem omluvil.</p>
    </article>
  </body>
</html>