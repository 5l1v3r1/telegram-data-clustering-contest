<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742019"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T14:30:00+00:00"/>
    <meta property="og:title" content="คนร้ายซุกคาร์บอมบ์โจมตี เมืองทางเหนือซีเรีย'ตาย19ศพ'"/>
    <meta property="og:description" content="คนร้ายใช้รถยนต์ซุกระเบิดกดชนวนโจมตี ในเมือง อัล-บับ ทางตะวันออกเฉียงเหนือของซีเรีย ซึ่งปัจจุบันอยู่ในการควบคุมของตุรกี เมื่อวันเสาร์ ทำให้มีผู้เสียชีวิตอย่างน้อย 19 ศพ โดย 13 ศพในจำนวนดังกล่าวเป็นพลเรือน "/>
  </head>
  <body>
    <article>
      <h1>คนร้ายซุกคาร์บอมบ์โจมตี เมืองทางเหนือซีเรีย'ตาย19ศพ'</h1>
      <address>
        <time datetime="2019-11-16T14:30:00+00:00">16 Nov 2019, 14:30</time>
      </address>
      <p>
        <b>คนร้ายใช้รถยนต์ซุกระเบิดกดชนวนโจมตี ในเมือง อัล-บับ ทางตะวันออกเฉียงเหนือของซีเรีย ซึ่งปัจจุบันอยู่ในการควบคุมของตุรกี เมื่อวันเสาร์ ทำให้มีผู้เสียชีวิตอย่างน้อย 19 ศพ โดย 13 ศพในจำนวนดังกล่าวเป็นพลเรือน </b>
      </p>
      <p>สำนักข่าวเอเอฟพีรายงานจากกรุงเบรุต ประเทศเลบานอน เมื่อวันที่ 16 พ.ย. ว่า รถยนต์ระเบิด ซึ่งโจมตีสถานีรถโดยสารและคิวรถแท็กซี่ของเมือง อัล-บับ ยังทำให้มีผู้ได้รับบาดเจ็บ 33 คน หลายคนอาการสาหัส ตุรกีและกลุ่มติดอาวุธชาวซีเรียที่ตุรกีหนุนหลัง ควบคุมพื้นที่หลายเมืองทางภาคเหนือและตะวันออกเฉียงเหนือของซีเรีย จากการส่งทหารบุกข้ามแดนหลายครั้ง ระหว่างปี พ.ศ. 2559 - 2560 ปี 2561 และ 2562<br/><br/>เบื้องต้นยังไม่มีกลุ่มใดออกประกาศอ้างความรับผิดชอบเหตุระเบิดล่าสุด กลุ่มสังเกตการณ์สิทธิมนุษยชนซีเรีย หรือ เอสโอเอชอาร์ แห่งสหราชอาณาจักร ซึ่งมีฐานภาคสนามอยุ่ที่กรุงเบรุต เผยว่า เกิดเหตุการณ์โจมตีในเมือง อัล-บับ หลายครั้ง นับตั้งแต่ทหารกองทัพตุรกีบุกขับไล่กลุ่มไอเอส และยึดครองเมืองแทน ตั้งแต่เดือน ก.พ. 2560 แต่ตุรกีระบุว่า เป็นฝีมือของกองกำลังนักรบชาวเคิร์ดในสังกัด หน่วยคุ้มครองประชาชนชาวเคิร์ด หรือ วายพีจี ที่กองทัพตุรกีบุกข้ามแดนเข้ามากวาดล้างทางภาคตะวันออกเฉียงเหนือของซีเรียเมื่อเดือนที่แล้ว.<br/><br/>ภาพ - AP<br/> </p>
    </article>
  </body>
</html>