<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89794"/>
    <meta property="og:site_name" content="Denník politika"/>
    <meta property="article:published_time" content="2019-11-16T14:35:15+00:00"/>
    <meta property="og:title" content="Členom strany Brexit mali ponúkať šľachtické tituly, ak nebudú kandidovať proti konzervatívcom"/>
    <meta property="og:description" content="16.11.2019 (Webnoviny.sk) – Londýnska metropolitná polícia vyšetruje obvinenia, podľa ktorých kandidátom strany Brexit ponúkali pracovné príležitosti a tituly výmenou za to, že nebudú v budúcomesačných voľbách kandidovať proti Konzervatívcom. Informovali o tom v sobotu s tým, že preverujú „dve obvinenia z volebného podvodu a zneužitia moci„."/>
  </head>
  <body>
    <article>
      <h1>Členom strany Brexit mali ponúkať šľachtické tituly, ak nebudú kandidovať proti konzervatívcom</h1>
      <address><time datetime="2019-11-16T14:35:15+00:00">16 Nov 2019, 14:35</time> by <a rel="author">Webnoviny</a></address>
      <p>16.11.2019 (Webnoviny.sk) – Londýnska metropolitná polícia vyšetruje obvinenia, podľa ktorých kandidátom strany Brexit ponúkali pracovné príležitosti a tituly výmenou za to, že nebudú v budúcomesačných voľbách kandidovať proti Konzervatívcom. Informovali o tom v sobotu s tým, že preverujú „<i>dve obvinenia z volebného podvodu a zneužitia moci</i>„.</p>
      <h3>Rola v rokovaniach o brexite</h3>
      <p>Kandidátka Ann Widdecombe sa pre BBC vyjadrila, že jej výmenou za to, že ustúpi, ponúkli rolu v ďalších rokovaniach o brexite. Líder strany Nigel Farage zase tvrdí, že ľudia pracujúci pre premiéra Borisa Johnsona oslovili vyššie postavených členov jeho strany s tým, že ak ho presvedčia, aby stiahol viac svojich kandidátov, spravia z nich šľachticov.</p>
      <p>Konzervatívci chcú od členov strany Brexit, aby ustúpili ich kandidátom a netrieštili hlasy probrexitových voličov.</p>
      <h3>Odmietli volebný pakt</h3>
      <p>Britská strana Brexit vo štvrtok oznámila, že odmietla volebný pakt s vládnymi konzervatívcami a do decembrových predčasných volieb posiela 300 kandidátov, aby tak prinútila premiéra splniť sľub o čistom odchode z Európskej únie.</p>
      <p>Vo voľbách sa bude bojovať o všetkých 650 kresiel Dolnej snemovne britského parlamentu. Farage pritom už predtým oznámil, že jeho strana sa nebude uchádzať o vyše 300 mandátov, ktoré držia konzervatívci, aby tak nerozdelili hlasovanie probrexitového tábora.</p>
      <p>Viac k témam: <a href="https://www.webnoviny.sk/tag/brexit/"><u>Brexit</u></a>, <a href="https://www.webnoviny.sk/tag/britska-policia/"><u>britská polícia</u></a><br/>Zdroj: Webnoviny.sk – <a href="https://www.webnoviny.sk/clenom-strany-brexit-mali-ponukat-slachticke-tituly-ak-nebudu-kandidovat-proti-konzervativcom/"><u>Členom strany Brexit mali ponúkať šľachtické tituly, ak nebudú kandidovať proti konzervatívcom</u></a> © SITA Všetky práva vyhradené.</p>
    </article>
  </body>
</html>