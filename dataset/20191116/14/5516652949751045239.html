<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425938/syrios-kateixe-ena-kilo-xasis"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T14:25:01+00:00"/>
    <meta property="og:title" content="Σύριος κατείχε ένα κιλό χασίς"/>
    <meta property="og:description" content="Στο εδώλιο του Τριμελούς Εφετείου επί Κακουργημάτων Δωδεκανήσου θα καθίσει στις αρχές Δεκεμβρίου 28χρονος Σύριος που ταξίδεψε από τον Πειραιά στη Λέρο, έχοντας ένα κιλό ακατέργαστης κάνναβης στις αποσκευές του!"/>
  </head>
  <body>
    <article>
      <h1>Σύριος κατείχε ένα κιλό χασίς</h1>
      <address>
        <time datetime="2019-11-16T14:25:01+00:00">16 Nov 2019, 14:25</time>
      </address>
      <p>
        <b>Στο εδώλιο του Τριμελούς Εφετείου επί Κακουργημάτων Δωδεκανήσου θα καθίσει στις αρχές Δεκεμβρίου 28χρονος Σύριος που ταξίδεψε από τον Πειραιά στη Λέρο, έχοντας ένα κιλό ακατέργαστης κάνναβης στις αποσκευές του!</b>
      </p>
      <p>Το περιστατικό είχε σημειωθεί στις αρχές του τρέχοντος έτους και ο αλλοδαπός είχε συλληφθεί από αστυνομικούς του Τμήματος Λέρου, λίγη ώρα μετά την άφιξή του.</p>
      <p>Σύμφωνα με τη δικογραφία που έχει σχηματιστεί σε βάρος του αλλοδαπού, κατηγορείται ότι μετέβη στο νησί προκειμένου να διακινήσει τις ποσότητες αυτές των ναρκωτικών που μετέφερε.</p>
      <p>Πιο συγκεκριμένα όπως ανακοινώθηκε από την αστυνομία, ο 28χρονος Σύριος αφίχθη στις 28 Φεβρουαρίου 2019 το πρωί στη Λέρο με πλοίο της γραμμής, προερχόμενος από τον Πειραιά.<br/>Κατά την άφιξή του, εντοπίστηκε από αστυνομικούς του Τμήματος Λέρου, στο πλαίσιο στοχευμένων ελέγχων που διενεργούν για την καταπολέμηση της διακίνησης των ναρκωτικών, και σε έλεγχο που του έγινε διαπιστώθηκε ότι μετέφερε κάνναβη την οποία σκόπευε να διοχετεύσει τμηματικά σε ενδιαφερομένους χρήστες.</p>
      <p>Στην κατοχή του συλληφθέντος βρέθηκαν και κατασχέθηκαν:<br/>• Κάνναβη ακατέργαστη συνολικού βάρους 1 κιλού και 56 γραμμαρίων</p>
      <p>• Ζυγαριά ακριβείας</p>
      <p>• Πλήθος κενών πλαστικών συσκευασιών.</p>
      <p>Ο συλληφθείς οδηγήθηκε στον κ. Εισαγγελέα Πρωτοδικών Κω και σε βάρος του ασκήθηκε ποινική δίωξη σε βαθμό κακουργήματος για διακίνηση ναρκωτικών ουσιών. Ο αλλοδαπός μετά την απολογία του κρίθηκε προσωρινά κρατούμενος και πήρε το δρόμο για τις φυλακές, ενώ η δίκη του προσδιορίστηκε να εκδικαστεί από το Τριμελές Εφετείο επί Κακουργημάτων Δωδεκανήσου στις 5 Δεκεμβρίου.</p>
    </article>
  </body>
</html>