<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/16/ujratervezik-a-parkolot-a-normafan"/>
    <meta property="og:site_name" content="infostart"/>
    <meta property="article:published_time" content="2019-11-16T14:40:00+00:00"/>
    <meta property="og:title" content="Újratervezik a parkolót a Normafán"/>
    <meta property="og:description" content="Pokorni Zoltán kerületi polgármester szerint ez nem egy új gigaparkoló lesz, hanem a jelenleg is meglevő parkolók összevonása, áthelyezése."/>
  </head>
  <body>
    <article>
      <h1>Újratervezik a parkolót a Normafán</h1>
      <address><time datetime="2019-11-16T14:40:00+00:00">16 Nov 2019, 14:40</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/16/hetfon-targyal-a-normafarol-karacsony-es-pokorni"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/15/normafa-a-fogaskereku-ugye-hozhatja-ossze-a-vitaban-allokat"/>
        <a href="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon"/>
        <a href="https://infostart.hu/belfold/2019/11/13/pokorni-zoltan-egyensulyt-szeretne-a-normafa-rendbetetele-es-a-zold-hevulet-kozott"/>
      </related>
      <h3>Pokorni Zoltán kerületi polgármester szerint ez nem egy új gigaparkoló lesz, hanem a jelenleg is meglevő parkolók összevonása, áthelyezése.</h3>
      <p>Pénteken az aHang nevű civil tömörülés képviselője és a Védegylet szakértője találkozott Pokorni Zoltán XII. kerületi polgármesterrel a Normafára tervezett parkoló ügyében.</p>
      <p>A szervezet közlése szerint az önkormányzat átgondolta a tervezett parkoló kibővítését. Pokorni Zoltán azt közölte: újratervezik a parkolót.</p>
      <ul>
        <li>Minden 20 cm átmérőnél nagyobb fát meghagynak, nem vágják ki őket,</li>
        <li>a 10-20 centiméter átmérőjűeknél pedig igyekeznek minél többet megtartani.</li>
      </ul>
      <p>Így a tervezettnél kevesebb parkolóhely lesz és nem egy szabályos, hanem egy "amőbaszerű" parkoló lesz árnyékot adó fákkal – közölte az aHang.</p>
      <p>A polgármester szerint ez nem egy új gigaparkoló lesz, hanem a jelenleg is meglevő parkolók összevonása, áthelyezése. Az eredeti átalakítási tervben is szerepelt, hogy a jelenleg erdő besorolású területen levő buszvégállomást és parkolót fölszámolják, parkosítják és az erdei út bejáratánál lévő sorompót mintegy 400 méterrel lejjebb hozzák, így a Normafa kapujához érkező autók nem tudnak behajtani védett területre, egy kerülőúton tudják csak megközelíteni a parkolót. A polgármester azt mondta, hogy ez által az ide parkoló autókat gyakorlatilag "beterelik egy elkülönített karámba" és a "vadparkolás" gyakorlata is megszűnik, nem tudnak majd erdei utakon parkolni. A gerincről elhúzzák az Eötvös út felső szakaszát, amely így hamarabb, a volt Hotel Olimpia területe alatt már lekanyarodik a Konkoly-Thege út felé. Innen lenne megközelíthető az új parkoló, amely a Síház felé zsákutcává váló Konkoly-Thege úton lenne.</p>
      <p>A cél pedig továbbra is a fogaskerekű fejlesztése, ami azonban legalább öt évet vehet igénybe, ha a szükséges anyagi erőforrások biztosítottak - ehhez kell a főváros és a kormány támogatása is. Ha ez elkészül, akkor pedig érdemes akár a parkoló megszüntetése körüli vitát is kinyitni - fogalmazott a polgármester a tömörülés tájékoztatása szerint.</p>
      <p>A bejelentés ellenére szombaton délelőtt megtartották az ellenzéki pártok által kezdeményezett demonstrációt. A párbeszédes Szabó Tímea beszédében hangsúlyozta, hogy "egyetlen fát sem vághatunk ki" a klímaváltozás miatt. Ha mégis kivágják a fákat, akkor az Európai Bizottsághoz fordulnak – jelezte.</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>