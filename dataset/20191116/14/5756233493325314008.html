<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621815/%DB%8C%D8%A7%D8%B1%D8%A7%D9%86%D9%87%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%DA%86%D8%B7%D9%88%D8%B1-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T14:06:00+00:00"/>
    <meta property="og:title" content="یارانه‌های جدید چطور پرداخت می‌شود؟"/>
    <meta property="og:description" content="سخنگوی ستاد اجرایی تبصره ۱۴ قانون بودجه چگونگی پرداخت یارانه جدید را تشریح کرد."/>
  </head>
  <body>
    <article>
      <h1>یارانه‌های جدید چطور پرداخت می‌شود؟</h1>
      <address>
        <time datetime="2019-11-16T14:06:00+00:00">16 Nov 2019, 14:06</time>
      </address>
      <p>
        <i>سخنگوی ستاد اجرایی تبصره ۱۴ قانون بودجه چگونگی پرداخت یارانه جدید را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسین میرزایی در پاسخ به این سؤال که افرادی که به هر نحوی جزو حذف شدگان از یارانه نقدی هستند یا انصراف داده‌اند آیا مشمول کمک حمایتی دولت می‌شوند، اظهار داشت: دولت قرار است به ۱۸ میلیون خانوار کمک کند که منابع آن از محل ما به التفاوت افزایش قیمت بنزین است. صرفا افرادی مشمول حمایت می‌شوند که در حال حاضر یارانه می‌گیرند و جزو سه دهک بالای درآمدی نیستند.</p>
      <p>
        <b>* مشمولان یارانه جدید چه کسانی هستند؟</b>
      </p>
      <p>سخنگوی ستاد اجرایی تبصره ۱۴ قانون بودجه ۹۸ با بیان اینکه در این راستا ۳ حالت وجود دارد، اضافه کرد: اکنون زیرساخت و سامانه مورد نیاز برای اعتراض افراد وجود دارد و مقرر شده است وسع مالی خانوارها، به صورت ۶ ماه یکبار بررسی و پایش شود.</p>
      <p>وی سه حالت رسیدگی به اعتراضات مربوط به یارانه را این چنین برشمرد:</p>
      <p><b>نخست،</b> افرادی که از یارانه نقدی حذف شدند و اعتراض کردند، وارد فرایند پایش ۶ ماهه خواهند شد.</p>
      <p><b>دوم،</b> جاماندگان از دریافت یارانه نقدی به هر دلیلی، می‌توانند اعتراض خود را در سامانه ثبت کنند تا وارد فرایند پایش ۶ ماهه شوند.</p>
      <p><b>سوم</b> برای کسانی که در گذشته از یارانه نقدی انصراف دادند هنوز تصمیمی گرفته نشده و این موضوع قابل بررسی است.</p>
      <p>وی با تاکید بر اینکه دستورالعمل اجرایی برنامه حمایت از ۱۸ میلیون خانوار در فرایند بررسی و نهایی سازی است، گفت: این موضوع در سطح دولت نهایی و ابلاغ خواهد شد.</p>
      <p>
        <b>* یارانه نقدی یا غیرنقدی؟</b>
      </p>
      <p>میرزایی در مورد چگونگی بهره‌مندی ۱۸ میلیون خانوار از کمک معیشتی و حمایتی دولت گفت: این حمایت مانند یارانه نقدی نیست. بلکه به صورت اعتبار ریالی در همان شماره حساب متعلق به یارانه نقدی به حساب سرپرستان خانوار واریز می‌شود.</p>
      <p>سخنگوی ستاد اجرایی تبصره ۱۴ قانون بودجه گفت: این کمک معیشتی مانند سبد کالا که در گذشته پرداخت شد به صورت غیرنقدی است تا اثر تورمی آن کاهش یابد.</p>
      <p>وی افزود: هدف اصلی دولت از اجرای این طرح، کاهش فشار اقتصادی بر اقشار متوسط و پایین است.</p>
      <p>با اعتبار ریالی واریز شده به حساب یارانه، شهروندان می‌توانند نسبت به خرید کالاهای مشخصی از فروشگاه‌های بزرگ اقدام کنند.</p>
    </article>
  </body>
</html>