<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547748.html/%DA%A9%D9%85%D8%AA%D8%B1-%D8%A7%D8%B2----%D8%AF%D8%B1%D8%B5%D8%AF-%D9%BE%D8%B2%D8%B4%DA%A9%D8%A7%D9%86-%DA%A9%D8%A7%D8%B1%D8%AA%D8%AE%D9%88%D8%A7%D9%86-%D9%86%D8%B5%D8%A8-%DA%A9%D8%B1%D8%AF%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T14:32:00+00:00"/>
    <meta property="og:title" content="کمتر از ۴۰ درصد پزشکان کارتخوان نصب کرده اند"/>
    <meta property="og:description" content="مدیرکل دفتر تنظیم مقررات و نظارت سازمان امور مالیاتی گفت: با وجود اعلام همه نهاد‌های نظارتی تا امروز کمتر از ۴۰ درصد پزشکان کارتخوان نصب کرده اند."/>
  </head>
  <body>
    <article>
      <h1>کمتر از ۴۰ درصد پزشکان کارتخوان نصب کرده اند</h1>
      <address>
        <time datetime="2019-11-16T14:32:00+00:00">16 Nov 2019, 14:32</time>
      </address>
      <p>مدیرکل دفتر تنظیم مقررات و نظارت سازمان امور مالیاتی گفت: با وجود اعلام همه نهاد‌های نظارتی تا امروز کمتر از ۴۰ درصد پزشکان کارتخوان نصب کرده اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از صدا و سیما مدیرکل دفتر تنظیم مقررات و نظارت سازمان امور مالیاتی در ارتباط تلفنی با برنامه سلام صبح بخیر شبکه سوم سیما گفت: وزارت بهداشت، درمان و آموزش پزشکی، سازمان نظام پزشکی، ان جی او‌ها، نهاد‌های نظارتی و رسانه‌ها بار‌ها پزشکان را به اجرای قانون دعوت کرده اند، اما ظاهرا این بخش فرهیخته جامعه قصد تمکین از قانون را ندارند.</p>
      <p>  علی رستم پور در پاسخ به سوالی مبنی بر اینکه با پزشکانی که کارتخوان نصب نکنند چه برخوردی خواهد شد گفت: قانونگذار تکلیف را مشخص کرده است و نصب نکردن کارتخوان دو درصد جریمه مالیاتی دارد، اما سازمان امور مالیاتی به این موضوع اکتفا نمی‌کند و قطعا برای ما پزشکانی که از قانون تمکین کرده اند با آن‌هایی که به قانون بی اعتنا هستند تفاوت می‌کند و ما در ارزیابی مالیات سال ۹۸ قطعا پزشکان متخلف را مدنظر خواهیم داشت.   رستم پور در پاسخ به سوالی مبنی بر اینکه آیا پروانه پزشکی این دسته از پزشکان لغو می‌شود؟ گفت: در شرایط کنونی چنین حکمی وجود ندارد، اما هفته گذشته آیین نامه‌ای ابلاغ شد که در آن آیین نامه اگر دستگاه‌ها و اصناف در بحث پرداخت مالیات تمکین‌های لازم را نداشته باشند پس از اخطار اولیه و ثانویه، پروانه فعالیت آن‌ها ابطال خواهد شد که این موضوع شامل پزشکان نیز می‌شود.</p>
    </article>
  </body>
</html>