<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640330/%D9%81%D9%82%D8%B7-%D8%A8%D8%A7-%D8%A8%DB%8C%E2%80%8C%DA%A9%D8%B3%E2%80%8C%D9%88%DA%A9%D8%A7%D8%B1%D9%87%D8%A7-%D9%85%DB%8C%E2%80%8C%D8%B4%D9%88%D8%AF-%D8%A7%D8%B2-%D8%A7%DB%8C%D9%86-%DA%A9%D8%A7%D8%B1%D9%87%D8%A7-%DA%A9%D8%B1%D8%AF-%D8%A8%D9%87%E2%80%8C%D8%AC%D8%B2-%D9%85%D8%B1%D8%AF%D9%85-%D9%87%D9%85%D9%87-%D8%AF%D8%B1-%D9%85%D8%AC%D9%84%D8%B3-%D9%88-%D8%AF%D9%88%D9%84%D8%AA-%D9%86%D9%85%D8%A7%DB%8C%D9%86%D8%AF%D9%87-%D8%AF%D8%A7%D8%B1%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:53:00+00:00"/>
    <meta property="og:title" content="فقط با بی‌کس‌وکارها می‌شود از این کارها کرد/ به‌جز مردم همه در مجلس و دولت نماینده دارند"/>
    <meta property="og:description" content="از بدهکار بانکی تا محتکر مسکن تا مدیران مدرسه دار غیرانتفاعی تا فراری مالیاتی خدا را شکر همگی در مجلس و دولت و بین سران قوا به مقدار کافی نماینده و لابی و آدم دارند تا هیچ‌چیز علیه‌شان تصویب نشود و فقط با بی‌کس‌وکارها می‌شود از این کارها کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640330/%D9%81%D9%82%D8%B7-%D8%A8%D8%A7-%D8%A8%DB%8C%E2%80%8C%DA%A9%D8%B3%E2%80%8C%D9%88%DA%A9%D8%A7%D8%B1%D9%87%D8%A7-%D9%85%DB%8C%E2%80%8C%D8%B4%D9%88%D8%AF-%D8%A7%D8%B2-%D8%A7%DB%8C%D9%86-%DA%A9%D8%A7%D8%B1%D9%87%D8%A7-%DA%A9%D8%B1%D8%AF-%D8%A8%D9%87%E2%80%8C%D8%AC%D8%B2-%D9%85%D8%B1%D8%AF%D9%85-%D9%87%D9%85%D9%87-%D8%AF%D8%B1-%D9%85%D8%AC%D9%84%D8%B3-%D9%88-%D8%AF%D9%88%D9%84%D8%AA-%D9%86%D9%85%D8%A7%DB%8C%D9%86%D8%AF%D9%87-%D8%AF%D8%A7%D8%B1%D9%86%D8%AF">فقط با بی‌کس‌وکارها می‌شود از این کارها کرد/ به‌جز مردم همه در مجلس و دولت نماینده دارند</a>
      </h1>
      <h2>از بدهکار بانکی تا محتکر مسکن تا مدیران مدرسه دار غیرانتفاعی تا فراری مالیاتی خدا را شکر همگی در مجلس و دولت و بین سران قوا به مقدار کافی نماینده و لابی و آدم دارند تا هیچ‌چیز علیه‌شان تصویب نشود و فقط با بی‌کس‌وکارها می‌شود از این کارها کرد.</h2>
      <address><time datetime="2019-11-16T14:53:00+00:00">16 Nov 2019, 14:53</time> by <a rel="author">بولتن نیوز | bultannews.com</a></address>
      <p><b>گروه سیاسی: وحید اشتری</b> – روزنامه‌نگار و فعال رسانه‌ای – به بهانه افزایش قیمت سه برابری بنزین در یادداشت زیر به بی‌کسی مردم در مجلس شورای اسلامی و دولت روحانی (تدبیر و امید؟!) پرداخته و آورده است: از بدهکار بانکی تا محتکر مسکن تا مدیران مدرسه دار غیرانتفاعی تا فراری مالیاتی خدا را شکر همگی در مجلس و دولت و بین سران قوا به مقدار کافی نماینده و لابی و آدم دارند تا هیچ‌چیز علیه‌شان تصویب نشود و فقط با بی‌کس‌وکارها می‌شود از این کارها کرد.</p>
      <p> </p>
      <p>به گزارش بولتن نیوز، متن این یادداشت به شرح زیر است:</p>
      <p> </p>
      <p>تا قانون مالیات بر خانه‌های خالی می‌رود مجلس، خود آقای آخوندی که وزیر مسکن بود نامه می‌نویسد و با هماهنگی آقای لاریجانی حذفش می‌کنند. کسی بخواهد با قانون مالیات بر عایدی سرمایه قدری از جبران کسری بودجه بگوید هم سرنوشتش همان است.</p>
      <p> </p>
      <p>کسی بخواهد جلوی قریب ۱۰ هزار میلیارد فرار مالیاتی پزشکان و بیمارستان‌های خصوصی را بگیرد اول‌ازهمه آقای ولایتی و زالی و قاضی‌زاده هاشمی که وزیر وقت بود علیه‌اش موضع می‌گیرند و هوا می‌کنند. قریب ۱۰ هزار میلیارد فرار مالیاتی وکلا هم همچنین.</p>
      <p> </p>
      <p>کافی است اراده‌ای صورت بگیرد و بخواهد قریب ۳۰ هزار میلیارد فرار مالیاتی بازرگانان زیر سایه کارت بازرگانی را اصلاح کند. فوری لابی اتاق بازرگانی در مجلس فعال می‌شود و دویست‌تا امضای اصول‌گرا و اصلاح‌طلب با بهانه "فراهم نبودن شرایط در موقعیت حساس کنونی" علیه طرح جمع می‌کند.</p>
      <p> </p>
      <figure>
        <img src="https://www.bultannews.com/files/fa/news/1398/8/25/1198091_961.jpg"/>
      </figure>
      <p> </p>
      <p>به گفته رئیس سازمان مالیات ۳۰۰ هزار میلیاردر در ایران داریم که نیمی از آن‌ها هیچ مالیاتی نمی‌دهند و نیمی هم مالیات غیرواقعی می‌دهند که نسبتی با درآمدشان ندارد. بسیاری‌شان حتی یارانه هم می‌گیرند. تا کسی از حذف یارانه پردرآمدها و وضع کنونی مالیات گرفتن از این‌ها بپرسد اول‌ازهمه رئیس‌جمهور مملکت در مقام دفاع از این میلیاردرها می‌گوید ما حق سرک کشیدن در حساب‌های مردم را نداریم.</p>
      <p> </p>
      <p>۱۵۰ هزار میلیارد وام بانکی دست ۱۱۰ نفر معوق شده است. ۸۰ درصد منابع بانکی دست ۲۰۰ نفر است. فقط در فساد بانک سرمایه ۱۶ هزار میلیارد دست کلاً ۶۱ فرد حقیقی و حقوقی بود. از بدهکار بانکی تا محتکر مسکن تا مدیران مدرسه دار غیرانتفاعی تا فراری مالیاتی خدا را شکر همگی در مجلس و دولت و بین سران قوا به مقدار کافی نماینده و لابی و آدم دارند تا هیچ‌چیز علیه‌شان تصویب نشود.</p>
      <p> </p>
      <p>فقط مردم بی‌کس‌وکارند که آقایان می‌توانند دور هم بنشینند بدون توضیح، برایشان هرچه خواستند تصویب کنند. حتی کاری که از طرف وزرای مسئول تکذیب هم شده است.</p>
      <p> </p>
      <p>فقط مردم بی نماینده در حاکمیت‌اند که به بهانه کسری بودجه، فقط به خاطر سی و اندی هزار میلیارد، می‌شود بار تورم و گرانی و فشار حداکثری را در هر زمان ممکن روی دوش‌‌شان گذاشت و بدون ابلاغ با توهین‌آمیزترین شکل ممکن کاملاً غافلگیرانه و شبانه اجرا هم کرد. بدون آنکه حداقل قبلش بحث را به نقد و رأی کارشناسان بگذارند.</p>
      <p> </p>
      <p>انتهای پیام/#</p>
    </article>
  </body>
</html>