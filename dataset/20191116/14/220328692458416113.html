<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/us-eksperti-idvat-za-belene-i-gaza-406892.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T14:31:00+00:00"/>
    <meta property="og:title" content="US-експерти идват за &quot;Белене&quot; и газа"/>
    <meta property="og:description" content="Борисов се срещна с помощник държавния секретар Кристофър Форд"/>
  </head>
  <body>
    <article>
      <h1>US-експерти идват за "Белене" и газа</h1>
      <address><time datetime="2019-11-16T14:31:00+00:00">16 Nov 2019, 14:31</time> by <a rel="author">Стандарт</a></address>
      <p>Потенциалната реализация на проекта АЕЦ „Белене“ обсъдиха премиерът Бойко Борисов и помощник държавния секретар в Бюрото по международна сигурност и неразпространение към Държавния департамент на САЩ Кристофър Форд. На срещата присъстваха вицепремиерът Томислав Дончев, министърът на енергетиката Теменужка Петкова и посланика на САЩ Херо Мустафа.</p>
      <p>
        <a href="https://www.standartnews.com/mneniya-analizi/shche-slozhat-li-borisov-i-trmp-ednakvi-vratovrzki-406908.html">
          <b>ВИЖ ОЩЕ: Ще сложат ли Борисов и Тръмп еднакви вратовръзки</b>
        </a>
      </p>
      <p>Разговорът се състоя дни, след като премиерът Борисов лично показа на посланик Мустафа как върви строежа на интерконектора с Гърция и газовото трасе. На 25 ноември пък темата енергетика ще е един от въпросите, които Борисов ще обсъжда с президента на САЩ Доналд Тръмп по време на официалната си визита в Белия дом.</p>
      <p><a href="https://www.standartnews.com/balgariya-politika/borisov-poiska-pt-aleksandrupolis-dimitrovgrad-406427.html"><b>ВИЖ ОЩЕ: Борисов поиска път Александруполис-Димитровград<br/></b></a>Борисов посочи, че общо тринадесет компании са подали заявления в процедурата за избор на стратегически инвеститор. Сред тях е и американската компания "Дженерал електрик". Помощник държавният секретар Форд изрази отново виждането на САЩ за този проект и двете страни се договориха за скорошно изпращане на екип от американски технически експерти до България, за да бъдат проучени възможностите за засилване на българо-американското стратегическо партньорство в енергийния сектор, съобщи</p>
      <figure>
        <img src="http://kanal3.bg/userfiles/images/BOIKIII%20%40.jpg"/>
      </figure>
      <p>правителствената информационна служба. Министър-председателят Борисов и Кристофър Форд дискутираха също българо-американските отношения в гражданската атомна енергетика, установени в споразумението САЩ – Евратом 123.<br/>Сътрудничеството между България и САЩ и в областта на енергетиката беше основен акцент в разговора в Министерския съвет, като помощник държавният секретар Кристофър Форд отбеляза, че тази област е жизненоважна за общите ни стратегически интереси и национална сигурност. </p>
      <p>Борисов изтъкна потенциала на страната ни да осигури диверсификация на енергийните източници и маршрути не само на наша територия, но и в региона. Борисов заяви, че за България е от стратегическо значение  да запази ключовата си роля на газовата карта на Европа и специално акцентира върху реализацията на газовата връзка с Гърция. Българският премиер напомни, че през настоящата година са реализирани и първите доставки на втечнен природен газ с произход САЩ за страната.</p>
      <p>Борисов подчерта още, че като държава членка на ЕС България стриктно спазва изискванията за диверсификация на доставките на свежо ядрено гориво. В този контекст министър-председател отбеляза  успешното партньорство между българската страна и „Уестингхаус“  през последните 15 години, включително и в търсенето на възможност за изпълнение на европейските изисквания за диверсификация на свежото ядрено гориво. </p>
      <p>На срещата беше отбелязано доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.</p>
    </article>
  </body>
</html>