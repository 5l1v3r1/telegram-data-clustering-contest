<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2819664-rosia-poverne-zahopleni-ukrainski-korabli-sogodni-vnoci-zmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T14:36:00+00:00"/>
    <meta property="og:title" content="Росія поверне захоплені українські кораблі сьогодні вночі — ЗМІ"/>
    <meta property="og:description" content="Захоплені росіянами кораблі повернуть Україні сьогодні вночі: за ними вже вийшли буксири."/>
  </head>
  <body>
    <article>
      <h1>Росія поверне захоплені українські кораблі сьогодні вночі — ЗМІ</h1>
      <h2>Захоплені росіянами кораблі повернуть Україні сьогодні вночі: за ними вже вийшли буксири.</h2>
      <address>
        <time datetime="2019-11-16T14:36:00+00:00">16 Nov 2019, 14:36</time>
      </address>
      <p>Про це повідомляє "<a href="https://dumskaya.net/news/ukrainskie-katera-i-bukstr-zahvachennye-rossiyan-105482/?fbclid=IwAR0vncHZvcMEe2c4gKwgGPrTPva73BT9YMnYOaaidMvEP2VR_TvmngAjcNk">Думська</a>".</p>
      <p>"Малі броньовані артилерійські катери ВМС України «Бердянськ» і «Нікополь», а також буксир «Яни Капу», захоплені Росією 25 листопада 2018 року в Керченській протоці, сьогодні вночі повернуть українській стороні. З Южного, Чорноморська та Одеси за ними вийшли спеціальні судна: пошуково-рятувальний «Сапфір», буксири «Титан» і «Гайдамака». Росіяни тягнуть кораблі з окупованої Керчі", - йдеться в повідомленні.</p>
      <p>За інформацією «Думської», зустріч відбудеться у відкритому морі приблизно за 60 миль від Одеси, недалеко від кримського мису Тарханкут.</p>
      <figure>
        <img src="https://static.ukrinform.com/photos/2019_11/1573918353-203.jpg"/>
      </figure>
      <p>В якому стані знаходяться катери та «Яни Капу» після річного полону, невідомо.</p>
      <p>Раніше про підготовку передачі кораблів повідомили російські ЗМІ.</p>
      <p>Як повідомляв Укрінформ, 25 листопада 2018 року російські силовики біля берегів анексованого Криму обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни Капу", які прямували з Одеси в Маріуполь. У полон потрапили 24 українці, троє з них отримали поранення.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2819396-urad-pidtrimav-masstabnij-proekt-z-bezpeki-morskih-kordoniv-mvs.html">Уряд підтримав масштабний проєкт з безпеки морських кордонів - МВС</a>
      </blockquote>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
      <p>Захоплені судна <a href="https://www.ukrinform.ua/tag-rosia">Росія</a> досі не повернула.</p>
      <p>4 листопада МЗС України надіслало Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
    </article>
  </body>
</html>