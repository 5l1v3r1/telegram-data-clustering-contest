<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597681/porklitikos-o-akar-proeidopoiei-gia-nea-eisvoli"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T15:38:00+00:00"/>
    <meta property="og:title" content="Πορκλητικός ο Ακάρ - Προειδοποιεί για νέα εισβολή"/>
    <meta property="og:description" content="Για νέα εισβολή στην Κύπρο προειδοποίησε ο Τούρκος υπουργός Άμυνας αν χρειαστεί να διαφυλαχτούν και πάλι τα συμφέροντα της Τουρκίας και των..."/>
  </head>
  <body>
    <article>
      <h1>Πορκλητικός ο Ακάρ - Προειδοποιεί για νέα εισβολή</h1>
      <address><time datetime="2019-11-16T15:38:00+00:00">16 Nov 2019, 15:38</time> by <a rel="author">SigmaLive</a></address>
      <p><b>Για νέα εισβολή στην Κύπρο προειδοποίησε ο Τούρκος υπουργός Άμυνας αν χρειαστεί να διαφυλαχτούν και πάλι τα συμφέροντα της Τουρκίας και των Τουρκοκυπρίων, στο μήνυμά του για την 36η επέτειο της παράνομης ανακήρυξης του ψευδοκράτους.<br/></b> <br/>Όπως μεταδίδει η ανταποκρίτρια του ΣΙΓΜΑ στην Τουρκία, Μαρία Ζαχαράκη, ο Χουλουσί Ακάρ μιλώντας σε δεξίωση χθες το βράδυ σε ξενοδοχείο στην Άγκυρα με αφορμή την παράνομη επέτειο, δήλωσε ότι δεν πρέπει να ξεχαστούν τα δεινά που βιώθηκαν πριν από 45 χρόνια. «Όπως τότε δεν σιωπήσαμε και κάναμε αυτό που έπρεπε ενάντια στις αδικίες και τις ενέργειες εναντίον των αδελφών μας, έτσι και σήμερα με τα ίδια συναισθήματα και τις ίδιες σκέψεις είμαστε αποφασισμένοι να προστατεύσουμε τα δικαιώματα και τα συμφέροντα των ομογενών μας και αδελφών μας. Αυτό καλό θα ήταν όλοι να το αντιλαμβάνονταν και να το γνώριζαν», διαμήνυσε ο Τούρκος υπουργός Άμυνας.<br/> <br/>Ο Χουλουσί Ακάρ δήλωσε ότι η Τουρκία πάντοτε υποστήριζε ότι πρέπει να υπάρξει συμφωνία με όλες τις παράκτιες χώρες για τον καθορισμό των αρμοδιοτήτων στη θάλασσα, την προστασία των κυριαρχικών δικαιωμάτων και τη δίκαιη κατανομή των πηγών ενέργειας. Ωστόσο, σύμφωνα με τον Χουλουσί Ακάρ, αν και καταβάλλεται από την πλευρά της Τουρκίας κάθε δυνατή προσπάθεια για λύση, «δυστυχώς διαπιστώνουμε μετά λύπης ότι ο νότος δεν συμμερίζεται αυτή την καλή μας βούληση και προσέγγισή μας για ειρήνη και σταθερότητα».<br/> <br/>«Από την αρχή αυτή ήταν η θέση μας» δήλωσε ο Χουλουσί Ακάρ που εξέφρασε την αποφασιστικότητα της Τουρκίας και πάλι, ως εγγυήτριας χώρας μαζί με την Ελλάδα και την Αγγλία, να προστατεύσει όπως και στο παρελθόν τα δικαιώματά της. <br/> <br/>«Στις περιοχές που μας έχει αδειοδοτήσει η «τδβκ» και σε εκείνες της δικής μας δικαιοδοσίας συνεχίζουμε τις δραστηριότητες και θα τις συνεχίσουμε. Κανείς να μην αμφιβάλλει γι’ αυτό», τόνισε ο Τούρκος υπουργός Άμυνας, που υποστήριξε ότι είναι πάντα υπέρ της επίλυσης των ζητημάτων στο Αιγαίο, την ανατ. Μεσόγειο και την Κύπρο στο πλαίσιο των σχέσεων καλής γειτονίας, της αλληλο-κατανόησης και του σεβασμού του διεθνούς δικαίου.<br/> <br/>«Αλλά αυτό δεν πρέπει να εκλαμβάνεται ως αδυναμία. Πιστεύουμε ειλικρινά ότι η Ελλάδα και η «Ελληνοκυπριακή Διοίκηση Νότιας Κύπρου» (όπως χαρακτήρισε την Κυπριακή Δημοκρατία) πρέπει να ενεργούν βάσει του διεθνούς δικαίου και να συμβάλλουν στην επίλυση των υφιστάμενων προβλημάτων στο πλαίσιο των σχέσεων καλής γειτονίας. Είμαστε υπέρ της δικαιοσύνης και της δίκαιης λύσης».<br/> <br/>Ο Χουλουσί Ακάρ τόνισε ότι δεν υπάρχει καμία περίπτωση η Τουρκία να παραιτηθεί από τη συμφωνία των εγγυήσεων και δεν θα δεχθεί κανένα τετελεσμένο.<br/> <br/>«Θέλω να υπενθυμίσω σε όλες τις πλευρές πολύ ευγενικά ότι δεν υπάρχει καμία πιθανότητα για λύσης χωρίς εμάς. Όπως και στο παρελθόν, έτσι και σήμερα συνεχίζουμε να είμαστε ως τουρκικό κράτος και ως στρατός ο μεγαλύτερος υποστηρικτής του δίκαιου αγώνα του κυπριακού λαού. Ο σεβασμός μας για το διεθνές δίκαιο και η επιθυμία μας να επιλύσουμε τα προβλήματα με ειρηνικά μέσα και μεθόδους δεν προέρχονται από κάποια ανικανότητά μας. Δεν είναι απειλή όταν λέμε ότι ‘θα προστατεύσουμε τα δικαιώματά μας και θα πάρουμε, αν χρειαστεί, τα μέτρα μας’. Πραγματικά αναφερόμαστε στο τί πρέπει να κάνουμε. Και περιμένουμε από τις άλλες πλευρές να το αντιληφθούν».</p>
    </article>
  </body>
</html>