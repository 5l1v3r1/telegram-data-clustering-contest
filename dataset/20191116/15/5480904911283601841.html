<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/protesty-zlutych-vest-v-parizi-od-rana-poznamenalo-nasili/1821849?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T15:48:00+00:00"/>
    <meta property="og:title" content="Protesty žlutých vest v Paříži od rána poznamenalo násilí"/>
    <meta property="og:description" content="Paříž - U příležitosti prvního výročí protestů hnutí takzvaných žlutých vest se dnes v Paříži a dalších městech ve Francii shromáždily tisíce lidí. Hlavní pochod měl vyjít ve 14:00 z Italského náměstí (place d'Italie) na jihu města, ale už dopoledne se tam odehrávalo násilí, takže prefektura nakonec manifestaci zakázala."/>
  </head>
  <body>
    <article>
      <h1>Protesty žlutých vest v Paříži od rána poznamenalo násilí</h1>
      <address><time datetime="2019-11-16T15:48:00+00:00">16 Nov 2019, 15:48</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - U příležitosti prvního výročí protestů hnutí takzvaných žlutých vest se dnes v Paříži a dalších městech ve Francii shromáždily tisíce lidí. Hlavní pochod měl vyjít ve 14:00 z Italského náměstí (place d'Italie) na jihu města, ale už dopoledne se tam odehrávalo násilí, takže prefektura nakonec manifestaci zakázala.</p>
      <slideshow>
        <figure>
          <img src="https://i3.cn.cz/6/1555781972_P201904200494001.jpg"/>
        </figure>
        <figure>
          <img src="https://i3.cn.cz/6/1555780720_P201904200482101.jpg"/>
        </figure>
        <figure>
          <img src="https://i3.cn.cz/6/1555780615_P201904200481301.jpg"/>
        </figure>
        <figure>
          <img src="https://i3.cn.cz/6/1555780579_P201904200480801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2964">Fotogalerie: Protesty žlutých vest ve Francii</a>
        </figcaption>
      </slideshow>
      <p>Policisté museli proti davu použít slzný plyn a vodní děla, odpoledne policie ohlásila, že zadržela 46 lidí. Na Italském náměstí dav zaútočil na banku HSBC, lidé zapálili popelnice, převrátili a zapálili auta a skútr, na zásahovou jednotku házeli dlažební kostky a lahve.</p>
      <p>Hasiči na Italském náměstí, odkud měl pochod směřovat k Severnímu nádraží, odmítli začít hasit oheň, dokud jim ochranu nezajistí pořádková policie. Na sociálních sítích se objevil pokyn, že z Italského náměstí nelze pochodovat, "protože protest byl na posledních chvíli zrušen".</p>
      <p>Potyčky mezi žlutými vestami a policisty vypukly i na severním okraji Paříže, u Porte de Champerret, kde se lidé shromažďovali k pochodu ke Slavkovskému nádraží (gare d'Austerlitz). Policie zasahovala i na obchvatu, který chtělo zablokovat několik set lidí.</p>
      <p>Policie byla nasazena ve velkém, aby zabránila výtržnostem, které demonstrace žlutých vest v minulosti pravidelně doprovázely. Mnoho stanic pařížského metra zůstalo uzavřených. Na třídě Champs-Élysées a dalších místech Paříže jsou demonstrace po celý víkend zakázány, uvedla agentura DPA. Demonstrace se mají konat také v Bordeaux, Lille, Lyonu, Marseille, Nantes nebo Toulouse.</p>
      <p>První protesty žlutých vest se uskutečnily o víkendu 17. a 18. listopadu 2018. Nespokojenost demonstrantů tehdy vyvolalo ohlášené zvýšení cen paliv, později ale přerostla v celonárodní demonstrace. V následujících měsících protestovaly žluté vesty po tisících proti sociální nespravedlnosti a reformám prezidenta Emmanuelu Macrona. Zejména v Paříži se opakovaně odehrávaly násilné střety demonstrantů s policií. Protesty postupně ubíraly na síle.</p>
      <p>Akce žlutých vest si dosud vyžádaly 11 lidských životů a necelých 45.000 zraněných. Víc jak 12.000 lidí bylo zatčeno a z nich asi 2000 odsouzeny. Podle francouzského statistického úřadu protesty způsobily ztrátu ve výši přibližně 0,1 procenta růstu HDP ve čtvrté čtvrtině loňského roku. Podpora francouzské veřejnosti akcím žlutých vest se časem snížila.</p>
    </article>
  </body>
</html>