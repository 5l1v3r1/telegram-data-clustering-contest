<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/cheiropedes-se-87-atoma-apo-tin-el-asgia-paranomo-tzogo-stin-athina/"/>
    <meta property="og:site_name" content="europost.gr"/>
    <meta property="article:published_time" content="2019-11-16T15:00:38+00:00"/>
    <meta property="og:title" content="Χειροπέδες σε 87 άτομα από την ΕΛ.ΑΣγια παράνομο τζόγο στην Αθήνα!"/>
    <meta property="og:description" content="Κατάστημα όπου διεξάγονταν παράνομα τυχερά παιχνίδια, εντοπίστηκε από τη Διεύθυνση Οικονομικής Αστυνομίας, ενώ έγιναν δεκάδες συλλήψεις. Συγκεκριμένα, η αστυνομία προχώρησε σε 87 συλλήψεις κατά την έφοδό της σε κατάστημα όπου διεξάγονταν παράνομα τυχερά παιχνίδια, σε περιοχή"/>
  </head>
  <body>
    <article>
      <h1>Χειροπέδες σε 87 άτομα από την ΕΛ.ΑΣγια παράνομο τζόγο στην Αθήνα!</h1>
      <address>
        <time datetime="2019-11-16T15:00:38+00:00">16 Nov 2019, 15:00</time>
      </address>
      <p>Κατάστημα όπου διεξάγονταν παράνομα τυχερά παιχνίδια, εντοπίστηκε από τη Διεύθυνση Οικονομικής Αστυνομίας, ενώ έγιναν δεκάδες συλλήψεις.</p>
      <p>Συγκεκριμένα, η αστυνομία προχώρησε σε 87 συλλήψεις κατά την έφοδό της σε κατάστημα όπου διεξάγονταν παράνομα τυχερά παιχνίδια, σε περιοχή της Αττικής.</p>
      <p>Τι βρέθηκε κατά την έρευνα της αστυνομίας<br/>Σύμφωνα με την αστυνομία, από τον έλεγχο στο κατάστημα διαπιστώθηκε ότι είχαν εγκατασταθεί σε ειδικά διαμορφωμένο χώρο 30 ηλεκτρονικοί υπολογιστές παράνομων τυχερών παιχνιδιών, συνδεδεμένοι σε server με 2 οθόνες και 4 κεντρικές μονάδες, 2 οθόνες στους τοίχους και παιχνιδομηχάνημα τύπου ρουλέτα. Παράλληλα, σε άλλους χώρους είχαν εγκατασταθεί 4 ειδικά διαμορφωμένα τραπέζια χαρτοπαιξίας, 6 επιτραπέζιες ρουλέτες και μια ψηφιακή.</p>
      <p>Σημειώνεται, ότι στους χώρους του καταστήματος υπήρχαν 25 κάμερες, συνδεδεμένες σε server, που κατέγραφαν τα πάντα, χωρίς να είναι ενήμεροι οι θαμώνες και χωρίς άδεια, ενώ εξωτερικά ήταν εγκατεστημένες άλλες 2 κάμερες.</p>
      <p>Συνολικά βρέθηκαν και κατασχέθηκαν:</p>
      <p>ηλεκτρονική ρουλέτα,<br/>παιγνιομηχάνημα τύπου «ρουλέτα»,<br/>(6) επιτραπέζιες ρουλέτες,<br/>(4) τραπέζια χαρτοπαιξίας,<br/>(31) ηλεκτρονικοί υπολογιστές,<br/>(6) μονάδες κεντρικού ηλεκτρονικού υπολογιστή (server),<br/>(4) οθόνες,<br/>(27) ασύρματες κάμερες κλειστού κυκλώματος παρακολούθησης,<br/>ταμειακή μηχανή,<br/>πλήθος δεσμίδων καρτών χαρτοπαιξίας,<br/>πλήθος μαρκών διαφόρων χρωμάτων και<br/>(12.915) ευρώ.<br/>Οι 32 σκληροί δίσκοι και οι 6 server θα αποσταλούν στη Διεύθυνση Εγκληματολογικών Ερευνών για εργαστηριακή εξέταση.</p>
      <p>Από τα 87 άτομα που συνελήφθησαν τα 2 ήταν προσωρινά υπεύθυνα, 13 υπάλληλοι του καταστήματος και 72 παίκτες, σε βάρος των οποίων σχηματίστηκε δικογραφία κατά περίπτωση για παραβάσεις της νομοθεσίας για τα παίγνια και τα προσωπικά δεδομένα, καθώς και για απείθεια.</p>
      <p>Στη δικογραφία περιλαμβάνεται και ο νόμιμος εκπρόσωπος και διαχειριστής της ιδιοκτήτριας εταιρείας του καταστήματος, που απουσίαζε την ώρα του ελέγχου και κατηγορείται για παραβάσεις των νόμων για τα παίγνια και τα προσωπικά δεδομένα, υφαρπαγή ψευδούς βεβαίωσης και πλαστογραφία πιστοποιητικών.</p>
      <p>Για 4 αλλοδαπούς παίκτες προέκυψε πως στερούνταν νομιμοποιητικών για την παραμονή τους στην Ελλάδα εγγράφων και σε βάρος τους πρόκειται να επιβληθεί το μέτρο της διοικητικής απέλασης.</p>
      <p>Ολοι οι συλληφθέντες, με τη δικογραφία που σχηματίστηκε σε βάρος τους, οδηγήθηκαν στον εισαγγελέα Πρωτοδικών Αθηνών.</p>
    </article>
  </body>
</html>