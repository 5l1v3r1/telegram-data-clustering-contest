<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/national-team/edva-4-zagubi-delqt-nacionalite-ni-ot-absolyutniq-antirekord-1406836.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-16T15:31:00+00:00"/>
    <meta property="og:title" content="Едва 4 загуби делят националите ни от абсолютния антирекорд"/>
    <meta property="og:description" content="Българският национален отбор по футбол записа 12-и пореден мач без победа От загубата ни срещу Норвегия с 0:1 в Лигата на нациите на 16 октомври миналата година, до поражението от Парагвай преди два дни, нашите национали стигнаха до 5 ремита и 7 поражения"/>
  </head>
  <body>
    <article>
      <h1>Едва 4 загуби делят националите ни от абсолютния антирекорд</h1>
      <address><time datetime="2019-11-16T15:31:00+00:00">16 Nov 2019, 15:31</time> by <a rel="author">Sportlive.bg</a></address>
      <p><a href="https://www.sportlive.bg/bgfootball/national-team"><b>Българският национален отбор</b></a> по футбол записа 12-и пореден мач без победа. От загубата ни срещу Норвегия с 0:1 в Лигата на нациите на 16 октомври миналата година, до поражението от Парагвай преди два дни, нашите национали стигнаха до 5 ремита и 7 поражения.</p>
      <p>Толкова последователни срещи без успех регистрираме за общо трети път в историята си, пише „Меридиан мач“. Сегашната и предишните две такива серии (дошли в края на 70-те години на XX век) делят второто място сред най-лошите ни за всички времена.</p>
      <p>До абсолютния антирекорд ще стигнем, ако не успеем да спечелим и следващите си 4 мача. Най-лошото ни постижение е записано в първите 16 двубоя от историята на държавния тим. Тогава между 1924 и 1930 година стигаме до едва три ремита и 13 поражения при голова разлика 17-50.</p>
      <p>Първата победа идва на 12 октомври 1930 година с 5:3 срещу Румъния. От трите поредици, в които сме стигали до 12 срещи без успех, сегашната е най-лоша. В нея равенствата са само 5, а загубите - цели 7. В другите две през 70-те сме стигнали веднъж до 8, а в другия случай до 6 ремита. Остава да видим ще спре ли кошмара срещу Чехия или след този мач сегашната серия вече ще е еднолично номер две в класацията на антирекордите ни.</p>
      <p>
        <i>Междувременно младежкият ни национален отбор също запази шансовете си за класиране за Европейското първенство след геройско представяне от звездата на Левски Станислав Иванов (<b><a href="https://www.sportlive.bg/bgfootball/national-team/Bylgariq-do-21-g-zapazi-shansove-za-Evro'21-s-chudesna-pobeda-Stanislav-Ivanov---geroj-1406687.html">повече по темата четете тук</a></b>).</i>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/national-team/Qsni-sa-tri-ot-sypernicite-ni-po-pytq-za-Evro-2020-ima-nqkolko-scenariq-za-plejofite-1406820.html"/>
        <a href="https://www.sportlive.bg/bgfootball/national-team/Stoichkov-V-Bylgariq-nqmashe-rasizym-skandalyt-e-zaradi-nqkoi-sh**ani-hora-1406810.html"/>
        <a href="https://www.sportlive.bg/bgfootball/national-team/Potvyrdeno-Bylgariq-poluchi-nov-shans-da-se-klasira-za-Evro-2020-1406744.html"/>
        <a href="https://www.sportlive.bg/bgfootball/national-team/Imalo-e-opit-za-provokaciq-za-rasizym-i-na-kontrolata-s-Paragvaj-1406587.html"/>
      </related>
    </article>
  </body>
</html>