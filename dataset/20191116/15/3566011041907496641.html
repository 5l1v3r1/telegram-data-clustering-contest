<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547760.html/%D8%AF%D9%88-%D8%B9%D9%84%D8%A7%D9%85%D8%AA-%D8%AF%DB%8C%D8%A7%D8%A8%D8%AA-%D9%86%D9%88%D8%B9--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T15:04:00+00:00"/>
    <meta property="og:title" content="دو علامت دیابت نوع ۲"/>
    <meta property="og:description" content="رئیس مرکز تحقیقات چاقی دانشگاه علوم پزشکی شهید بهشتی، گفت: پراشتهایی شدید و کاهش وزن از علائم دیابت نوع دو است."/>
  </head>
  <body>
    <article>
      <h1>دو علامت دیابت نوع ۲</h1>
      <address>
        <time datetime="2019-11-16T15:04:00+00:00">16 Nov 2019, 15:04</time>
      </address>
      <p>رئیس مرکز تحقیقات چاقی دانشگاه علوم پزشکی شهید بهشتی، گفت: پراشتهایی شدید و کاهش وزن از علائم دیابت نوع دو است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مجید ولی زاده، با عنوان این مطلب که دیابت زمانی رخ می دهد که قند خون از حد طبیعی افزایش یابد، افزود: به عبارت دیگر زمانی که قند خون ناشتا، مساوی و بیشتر از ۱۲۶ در دو نوبت یا بعد از مصرف ۷۵ گرم گلوکوز، این میزان بالای ۲۰۰ باشد، فرد به دیابت مبتلا شده است.</p>
      <p>  به گفته وی، این بیماری ممکن است بدون علامت یا در برخی افراد با تشنگی زیاد و پرادراری همراه باشد.   ولی زاده درباره انواع مختلف این بیماری توضیح داد: دیابت نوع یک، دیابت جوانان و دیابت نوع دو شایع ترین نوع دیابت است که ۹۰ درصد موارد ابتلا را به خود اختصاص می دهد. دیابت بزرگسالان و بارداری از انواع دیگر این بیماری است.   وی عنوان کرد: با توجه به این که شایع ترین نوع دیابت، دیابت نوع دو است که در گذشته، سنین بالای ۳۵ تا ۴۰ سال را درگیر می کرد، اما اکنون با توجه به شیوع چاقی در جوانان و نوجوانان این نوع دیابت در سنین پایین تر نیز مشاهده می شود.   ولی زاده ضمن بیان اینکه این بیماری معمولا بدون علامت است، ادامه داد: در افرادی که سابقه خانوادگی دیابت نوع دو یا اختلال چربی و پرفشاری خون دارند، بیشتر دیده می شود. بنابراین این افراد باید از سنین پایین آزمایش قند خون انجام دهند. اگر فرد دیر متوجه بروز این بیماری شود، به آسیب های چشمی ، کلیوی و اعصاب محیطی غیرقابل بازگشت دچار می شود.   به گفته وی، انجام آزمایش های غربالگری در افراد بالای ۴۰ سال، هر سه سال یکبارتوصیه می شود حتی اگر هیچ عامل زمینه ای نداشته باشند.   این استاد دانشگاه علوم پزشکی شهید بهشتی، اظهار کرد: پراشتهایی شدید و کاهش وزن از علائم دیابت نوع دو است. این نوع دیابت به طور معمول کنترل می شود و به عبارت دیگر بیماری مادام العمری است که فرد باید آن را بپذیرد.   ولی زاده در خصوص افرادی که چاقی متوسط دارند و به این نوع دیابت مبتلا هستند، گفت: با اعمال جراحی های متعدد از جمله کوچک کردن معده و یا تغییر مسیر دستگاه گوارش ممکن است در سال های اول این بیماری مهار شود و نیاز به دارو و یا رژیم های غذایی سخت نباشد.   وی به عوارض داروهای جدید اشاره کرد و ادامه داد: مهمترین مشکل داروهای نوظهور، جدید بودن آنهاست، زیرا سالها زمان می برد تا عوارض طولانی مدت آنها کشف شود.   ولی زاده اقدام اصلی جهت کنترل دیابت را اصلاح سبک زندگی دانست و افزود: رژیم مناسب شامل محدود کردن مواد غذایی ناسالم از سبد غذایی و مصرف بیشتر فیبر، میوه و سبزی است. از طرفی۱۵۰ دقیقه در هفته و نیم ساعت در روز فعالیت بدنی با شدت متوسط برای همه افراد توصیه می شود.   به گفته رئیس مرکز تحقیقات چاقی دانشگاه علوم پزشکی شهید بهشتی، قند خون ناشتای یک فرد بالغ معمولا باید بین ۹۰ تا ۱۳۰ و غیرناشتا کمتر از ۱۸۰ بوده و معدل قند سه ماهه کمتر از ۷ درصد باشد.   وی اظهار کرد: اگر با مصرف یک دارو نتوانیم به اهداف کنترلی دست پیدا کنیم، ضمن ادامه رژیم غذایی و فعالیت های بدنی، داروی دوم اضافه و چنانچه داروی دوم نیز تاثیر چندانی نداشته باشد، داروی سوم تجویز می شود. اقدام نهایی برای مهار این بیماری مصرف انسولین برای کنترل قند خون است که برای بیمار هیچ عارضه ای ندارد.   ولی زاده، گفت:معمولا بعد از تغییر شیوه زندگی انتخاب اول داروهای خوراکی هستند و اگر داروهای خوراکی نتوانند قند را به اندازه لازم کنترل کنند از داروهای تزریقی مثل انسولین استفاده می شود.   این فوق تخصص غدد، با اشاره به اینکه بدون علامت بودن بیماری در طول دوره درمان، دلیل کنترل قندخون نیست، انجام آزمایش های دوره ای را با اهمیت دانست و ادامه داد:عوارض بیماری دیابت با زمینه های ارثی ارتباط دارد، همچنین ممکن است این عوارض در برخی افراد شدیدتر باشد.   ولی زاده مشکلات چشمی را یکی از عوارض این بیماری اعلام کرد و گفت: بنابراین افرادی که به دیابت مبتلا می شوند، یک یا دوسال یکبار باید به همکاران چشم پزشک مراجعه کنند تا شبکیه این افراد معاینه شود.   وی اظهر کرد: در مورد عوارض کلیوی نیز ممکن است در مراحل اولیه دفع پروتئین از کلیه ها اتفاق بیفتد و رفته رفته افزایش یابد که در صورت عدم توجه به موقع، مشکلات زیان باری به همراه دارد.   این فوق تخصص غدد، آسیب به اعصاب محیطی را دیگر عارضه بیماری دیابت دانست و ادامه داد: فرد ممکن است دچار گزگز پا و به تدریج بی حس شدن آن ها شود. در این مواقع اندام ها بیشتر در معرض آسیب قرار می گیرند.   ولی زاده کنترل قند خون، پایش های دوره ای و معاینه شبکیه  را برای حفظ سلامتی ضروری دانست و گفت: معمولا دیابت با پرفشاری و اختلال در چربی خون باعث می شود مشکلات بیشتری اتفاق بیفتد و این درگیری عروق قلب و مغز و اندامهای بیمار در افراد سیگاری بیشتر است.   وی با اشاره به این که اکثر بیمارستانهای دانشگاه علوم پزشکی شهیدبهشتی خدمات درمانی را در سه سطح ارائه می دهند، اظهار داشت: بیمارستان های دانشگاه با در اختیار داشتن اساتید مجرب وتجهیزات، خدمات منحصر بفردی را در این زمینه ارائه می دهد.   عضو هیئت علمی دانشگاه علوم پزشکی شهید بهشتی، با بیان اینکه دیابت یک بیماری شایع است، گفت: حدود ۵ تا ۶ میلیون فرد مبتلا به دیابت در کشور وجود دارد و روز به روز به این آمار افزوده می شود. چنانچه این مهم کنترل نشود عوارض آن غیرقابل بازگشت است.   وی در پایان یادآو شد:  از طرفی شناسایی به موقع و کنترل آن، از عوارض ناشی از دیابت پیشگیری می کند. به همین جهت پیشگیری و درمان صحیح دیابت بسیار اهمیت دارد تا آسیب های ناشی از این بیماری، افراد را دچار مشکل نکند.   منبع: مهر</p>
    </article>
  </body>
</html>