<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/bolivia-crisis-will-evo-morales-return-back-to-country"/>
    <meta property="og:site_name" content="euronews"/>
    <meta property="article:published_time" content="2019-11-16T15:50:08+00:00"/>
    <meta property="og:title" content="بحران بولیوی؛ آیا اوو مورالس بازمی‌گردد؟"/>
    <meta property="og:description" content="نخستین نشانه از احتمال بازگشت مورالس به بولیوی زمانی مشاهده شد که نمایندگان هم‌حزبی او در مجلس در شامگاه پنج‌شنبه گذشته از دستیابی به یک توافق همکاری با دولت موقت برای برگزاری انتخابات خبر دادند."/>
  </head>
  <body>
    <article>
      <h1>بحران بولیوی؛ آیا اوو مورالس بازمی‌گردد؟</h1>
      <address><time datetime="2019-11-16T15:50:08+00:00">16 Nov 2019, 15:50</time> by <a rel="author">یورونیوز فارسی </a></address>
      <p>جنینه آنی‌یس، رئیس جمهوری موقت بولیوی می‌گوید اوو مورالس، رئیس جمهوری پیشین این کشور آزاد است بازگردد، اما باید محاکمه شود.</p>
      <p>مورالس که در آخرین انتخابات ریاست جمهوری بولیوی برای دومین بار به پیروزی رسیده بود، زیر فشار اعتراض‌های گسترده‌ای که علیه او در گرفت، روز یکشنبه گذشته استعفای خود را اعلام کرد و روز سه‌شنبه به مکزیک گریخت.</p>
      <p>خانم آنی‌یس روز جمعه ۲۴ آبان با اعلام موضع دولتش در مورد بازگشت احتمالی آقای مورالس گفت که رئیس جمهوری پیشین در صورت بازگشت باید به اتهاماتش در پیوند با تخلفات انتخاباتی پاسخ دهد و نباید در برابر تحقیقات قضایی از مصونیت برخوردار باشد.</p>
      <p>آخرین انتخابات سراسری بولیوی در ۲۸ مهر گذشته برگزار شد و نام اوو مورالس به عنوان برنده آن انتخابات اعلام گردید. اما یک سازمان آمریکایی مأمور نظارت بر انتخابات از بروز تخلف در روند این انتخابات خبر داد. پس از چند روز در حالی که مخالفان مورالس علیه او به خیابان آمده بودند، ارتش بولیوی از حمایت رئیس جمهوری دست کشید و او مجبور به استعفا و در نهایت ترک کشور شد.</p>
      <h3>نخستین نشانه‌ها از احتمال بازگشت مورالس</h3>
      <p>مورالس روز سه شنبه گذشته به محض ورود به مکزیک گفت که دست از سیاست برنمی‌دارد. اما، نخستین نشانه از احتمال بازگشت اوو مورالس به کشورش زمانی مشاهده شد که نمایندگان هم‌حزبی او در مجلس در شامگاه پنج‌شنبه گذشته از دستیابی به یک توافق همکاری با دولت موقت برای برگزاری انتخابات خبر دادند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/12/ousted-bolivian-president-morales-says-i-will-not-change-due-to-this-coup">اوو مورالس در بدو ورود به مکزیک: در بولیوی علیه من کودتا شد</a>
        </li>
        <li>
          <a href="https://farsi.euronews.com/2019/11/14/continuing-unrest-in-bolivia-interim-president-begins-ministerial-nomination">ادامه ناآرامی‌ها در بولیوی؛ رئیس جمهور موقت انتصاب وزرا را آغاز کرد</a>
        </li>
        <li>
          <a href="https://farsi.euronews.com/2019/11/10/bolivian-military-asks-morales-to-resign-to-ensure-stability">اوو مورالس از ریاست جمهوری بولیوی استعفاء داد</a>
        </li>
      </ul>
      <figure>
        <img src="https://static.euronews.com/articles/stories/04/30/39/32/808x539_cmsv2_912bd38d-8545-5bb5-a8a5-b73b12d045b8-4303932.jpg"/>
        <figcaption>تظاهرات طرفداران اوو مورالس در بولیوی - جمعه ۲۴ آبانرویترز</figcaption>
      </figure>
      <p>با این حال جنینه آنی‌یس روز جمعه در جریان نشست خبری در کاخ ریاست جمهوری بولیوی با ذکر این که مورالس نمی‌تواند نامزد انتخابات آتی شود، گفت: «کسی او را از کشور بیرون نینداخته. اما لازم است که او در مورد تخلفات انتخاباتی و نیز اتهامات فراوان دیگر در پیوند با موضوع فساد پاسخگو باشد.»</p>
      <p>اوو مورالس روز جمعه در گفتگویی با خبرنگار خبرگزاری رویترز در مکزیک گفت که انتخابات در کشورش بدون او هم می‌تواند برگزار شود. وی با این حال تأکید کرد که هنوز هیچ کسی از حزب او یعنی «جنبش سوسیالیستی» یا ام‌‌ای‌اس برای شرکت در انتخابات اعلام آمادگی نکرده است.</p>
      <p>کارلوس مسا، رقیب اصلی مورالس در آخرین انتخابات ریاست جمهوری بولیوی در گفتگویی با روزنامه اسپانیایی ال‌پائیس از رئیس جمهوری موقت بولیوی خواسته است تا هر چه سریع‌تر انتخابات سراسری را در این کشور برگزار کند.</p>
    </article>
  </body>
</html>