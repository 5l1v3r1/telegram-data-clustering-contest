<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T15:30:00+00:00"/>
    <meta property="og:title" content="در گفتگو با الف عضو کمیسیون اقتصادی: اقدام دولت در افزایش قیمت بنزین، به این صورت شتاب‌زده بود/ دولت باید پاسخگو باشد"/>
    <meta property="og:description" content="به گزارش"/>
  </head>
  <body>
    <article>
      <h1>در گفتگو با الف عضو کمیسیون اقتصادی: اقدام دولت در افزایش قیمت بنزین، به این صورت شتاب‌زده بود/ دولت باید پاسخگو باشد</h1>
      <address>
        <time datetime="2019-11-16T15:30:00+00:00">16 Nov 2019, 15:30</time>
      </address>
      <p>عضو کمیسیون اقتصادی مجلس شورای اسلامی گفت: اصلاح نظام سوختی نیاز بود ولی اقدام دولت به این سبک و سیاق شتاب‌زده بود.</p>
      <p>به گزارش<b> الف،</b> بنابر اطلاعیه شرکت ملی پخش فرآورده های نفتی، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز آغاز شد.</p>
      <p>احمد انارکی محمدی، عضو کمیسیون اقتصادی مجلس شورای اسلامی و نماینده مردم رفسنجان، <b>در گفتگو با خبرنگار  الف،</b> در مورد سهمیه بندی بنزین و زمان اجرایی شدن افزایش قیمت بنزین از سوی دولت اظهار داشت: چندماه پیش، در مجلس شورای اسلامی بحث قیمت بنزین مطرح شد که در جلسه رای‌گیری نیز با افزایش قیمت بنزین مخالفت شد، اما قرار شد تا طبق برنامه قیمت بنزین را به صورت تدریجی افزایش دهند که متاسفانه چنین اقدامی از سوی دولت رخ نداد.</p>
      <p>وی تصریح کرد: ما همچنان در شوک اقتصادی سال ۹۸ و شوک دلار ۱۱۲۰۰ هزار تومانی به سر می‌بریم و بار روانی که به دلیل این مشکلات برای مردم به وجود آمده بود، به تدریج داشت از بین میرفت. اما متاسفانه زمان و اقدام دولت با این شکل، شوک اقتصادی جدیدی را به کشور وارد کرد، از سوی دیگر دولت اگر میخواست دست به چنین اقدامی بزند باید حداقل چند روز زودتر این موضوع را به مردم اعلام میکرد تا شاهد چنین اتفاقاتی نباشیم.</p>
      <p>این عضو کمیسیون اقتصادی مجلس تاکید کرد: کشور آمادگی شوک جدیدی را در این خصوص نداشت، چراکه سلب اعتماد عمومی مردم شده و از طرفی نیز قشر مستضعف، ضعیف‌تر خواهند شد. شما تصور کنید برای یک باک بنزین، یک خانواده باید ۱۸۰ هزار تومان پرداخت کند و ما چطور میخواهیم جوابگوی مردم باشیم. ما قبلا هم چنین تجربه‌ای را داشتیم اما دیدیم که به این شکل نتیجه نداده است.</p>
      <figure>
        <img src="https://www.alef.ir/files/archive/originals/2019/46/160246.jpg"/>
      </figure>
      <p>وی افزود: متاسفانه افزایش قیمت بنزین به این شکل برای همه اقشار مشکلاتی را به وجود می آورد. با این وضعیت قیمت اجناس تولید کشاورزی، همه افزایش خواهند یافت.<br/><br/>انارکی محمدی به سازمان حمل و نقل عمومی اشاره کرد و گفت: دولت اعلام کرده است که برنامه‌هایی در این زمینه دارد، اما مشکل اصلی این است که زمانی که تصمیم به چنین موضوعی گرفته می‌شود باید زیرساخت‌های حمل و نقل عمومی آماده باشد تا مردم با مشکلات حمل و نقلی روبرو نشوند، ما امروز شاهد بودیم که مردم متاسفانه به دلیل کمبود وسایل نقلیه عمومی با مشکلات زیادی روبرو بودند، لذا دولت باید تدایبری برای وسایل حمل و نقل عمومی، تاکسی‌های اینترنتی، اتخاذ کند.</p>
      <p>این عضو کمیسیون اقتصادی مجلس شورای اسلامی تاکید کرد: قرار است فردا مجلس شورای اسلامی در این خصوص، تصمیم‌گیری کند و دولت باید پاسخگوی این اقدام باشد، مجلس معتقد به اصلاح نظام سوختی است ولی نه به این شکل و با این سبک و سیاق که موجب فشار اقتصادی و ناراحتی مردم شود.</p>
    </article>
  </body>
</html>