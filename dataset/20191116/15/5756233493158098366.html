<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621833/%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D9%84-%DA%A9%D8%B4%D9%88%D8%B1-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%B1-%D8%A7%D8%B3%D8%A7%D8%B3-%D9%82%D8%A7%D9%86%D9%88%D9%86-%D8%A7%D9%86%D8%AC%D8%A7%D9%85-%D8%B4%D8%AF%D9%87-%D8%A7%D8%AE%D9%84%D8%A7%DA%AF%D8%B1%D8%A7%D9%86-%D8%B1%DB%8C%D8%B4%D9%87-%D8%AF%D8%B1-%D8%AE%D8%A7%D8%B1%D8%AC-%D8%AF%D8%A7%D8%B1%D9%86%D8%AF-%D9%88-%D8%A8%D8%B1%D8%A7%DB%8C-%D9%85%D8%B1%D8%AF%D9%85-%D9%85%D8%B4%DA%A9%D9%84-%D8%A7%DB%8C%D8%AC%D8%A7%D8%AF-%DA%A9%D8%B1%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T15:38:00+00:00"/>
    <meta property="og:title" content="دادستان کل کشور: اصلاح قیمت بنزین بر اساس قانون انجام شده / اخلاگران ریشه در خارج دارند و برای مردم مشکل ایجاد کردند"/>
    <meta property="og:description" content="دادستان کل کشور با بیان اینکه مدیریت اصلاح قیمت بنزین بر اساس قانون و کارشناسی‌های انجام شده توسط دولت محترم ابلاغ شده است، گفت: مردم عزیز ما قطعا خط خودشان را از تعداد اندکی از اخلالگرانی که قطعا ریشه در خارج از کشور دارند، جدا خواهند کرد."/>
  </head>
  <body>
    <article>
      <h1>دادستان کل کشور: اصلاح قیمت بنزین بر اساس قانون انجام شده / اخلاگران ریشه در خارج دارند و برای مردم مشکل ایجاد کردند</h1>
      <h2>مردم در شهرهای مختلف نسبت به گرانی بنزین اعتراض کرده‌اند</h2>
      <address>
        <time datetime="2019-11-16T15:38:00+00:00">16 Nov 2019, 15:38</time>
      </address>
      <p>
        <i>دادستان کل کشور با بیان اینکه مدیریت اصلاح قیمت بنزین بر اساس قانون و کارشناسی‌های انجام شده توسط دولت محترم ابلاغ شده است، گفت: مردم عزیز ما قطعا خط خودشان را از تعداد اندکی از اخلالگرانی که قطعا ریشه در خارج از کشور دارند، جدا خواهند کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدجعفر منتظری در گفت‌وگو با بخش خبری ساعت ۱۴ شبکه یک سیما در پاسخ به این سوال که قوه قضاییه چه سازوکارهای کنترلی برای رصد و پایش بازارهای مختلف در روزهای آینده خواهد داشت؟ اظهار کرد: در خصوص سوالی که فرمودید و همچنین درارتباط با مسائلی که یکی دو روز اخیر در برخی از شهرها و برخی از نقاط اتفاق افتاده توضیحاتی را عرض خواهم کرد.</p>
      <p>وی افزود: در پی مدیریت اصلاح قیمت بنزین که بر اساس قانون و کارشناسی‌های انجام شده توسط دولت محترم ابلاغ شده است و در جهت منافع عمومی مردم گام‌هایی برداشته شده و تصمیماتی اتخاذ شده است، متاسفانه عده‌ای از افرادی که به دنبال ایجاد ناآرامی و سوءاستفاده از شرایط هستند با ایجاد اخلال در نظم عمومی مشکلاتی برای مردم ایجاد کردند که شما هم در بخشی از خبرها گزارشی از این ناآرامی‌ها را به اطلاع عموم رساندید.</p>
      <figure>
        <img src="https://aftabnews.ir/files/fa/news/1398/8/25/359973_832.jpg"/>
      </figure>
      <p>دادستان کل کشور گفت: من تاکید می‌کنم که مردم عزیز ما قطعا خط خودشان را از تعداد اندکی از اخلالگرانی که با راه بندان و یا حمله به برخی از اماکن ضدیت خودشان را با نظام و برنامه‌های مردم انجام می‌دهند، جدا خواهند کرد.</p>
      <p>منتظری افزود: قطعا مردم عزیز از این اعمال و رفتار بیزار بوده و به تعدادی اخلالگر اجازه بهره برداری از شرایط را نخواهند داد. اینگونه اعمال و رفتاری که موجب اخلال در نظم عمومی می‌شود به موجب قانون جرم است و نیروهای نظامی و دستگاه قضایی وظیفه خود می‌دانند که با افرادی که اخلال در نظم عمومی می‌کنند طبق مقررات قانونی برخورد کنند.</p>
      <p>دادستان کل کشور تصریح کرد: من مطمئنم که مردم عزیز و فهیم خط خود را از این تعداد اندک اخلالگر جدا خواهند کرد و خود مردم اجازه نخواهند داد که سوءاستفاده از این مساله بشود.</p>
      <p>وی همچنین گفت: قطعا مسئولین و مدیران کشور در جهت منافع مردم همانگونه‌ای که ابلاغ هم شده هر چه درآمد از این محل تامین شود برای قشر متوسط و زیر متوسط جامعه به صورت «مساعدت» و «کمک» تامین و تقدیم آنها خواهد شد و به اخلالگرانی که قطعا ریشه در خارج از کشور دارند- کما اینکه ما در این یکی دوروز شاهد بودیم که جریانات معاند با نظام جمهوری اسلامی از فضای مجازی استفاده کرده و مردم را به خیال خام خودشان می‌خواهند تحریک کنند، اجازه این کار داده نخواهد شد.</p>
      <p>منتظری گفت: قطعا مردم عزیز ما از این حرکات تحریک نخواهند شد و اخلال در نظم عمومی را خود مردم با همکاری مسئولین امنیتی و انتظامی برطرف خواهند کرد.</p>
      <p>وی خاطرنشان کرد: در خصوص اینکه تاثیری در قیمت‌ها خواهد داشت، دولت محترم تاکید کردند بر این مساله که مسئولین امر موظف‌اند از هرگونه افزایش قیمت‌ها جلوگیری کنند و امیدواریم که مسئولین اقتصادی کشور در این زمینه هم بتوانند مدیریت خوبی کنند و این مقطع زمانی را پشت سر بگذاریم.</p>
      <p>دادستان کل کشور در پاسخ به این سوال که «قوه قضاییه در این زمینه چه اقداماتی خواهد داشت با توجه به اینکه به هرحال ممکن است که عده‌ای از این شرایط سوء استفاده کنند و در مورد قیمت کالا و خدمات به مردم اجحاف شود؟» نیز گفت: اولا قوه قضاییه موظف است در چارچوب قانون با کسانی که اخلال ایجاد می‌کنند برخورد کند. در خصوص قیمت‌ها هم حتما سازمان تعزیرات حکومتی که زیرمجموعه دولت محترم است با همکاری سایر دستگاه‌ها جلوگیری می‌کنند از اینکه بخواهد در قیمت‌ها اخلالی به وجود بیاید و یا احیانا افزایش قیمت بی‌رویه داشته باشند.</p>
      <p>وی افزود: قوه قضاییه هم در چارچوب وظایف و تکالیفی که متوجه اوست قطعا با هرگونه بی نظمی چه در اخلال در تردد مردم و یا احیانا اشکالاتی که بخواهند برای آسایش و آرامش مردم به وجود بیاورند برخورد خواهد کرد و ما اعتقادمان بر این است که خود مردم عزیز بهترین نیرو و توانی هستند که می‌توانند جلوی اخلالگران را بگیرند.</p>
      <p>دادستان کل کشور در پایان گفت: در خصوص قیمت‌ها هم حتما مسئولین امر، ان‌شاءالله مساعدت خواهند کرد و سازمان تعزیرات و دستگاه‌های نظارتی بر این امر نظارت می‌کنند و اجازه نخواهند داد که این مساله بهانه‌ای باشد برای اینکه بخواهند عده‌ای از این موقعیت سوءاستفاده کنند.</p>
    </article>
  </body>
</html>