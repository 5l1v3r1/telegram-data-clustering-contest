<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825124.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T15:37:00+00:00"/>
    <meta property="og:title" content="معاون وزیر صنعت: اثر افزایش قیمت بنزین بر قیمت کالا ناچیز است"/>
    <meta property="og:description" content="محمدرضا مدرس خیابانی قائم مقام وزیر صنعت در امور بازرگانی در گفت‌وگو با فارس با بیان اینکه تاثیر افزایش قیمت بنزین بر کالاها بسیار ناچیز است، گفت: شرایط فعلی دارای دو ویژگی است یکی اینکه مدتی است  کشورمان علیرغم تمام فشارها  ناشی از تحریم‌ها ثبات نسبی پیدا کرده و ثبات نرخ ارز گویای این مساله است. "/>
  </head>
  <body>
    <article>
      <h1>معاون وزیر صنعت: اثر افزایش قیمت بنزین بر قیمت کالا ناچیز است</h1>
      <address>
        <time datetime="2019-11-16T15:37:00+00:00">16 Nov 2019, 15:37</time>
      </address>
      <p>معاون وزیر صنعت با بیان اینکه اجرای طرح ویژه نظارت بر قیمت‌ها به مدت دو هفته اجرا می‌شود، گفت: ضمن کنترل شرایط هیجانی تلاش می‌کنیم تا با تامین و توزیع به موقع کالا مانع هر گونه افزایش قیمت کالا شویم.</p>
      <p>محمدرضا مدرس خیابانی قائم مقام وزیر صنعت در امور بازرگانی در گفت‌وگو با فارس با بیان اینکه تاثیر افزایش قیمت بنزین بر کالاها بسیار ناچیز است، گفت: شرایط فعلی دارای دو ویژگی است یکی اینکه مدتی است  کشورمان علیرغم تمام فشارها  ناشی از تحریم‌ها ثبات نسبی پیدا کرده و ثبات نرخ ارز گویای این مساله است. </p>
      <p>قائم مقام وزیر در امور بازرگانی افزود: ویژگی دوم شرایط فعلی کشور این است که در رابطه با موجودی و فراوانی کالا در حال حاضر هیچ مشکلی وجود ندارد و با توجه به اینکه تامین  به موقع کالاهای اساسی در سرلوحه اقدامات ستاد تنظیم بازار بوده اکنون در وضعیت بالاترین موجودی کالاهای اساسی هستیم. </p>
      <p>وی اظهار داشت: تمام جلسات ستاد تنظیم بازار به صورت روزانه در کشور برگزار می‌شود و تمام روسای تنظیم بازار کشور در ستاد تنظیم بازار حضور دارند و  در این جلسات حتی فروشگاه‌های زنجیره‌ای به ما قول داده‌اند که تخفیفات  ادامه یابد و متوقف نشود. </p>
      <p>مدرس خیابانی بیان داشت: تلاش می‌کنیم که در بحث فراوانی کالا و کنترل قیمت هیچ بهانه‌ای برای افزایش قیمت از جنس تاثیرگذاری قیمت بنزین نباشد.</p>
      <p>وی با اشاره به شرایط رقابتی حاکم بر بازار گفت: با روند عادی جریان تولید و واردات کالا  قطعا کسی نمی‌تواند افزایش قیمت اعمال کند زیرا در این شرایط در بازار نمی‌تواند رقابت کند. </p>
      <p>معاون وزیر صنعت، معدن و تجارت بیان داشت: در شرایط فعلی ما یک حالت هیجانی را کنترل می‌کنیم و با عبور از این دوره باز فضا رقابتی خواهد شد.</p>
      <p>وی با اشاره به  طرح ویژه نظارت بیان داشت:  سازمان حمایت  مصرف‌کنندگان و تولید‌کنندگان و سازمان تعزیرات حکومتی و بازرسی اصناف در راس این کار قرار دارند. </p>
      <p>مدرس خیابانی گفت: در دو هفته اول طرح تشدید نظارت‌ها را برای جلوگیری از افزایش قیمت و هر گونه سوء استفاده خواهیم داشت و در ادامه برنامه ما تامین و توزیع به موقع کالا برای جلوگیری از هر گونه افزایش قیمت است.</p>
      <p>قائم مقام وزیر در امور بازرگانی  با اشاره به کار مطالعاتی موسسه پژوهش‌های بازرگانی وزارت صنعت، اظهار داشت:  اثر تغییر قیمت کل حامل‌های انرژی در سال 94- 93  در تورم فقط 4 درصد بوده است. </p>
      <p>وی با بیان اینکه با تغییر نرخ بنزین جزیان معکوس و وارونه یارانه را درست می کنیم بیان داشت: بخش برخوردار و دهک‌های برخوردار جامعه بیش از 10 برابر دهک‌های پایین جامعه از یارانه بنزین استفاده می‌کنند. </p>
      <p>مدرس خیابانی اظهار داشت: اصلاح سیاست‌های توسعه‌ای در بخش جایگزینی نرخ سوخت، استفاده از ناوگان حمل و نقل و استفاده از مترو و حتی جایگزین خودروهایی با غیر از سوخت فسیلی با نرخ قبلی بنزین امکان‌پذیر نبود بنابراین همه باید در راستای این طرح کمک کرد تا به خوبی انجام شود. </p>
      <p>وی با تاکید بر اینکه قیمت گازوئیل افزایش نیافته است، گفت: با توجه به اینکه حمل و نقل کالا با سوخت گازوئیل انجام می‌شود گفت: بنابراین افزایش قیمت بنزین نمی‌تواند تاثیری بر افزایش قیمت کالا داشته باشد. </p>
      <p>مدرس خیابانی با بیان اینکه ما با هر گونه افزایش قیمت ناشی از افزایش قیمت بنزین مقابله می‌کنیم بیان داشت: البته ممکن است برخی افزایش قیمت‌ها دلایلی دیگر داشته باشد که نباید آن را به افزایش قیمت بنزین ربط داد به عنوان مثال در حال حاضر با افزایش قیمت شیرخام، تولید‌کنندگان مواد لبنی درخواست افزایش قیمت داده‌اند که نباید این مسائل را به افزایش قیمت بنزین ربط داد. </p>
      <p>وی بیان داشت: همچنین با افزایش قیمت‌نهادها قیمت تمام شده کالا هم متاثر می‌شود بنابراین نباید اینگونه افزایش قیمت‌ها را به افزایش قیمت بنزین نسبت داد. </p>
    </article>
  </body>
</html>