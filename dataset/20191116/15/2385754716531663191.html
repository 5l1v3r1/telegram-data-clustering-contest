<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597678/oktai-kakomathimeni-i-ek-plevratha-synexisoume-tis-geotriseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T15:09:00+00:00"/>
    <meta property="og:title" content="Οκτάι: «Κακομαθημένη η Ε/κ πλευρά-Θα συνεχίσουμε τις γεωτρήσεις»"/>
    <meta property="og:description" content="Η τουρκική πλευρά είναι αποφασισμένη να συνεχίσει τις ερευνητικές δραστηριότητες και σεισμικές έρευνες, δήλωσε ο Τούρκος Αντιπρόεδρος Φουάτ Οκτάι,..."/>
  </head>
  <body>
    <article>
      <h1>Οκτάι: «Κακομαθημένη η Ε/κ πλευρά-Θα συνεχίσουμε τις γεωτρήσεις»</h1>
      <address><time datetime="2019-11-16T15:09:00+00:00">16 Nov 2019, 15:09</time> by <a rel="author">SigmaLive</a></address>
      <p><b>Η τουρκική πλευρά είναι αποφασισμένη να συνεχίσει τις ερευνητικές δραστηριότητες και σεισμικές έρευνες, δήλωσε ο Τούρκος Αντιπρόεδρος Φουάτ Οκτάι, υποστηρίζοντας πως η ε/κ πλευρά απέρριψε κάθε ευκαιρία επίλυσης του Κυπριακού.<br/></b> <br/>Ο κ. Οκτάι, ο οποίος βρέθηκε στα κατεχόμενα για να παραστεί στα χθεσινά πανηγύρια για την παράνομη ανακήρυξη του ψευδοκράτους είχε συναντήσεις με τον  λεγόμενο "πρόεδρο" της βουλής των κατεχομένων, Τεμπερουκέν Ολουτζάι και τον λεγόμενο «πρωθυπουργό» Ερσίν Τατάρ.<br/> <br/>Όπως μεταδίδεται στα κατεχόμενα, κατά τις συναντήσεις του, ο κ. Οκτάι υποστήριξε πως η Toυρκία και οι Τ/κ άδραξαν όλες τις ευκαιρίες επίλυσης του Κυπριακού αλλά η ελληνοκυπριακή στάση απέτρεψε κάθε ευκαιρία, επειδή "είναι κακομαθημένη λόγω της ιδιότητας του κράτους – μέλους της ΕΕ".<br/> <br/>Σημείωσε ότι η Τουρκία θα στηρίζει πάντοτε το κατοχικό καθεστώς, προσθέτοντας πως η τουρκική πλευρά θα επιζητεί τον δίκαιο διαμοιρασμό των φυσικών πόρων μεταξύ των δύο κοινοτήτων.<br/> <br/>Δεν παρέλειψε να υπενθυμίσει την πρόταση της τ/κ πλευράς για σύσταση κοινής επιτροπής, η οποία, όπως είπε, απερρίφθη από τους Ε/κ και πρόσθεσε πως η τουρκική πλευρά είναι αποφασισμένη να συνεχίσει τις γεωτρητικές και σεισμικές δραστηριότητες.<br/> <br/>Και το Γιαβούζ και το Φατίχ θα συνεχίσουν το ερευνητικό τους έργο, ανέφερε.<br/> <br/>«Η διεθνής κοινότητα θα δει ότι δεν θα μας επηρεάσουν διεθνείς απειλητικές αποφάσεις και η Τουρκία δεν θα αφήσει κανέναν να παραβιάσει τα συμφέροντα των Τ/κ», επεσήμανε.<br/> <br/>Σε σχέση με τις διαπραγματεύσεις για το Κυπριακό, ο Τούρκος Αντιπρόεδρος είπε πως παραμένουν ανοικτοί στην ιδέα του χώρου κοινής συμβίωσης στο πλαίσιο του διαμοιρασμού των πόρων και στη βάση της πολιτικής ισότητας των δύο κοινοτήτων, προσθέτοντας ότι δεν καλωσορίζουν διαπραγματεύσεις ανοικτού τέλους.<br/> <br/>Στις δικές του δηλώσεις, ο κ. Ουλουτζάι είπε πως ο "τ/κ λαός", κατά την έκφρασή του, μαζί με την Τουρκία, θα αγωνίζεται για να λάβει τη θέση του στη διεθνή κοινότητα.<br/> <br/>Εκφράζοντας την ευχή το φυσικό αέριο να αποτελέσει εργαλείο συμφιλίωσης αντί σύγκρουσης, ο κ. Ολουτζάι κάλεσε την ε/κ πλευρά να δώσει θετική απάντηση στην πρόταση των Τ/κ.<br/> <br/>Για την Τριμερή του Βερολίνου ευχήθηκε να υπάρξει συμφωνία επί των όρων αναφοράς και να υπάρξει ένας οδικός χάρτης για το θέμα του φυσικού αερίου.<br/> <br/>Τέλος, στις δικές του αναφορές, ο Ερσίν Τατάρ είπε πως ενώ υπάρχει ειρήνη στο νησί, απουσιάζει μια συνολική συμφωνία. Ανέδειξε τη σημασία της ενίσχυσης του ψευδοκράτους, προσθέτοντας πως θα έπρεπε να συζητηθεί το θέμα της ισότητας στην κυριαρχία αντί της πολιτικής ισότητας.<br/> <br/>Σημείωσε τέλος ότι οι τουρκικές εγγυήσεις είναι αναπόφευκτες.<br/> <br/>Πηγή: ΚΥΠΕ <br/> </p>
    </article>
  </body>
</html>