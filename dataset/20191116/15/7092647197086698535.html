<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39730/%D8%AA%D9%88%D8%AC%DB%8C%D9%87-%D9%BE%D8%B0%DB%8C%D8%B1%DB%8C-%D8%A7%D8%AD%D8%AF%D8%A7%D8%AB-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7%DB%8C-%D8%AE%D9%88%D8%B1%D8%B4%DB%8C%D8%AF%DB%8C-%D8%AF%D8%B1-%DA%AF%DB%8C%D9%84%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-16T15:17:00+00:00"/>
    <meta property="og:title" content="توجیه پذیری احداث نیروگاه‌های خورشیدی در گیلان"/>
    <meta property="og:description" content="مدیرعامل شرکت برق منطقه‌ای گیلان گفت: فقدان ریزگرد‌ها و تعداد مناسب روز‌های آفتابی در مناطق منجیل و لوشان از ویژگی‌های استان گیلان است که سرمایه گذاری در زمینه احداث نیروگاه خورشیدی را توجیه پذیر می‌کند."/>
  </head>
  <body>
    <article>
      <h1>توجیه پذیری احداث نیروگاه‌های خورشیدی در گیلان</h1>
      <address><time datetime="2019-11-16T15:17:00+00:00">16 Nov 2019, 15:17</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>مدیرعامل شرکت برق منطقه‌ای گیلان گفت: فقدان ریزگرد‌ها و تعداد مناسب روز‌های آفتابی در مناطق منجیل و لوشان از ویژگی‌های استان گیلان است که سرمایه گذاری در زمینه احداث نیروگاه خورشیدی را توجیه پذیر می‌کند.</i>
      </p>
      <figure>
        <img src="https://barghnews.com/files/fa/news/1398/8/25/83846_847.jpg"/>
      </figure>
      <p>به گزارش <a href="http://www.barghnews.com/">برق نیوز</a>، عظیم بلبل آبادی در جمع خبرنگاران، با اشاره به ابلاغیه وزارت نیرو در خصوص افزایش بهای خرید تضمینی برق از نیروگاه‌های تجدیدپذیر، اظهار کرد: استان گیلان از موقعیت استراتژیک بسیار خوبی از لحاظ انرژی‌های تجدیدپذیر برخوردار بوده و با توجه به پتانسیل‌های خوبی که در استان گیلان از لحاظ انرژی بادی، آبی و انرژی خورشیدی به عنوان انرژی پاک و تجدیدپذیر وجود دارد، باید با برنامه‌ریزی امکان استفاده از پتانسیل انرژی‌های مختلف را با توجه به توان مالی فراهم کنیم.<br/>مدیرعامل شرکت برق منطقه‌ای گیلان افزود: در ابتدا تصور می‌شد که مقدار تابش در استان گیلان مناسب نمی‌باشد و با این دیدگاه، اعتقادی به ساخت نیروگاه خورشیدی در منطقه گیلان وجود نداشت. اما با رایزنی‌های انجام شده در این زمینه و دلایل علمی و منطقی که کارشناسان هواشناسی استان گیلان در خصوص منطقه منجیل و لوشان ارائه کردند این رویکرد مورد بازنگری و تجدیدنظر قرار گرفت.<br/><br/>بلبل‌آبادی با اشاره به رویکرد دنیا در استفاده از انرژی‌های پاک و تجدیدپذیر، ادامه داد: مطالعات انجام شده نشان داد که مناطق منجیل و لوشان، مناطق بسیار خوبی برای سرمایه‌گذاری برای تولید انرژی الکتریکی به وسیله سلول‌های خورشیدی هستند. این ویژگی به همراه افزایش بهای خرید تضمینی برق از نیروگاه‌های تجدیدپذیر، زمینه را برای سرمایه گذاری بخش خصوصی فراهم می‌کند.<br/><br/>وی با اشاره به مزایای ویژه استان گیلان در زمینه انرژی خورشیدی، تصریح کرد: منطقه جفرافیایی منجیل و لوشان در استان گیلان فاقد ریزگرد‌ها بوده که این مزیت به همراه باد خیز بودن منطقه موجب می‌شود گرد و خاک بر روی پنل‌های خورشیدی ننشیند و این ویژگی ممتاز ضمن آنکه موجب خنک شدن سلول‌های خورشیدی می‌شود، بازده سلول‌های خورشیدی را افزایش می‌دهد.</p>
    </article>
  </body>
</html>