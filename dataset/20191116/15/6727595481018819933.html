<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kodiyeri-says-supremecourt-verdict-on-women-entrey-on-sabarimala-need-clarifiacation123.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T15:50:00+00:00"/>
    <meta property="og:title" content="ശബരിമല സുപ്രീം കോടതി വിധി; സി.പി.ഐ.എം തീരുമാനമെന്ന പേരില്‍ വരുന്ന മാധ്യമ വാര്‍ത്തകള്‍ തെറ്റ്; വിശദീകരണവുമായി കോടിയേരി"/>
    <meta property="og:description" content="Kodiyeri Balakrishnan Sabarimal Women Entry Kerala പത്തനംതിട്ട: ശബരിമലവിഷയത്തിലെ പുനപരിശോധനാ ഹരജികളിലെ സുപ്രീംകോടതി വിധിയില്‍ സി.പി.ഐ.എം തീരുമാനമെടുത്തെന്ന വാര്‍ത്തകള്‍ മ"/>
  </head>
  <body>
    <article>
      <h1>ശബരിമല സുപ്രീം കോടതി വിധി; സി.പി.ഐ.എം തീരുമാനമെന്ന പേരില്‍ വരുന്ന മാധ്യമ വാര്‍ത്തകള്‍ തെറ്റ്; വിശദീകരണവുമായി കോടിയേരി</h1>
      <address><time datetime="2019-11-16T15:50:00+00:00">16 Nov 2019, 15:50</time> by <a rel="author">ന്യൂസ് ഡെസ്‌ക്</a></address>
      <p>പത്തനംതിട്ട: ശബരിമലവിഷയത്തിലെ പുനപരിശോധനാ ഹരജികളിലെ സുപ്രീംകോടതി വിധിയില്‍ സി.പി.ഐ.എം തീരുമാനമെടുത്തെന്ന വാര്‍ത്തകള്‍ മാധ്യമങ്ങളുടെ ഭാവന മാത്രമാണെന്ന് സി.പി.ഐ.എം സംസ്ഥാന സെക്രട്ടറി കൊടിയേരി ബാലകൃഷ്ണന്‍.</p>
      <p>‘സ്ത്രീ പുരുഷ സമത്വം എല്ലാ രംഗത്തുമുണ്ടാകണമെന്നാണ് പാര്‍ട്ടി നിലപാട്. എന്നാല്‍ അതത് കാലത്തെ നിയമങ്ങളുടെയും ചട്ടങ്ങളുടെയും കോടതി വിധികളുടെയും അടിസ്ഥാനത്തിലാണ് സര്‍ക്കാരുകള്‍ പ്രവര്‍ത്തിക്കേണ്ടത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇപ്പോഴത്തെ സുപ്രീം സുപ്രീംകോടതി വിധി നടപ്പിലാക്കലാണ് സര്‍ക്കാരിന്റെ ഉത്തരവാദിത്തം. എന്നാല്‍ ആ വിധി ആശയക്കുഴപ്പമുണ്ടാക്കുന്നു എന്ന പൊതു അഭിപ്രായം നിലനില്‍ക്കുന്നതിനാല്‍ ആശയവ്യക്തത വരുത്തുമെന്നാണ് കൊടിയേരി പറയുന്നത്. ഇക്കാര്യം മുഖ്യമന്ത്രിയും വ്യക്തമാക്കിയിട്ടുണ്ട്’, കൊടിയേരി ഫേസ്ബുക്ക് കുറിപ്പില്‍ വ്യക്തമാക്കി.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/police-officer-in-malappuram-msc-camp-died-in-sabarimala-343.html?utm_source=doolnews&amp;utm_medium=related"/>
      </related>
      <p>ഫേസ്ബുക്ക് കുറിപ്പിന്റെ പൂര്‍ണ രൂപം,</p>
      <p>‘ശബരിമല കേസിലെ റിവ്യു, റിട്ട് ഹര്‍ജികളിന്മേല്‍ സുപ്രീംകോടതിയുടെ വിധിയുടെ അടിസ്ഥാനത്തില്‍ സിപിഐ എം സംസ്ഥാന സെക്രട്ടറിയേറ്റ് തീരുമാനമെടുത്തുവെന്നമട്ടില്‍ പുറത്തുവരുന്ന മാധ്യമ വാര്‍ത്തകളില്‍ പലതും ഭാവന മാത്രമാണ്.</p>
      <p>സ്ത്രീ-പുരുഷ സമത്വം എല്ലാ രംഗത്തുമുണ്ടാകണമെന്നതാണ് പാര്‍ടി നിലപാട്. എന്നാല്‍, അതത് കാലത്തെ നിയമങ്ങളുടെയും ചട്ടങ്ങളുടെയും കോടതിവിധികളുടെയും അടിസ്ഥാനത്തിലാണ് സര്‍ക്കാരുകള്‍ പ്രവര്‍ത്തിക്കേണ്ടത്. 1991-ലെ കേരള ഹൈക്കോടതി വിധിയുടെ അടിസ്ഥാനത്തിലാണ് 2018 സെപ്റ്റംബര്‍ 28 വരെ ശബരിമല സ്ത്രീപ്രവേശന കാര്യത്തില്‍ എല്‍ ഡി എഫ് സര്‍ക്കാരുകള്‍ പ്രവര്‍ത്തിച്ചത്. സുപ്രീംകോടതിയുടെ ഭരണഘടനാ ബഞ്ചിന്റെ വിധി വന്നതിന് ശേഷം അത് നടപ്പിലാക്കാനുള്ള ഭരണഘടനാപരമായ ഉത്തരവാദിത്വത്തവും നിര്‍വ്വഹിച്ചു.</p>
      <p>ഇപ്പോഴത്തെ സുപ്രീംകോടതി വിധിയും നടപ്പിലാക്കലാണ് സര്‍ക്കാരിന്റെ ഉത്തരവാദിത്തം. എന്നാല്‍, ഈ വിധി വലിയ ആശയക്കുഴപ്പമുള്ളതാണെന്ന പൊതു അഭിപ്രായം നിയമവൃത്തങ്ങളില്‍ ഉള്‍പ്പെടെയുണ്ട്. അതുകൊണ്ട് ആശയ വ്യക്തത വരുത്തി എന്താണോ സുപ്രീംകോടതിയുടെ ഭൂരിപക്ഷവിധി നിഷ്‌കര്‍ഷിക്കുന്നത് അത് നടപ്പിലാക്കുകയെന്ന ഭരണഘടനാപരമായ ഉത്തരവാദിത്തമാണ് സംസ്ഥാന സര്‍ക്കാര്‍ നിര്‍വ്വഹിക്കേണ്ടത്. ഇക്കാര്യം മുഖ്യമന്ത്രിയും വ്യക്തമാക്കിയിട്ടുണ്ട്.</p>
      <p>അത് രാഷ്ട്രീയ മുതലെടുപ്പിന് ശ്രമിക്കുന്നവരെ നിരാശരാക്കിയിട്ടുണ്ടെന്നാണ് വാര്‍ത്തകളില്‍ പ്രതിഫലിക്കുന്നത്.’</p>
      <figure>
        <iframe src="https://www.youtube.com/embed/vvV2B29L0Eo" width="560" height="315" data-service="Youtube" scrolling="no"/>
      </figure>
    </article>
  </body>
</html>