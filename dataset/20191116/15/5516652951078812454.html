<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425930/eortastikh-ekdhlwsh-gia-ton-mhtropolith-italias-gennadio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T15:15:01+00:00"/>
    <meta property="og:title" content="Εορταστική εκδήλωση για τον μητροπολίτη Ιταλίας Γεννάδιο"/>
    <meta property="og:description" content="Ο Αναπτυξιακός και Πολιτιστικός Σύλλογος Κρεμαστής «Η ΠΡΟΟΔΟΣ» θα παρευρεθεί αύριο, Κυριακή 17 Νοεμβρίου 2019, ημέρα ονομαστικής εορτής του Μητροπολίτου Ιταλίας και Μελίτης κ.κ. Γενναδίου, στον Ι. Ν. Αγίου Γεωργίου Βενετίας, όπου θα συμμετάσχει στην εορταστική εκδήλωση προς τιμήν του Σεβασμιωτάτου Μητροπολίτου και θα του απονείμει τιμητική πλακέτα για το πολυσχιδές κοινωνικό του έργο και την ευρεία ελληνορθόδοξη δράση του στην καρδιά της ρωμαιοκαθολικής Εκκλησίας."/>
  </head>
  <body>
    <article>
      <h1>Εορταστική εκδήλωση για τον μητροπολίτη Ιταλίας Γεννάδιο</h1>
      <address>
        <time datetime="2019-11-16T15:15:01+00:00">16 Nov 2019, 15:15</time>
      </address>
      <p>
        <b>Ο Αναπτυξιακός και Πολιτιστικός Σύλλογος Κρεμαστής «Η ΠΡΟΟΔΟΣ» θα παρευρεθεί αύριο, Κυριακή 17 Νοεμβρίου 2019, ημέρα ονομαστικής εορτής του Μητροπολίτου Ιταλίας και Μελίτης κ.κ. Γενναδίου, στον Ι. Ν. Αγίου Γεωργίου Βενετίας, όπου θα συμμετάσχει στην εορταστική εκδήλωση προς τιμήν του Σεβασμιωτάτου Μητροπολίτου και θα του απονείμει τιμητική πλακέτα για το πολυσχιδές κοινωνικό του έργο και την ευρεία ελληνορθόδοξη δράση του στην καρδιά της ρωμαιοκαθολικής Εκκλησίας.</b>
      </p>
      <p>Ο Μητροπολίτης Γεννάδιος, κατά κόσμον Τσαμπίκος Ζερβός, γεννήθηκε στην Κρεμαστή Ρόδου το 1937.</p>
      <p>Εκπλήρωσε την υποχρεωτική εκπαίδευση στο Δημοτικό Σχολείο της κωμόπολης της Κρεμαστής και ακολούθως συνέχισε τις σπουδές του στην Πατμιάδα Εκκλησιαστική Σχολή, όπου παρακολούθησε την Ιερή Επιστήμη και ακολούθως φοίτησε στην Ιερά Θεολογική Σχολή της Χάλκης.</p>
      <figure>
        <img src="https://www.rodiaki.gr/medias/2019/11/15/ebbbb7d1e319bb0a96690b83919af448.jpg"/>
      </figure>
      <p>Χειροτονήθηκε Διάκονος το 1960 από το Μητροπολίτη Ρόδου κ. Σπυρίδωνα. Στη συνέχεια ο Οικουμενικός Πατριάρχης Αθηναγόρας, τον απέστειλε στη Νάπολη. Υπηρέτησε την ιστορική Εκκλησία των Αγίων Πέτρου και Παύλου, της Ελληνικής Αδελφότητας Νάπολης, ως Διάκονος ακολούθως Πρεσβύτερος και τέλος ως Επίσκοπος ως το 1996. Για περίπου 10 χρόνια δίδασκε Πατερική Θεολογία στο Πανεπιστημιακό Ινστιτούτο του Αγίου Νικολάου στο Μπάρι.</p>
      <p>Το 1970 εξελέγη παμψηφεί Επίσκοπος της πάλαι ποτέ διαλαμψάσης Επισκοπής Κρατείας, ως Βοηθός Επίσκοπος του Μητροπολίτη Αυστρίας και Εξάρχου Ιταλίας κ. Χρυσόστομο.</p>
      <p>Με την εκλογή του, μετά από 275 χρόνια είναι ο πρώτος Ορθόδοξος Επίσκοπος στην Ιταλία, όπου και χειροτονήθηκε.<br/>Ακόμα, το 1999 ανακηρύχθηκε Διδάκτωρ και της Θεολογικής Σχολής του Αριστοτελείου Πανεπιστημίου Θεσσαλονίκης, με θέμα της Διδακτορικής Διατριβής του: «Οἱ Ἕλληνες Ὀρθόδοξοι τῆς Καμπανίας ἀπό τῆς Ἁλώσεως μέχρι τῆς ἑνώσεως τῆς Ἰταλίας καί τοῦ Γκαριμπάλδη».</p>
      <p>Τον Μάιο του 2004, το κράτος της Ιταλίας παρέδωσε στην Ορθόδοξο Εκκλησία της Ιταλίας τον ιστορικό Ιερό Ναό Αγίου Θεοδώρου του Τήρωνος, στο ιστορικό κέντρο της Ρώμης.</p>
      <p>Με τη συμπλήρωση 50 ετών διακονίας στην Ιταλία, τιμήθηκε από τη Δημοκρατία της Ιταλίας με το παράσημο του Ανώτερου Ταξιάρχου και από τον Δήμο της Ρόδου με το Χρυσό Μετάλλιο της πόλεως της Ρόδου. Επιπλέον έχει τιμηθεί ο Χρυσός Σταυρός του Αγίου Δημητρίου, πολιούχου της Θεσσαλονίκης.</p>
    </article>
  </body>
</html>