<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197586/exafanisi-miteras-kai-koris-stin-katerini-evgalan-fotografies-gia-diavatirio-leei-martyras"/>
    <meta property="og:site_name" content="CNN.gr"/>
    <meta property="article:published_time" content="2019-11-16T15:35:26+00:00"/>
    <meta property="og:title" content="Eξαφάνιση μητέρας και κόρης στην Κατερίνη: «Έβγαλαν φωτογραφίες για διαβατήριο», λέει μάρτυρας"/>
    <meta property="og:description" content="Άλλες διαστάσεις στην υπόθεση της διπλής εξαφάνισης μητέρας και της κόρης από την Κατερίνη έρχεται να δώσει μια νέα μαρτυρία ενός ιδιοκτήτη κεντρικού..."/>
  </head>
  <body>
    <article>
      <h1>Eξαφάνιση μητέρας και κόρης στην Κατερίνη: «Έβγαλαν φωτογραφίες για διαβατήριο», λέει μάρτυρας</h1>
      <h2>Άλλες διαστάσεις στην υπόθεση της διπλής εξαφάνισης μητέρας και της κόρης από την Κατερίνη έρχεται να δώσει μια νέα μαρτυρία ενός ιδιοκτήτη κεντρικού φωτογραφείου στην πόλη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:35 , 16 November 2019</p>
      <p>Σύμφωνα με όσα ανέφερε ο άνδρας σε εκπομπή του ΣΚΑΙ αναγνώρισε την 17χρονη από τη φωτογραφία που έχει δοθεί στη δημοσιότητα. Θυμήθηκε, όπως τόνισε, ότι πριν από λίγες μέρες, μαζί με τη μητέρα της,<b> είχαν πάει στο φωτογραφείο του και έδειχναν χαρούμενες.</b></p>
      <p>Ειδικότερα, δήλωσε στην εκπομπή: «μου έκανε εντύπωση το πόσο ευδιάθετη ήταν η μητέρα. Σχεδόν σιγοτραγουδούσε. Μπορεί να μην πιάσαμε κουβέντα αλλά θυμάμαι ότι μου ζήτησαν να βγάλουν φωτογραφίες για διαβατήριο».</p>
      <p>Πρόσθεσε επίσης ότι οι δύο αγνοούμενες, <b>ήθελαν να βγάλουν διαβατήριο</b>, για να<b> ταξιδέψουν στη Ρωσία</b>. «Θυμάμαι ότι το κορίτσι είχε κάποιο κινητικό πρόβλημα και την κρατούσε η μητέρα της. Είμαι σίγουρος πως πρόκειται για το παιδί που ψάχνουν».</p>
      <p> </p>
      <figure>
        <iframe src="https://www.youtube.com/embed/g55rMd8dUZE" width="560" height="315" data-service="Youtube" scrolling="no"/>
      </figure>
      <p>Παράλληλα, στην εκπομπή «Φως στο Τούνελ» σήμανε <b>συναγερμός</b> μήπως εντοπιστεί το μπλε <b>Mazda 323</b> μοντέλο του 2000 με αριθμό κυκλοφορίας <b>ΥΡΙ–8456</b> που οδηγούσε η μητέρα.</p>
      <p>Το μεσημέρι της Παρασκευής 8 Νοεμβρίου, η μητέρα της 17χρονης μαθήτριας Μαρίας – Ιωάννας Δεληγιάννη την πήρε από το σπίτι τους στην Κατερίνη <b>για να πάνε μια βόλτα</b>.</p>
      <p>Ο πατέρας και σύζυγος αποκάλυψε ένα περιστατικό που συνέβη πριν εξαφανιστούν.</p>
      <h3>Ο καυγάς της μητέρας λίγο πριν την εξαφάνιση</h3>
      <p>Η σύζυγός του και μητέρα του παιδιού τους <b>καυγάδισε άγρια με γείτονά τους</b> και έπειτα πήρε το αυτοκίνητο του και την Μαρία – Ιωάννα, ενώ ήταν εκνευρισμένη.</p>
      <p>«Φοβόμαστε μήπως συνέβη κάποιο ατύχημα γιατί από εκείνη την ώρα και μετά το κινητό της συζύγου μου έκλεισε, ενώ η Μαρία – Ιωάννα το δικό της το είχε αφήσει στο σπίτι. <b>Δεν πήραν μαζί τους ρούχα</b>, <b>ούτε χρήματα</b>. Ψάξαμε σε φίλους και γνωστούς μήπως ζήτησαν βοήθεια, χωρίς όμως αποτέλεσμα» είπε στο «Τούνελ».</p>
      <p>Ο πατέρας απηύθυνε <b>έκκληση στους τηλεθεατές</b> όποιος δει το αυτοκίνητο να ενημερώσει τις Αρχές.</p>
      <p>Την ίδια ώρα, το «Χαμόγελο του παιδιού» προέβη στην <b>ενεργοποίηση του συναγερμού Amber Alert</b> κατόπιν συναίνεσης των αστυνομικών Αρχών.</p>
      <p>Στη δημοσιότητα δόθηκε μια <b>νέα αφίσα του συγκεκριμένου αυτοκινήτου</b> όπως το κατέγραψε κάμερα ασφαλείας.</p>
      <figure>
        <img src="https://cdn.cnngreece.gr/images/news/2019/11/16/AMBER-ALERT-%CE%94%CE%95%CE%9B%CE%97%CE%93%CE%99%CE%91%CE%9D%CE%9D%CE%97_CAR-01-02-02.png"/>
      </figure>
      <p>Ο σύζυγος και πατέρας διευκρίνισε ότι το αυτοκίνητο είχε εντοπιστεί την πρώτη μέρα της εξαφάνισης στον παλιό δρόμο που οδηγούσε στην <b>Ελασσόνα</b>.</p>
      <p>Η Σία Κακαρούμπα, κοινωνική λειτουργός του οργανισμού «Το Χαμόγελο του Παιδιού» και συντονίστρια στην ευρωπαϊκή γραμμή για τα εξαφανισμένα παιδιά 116000, είπε πως <b>το</b> «<b>Χαμόγελο</b>» <b>δεν ενημερώθηκε</b> <b>άμεσα</b> για την εξαφάνιση της Μαρίας – Ιωάννας, αλλά μετά από τέσσερις ημέρες.</p>
      <p>Η μαθήτρια έχει ύψος 1.55, ζυγίζει 50 κιλά, έχει καστανά μαλλιά και γαλάζια μάτια και χρησιμοποιεί περιπατητήρα, γνωστό ως «Π», χρώματος μπλε.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197556/nees-apokalypseis-gia-tin-exafanisi-miteras-kai-koris-stin-katerini">Νέες αποκαλύψεις για την εξαφάνιση μητέρας και κόρης στην Κατερίνη</a>
        </li>
        <li>
          <a href="https://www.cnn.gr/news/ellada/story/197535/katerini-akarpes-paramenoyn-oi-ereynes-gia-tin-17xroni-kai-ti-mitera-tis-ti-dilonei-i-giagia">Κατερίνη: Άκαρπες παραμένουν οι έρευνες για την 17χρονη και τη μητέρα της - Τι δηλώνει η γιαγιά</a>
        </li>
        <li>
          <a href="https://www.cnn.gr/news/ellada/story/197410/katerini-nea-stoixeia-gia-tin-exafanisi-tis-17xronis-kai-tis-miteras-tis">Κατερίνη: Νέα στοιχεία για την εξαφάνιση της 17χρονης και της μητέρας της</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/31729/katerinh">ΚΑΤΕΡΙΝΗ</a>
        </li>
        <li>
          <a href="https://www.cnn.gr/eidhseis/tag/5433/exafanisi">ΕΞΑΦΑΝΙΣΗ</a>
        </li>
        <li>
          <a href="https://www.cnn.gr/eidhseis/tag/21691/exafanish-paidioy">ΕΞΑΦΑΝΙΣΗ ΠΑΙΔΙΟΥ</a>
        </li>
        <li>
          <a href="https://www.cnn.gr/eidhseis/tag/5747/mitera">ΜΗΤΕΡΑ</a>
        </li>
        <li>
          <a href="https://www.cnn.gr/eidhseis/tag/15617/korh">ΚΟΡΗ</a>
        </li>
        <li>
          <a href="https://www.cnn.gr/eidhseis/tag/82477/agnooymenes">ΑΓΝΟΟΥΜΕΝΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/16/197547/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197599/snapshot/AP_19320562726193.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197565/snapshot/2756305.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197586/snapshot/AMBER-ALERT-_CAR-01-02-02.png"/>
      </figure>
    </article>
  </body>
</html>