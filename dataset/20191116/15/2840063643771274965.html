<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/16/vespa-club-anni-storia-mostra-verona_qeJkKwziiNxlPpa64LUb0I.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T15:56:00+00:00"/>
    <meta property="og:title" content="Vespa Club, 70 anni di storia in mostra a Verona"/>
    <meta property="og:description" content="E' stata inaugurata al museo Nicolis di Villafranca di Verona in occasione dello speciale anniversario"/>
  </head>
  <body>
    <article>
      <h1>Vespa Club, 70 anni di storia in mostra a Verona</h1>
      <address>
        <time datetime="2019-11-16T15:56:00+00:00">16 Nov 2019, 15:56</time>
      </address>
      <p>E' stata inaugurata al museo Nicolis di Villafranca di Verona la nuova mostra dedicata ai 70 anni del Vespa Club d'Italia, un movimento che conta 67.000 iscritti e 570 club di appassionati. Realizzata in collaborazione con il Vespa Club d’Italia e la celebre collezione 'Vite da Vespa' di Marco Romiti, la mostra è una straordinaria rassegna dove saranno fruibili a tutti gli appassionati, per la prima volta fuori dalla sede istituzionale, i trofei conquistati dai vespisti nelle attività sociali divenute pietre miliari del mitico sodalizio, tenute fra l’Italia e l’Europa.</p>
      <p>Un'alternanza di momenti che ricollegano agli anni del boom economico, del jazz, della beat generation, del rock and roll, della libertà di muoversi e di viaggiare, della nouvelle vogue, dei grandi fotografi e della pubblicità d’autore. Tra i rari trofei esposti vi è anche il leggendario Trofeo del Turismo, pezzo unico assegnato annualmente dal 1950 al 1969 al Vespa Club che nel corso dell’annata aveva svolto la maggiore attività turistica. Veniva assegnato temporaneamente per la durata di un anno e doveva essere riconsegnato al Vespa Club d’Italia un mese prima del congresso ordinario. All’atto della restituzione il trofeo veniva sostituito con un esemplare ridotto che veniva conservato definitivamente nella sede del Vespa Club premiato.</p>
      <p>Non potevano mancare gli scooter Vespa che hanno avuto maggior rilievo nella società e nel cuore degli appassionati: la Vespa 98 del 1946 all’inizio della fantastica avventura che ricorda Enrico Piaggio e Corradino D’Ascanio, le Sport '6 giorni' del 1952 e del 1953 delle memorabili imprese sportive, la 125 del 1952 modello interprete del film di William Wyler 'Vacanze Romane' con Audrey Hepburn e Gregory Peck e tanti altri memorabili pezzi che rappresentano un percorso entusiasmante sino agli anni '70. Vale la pena ricordare l'accostamento di questo magico veicolo al mondo femminile negli anni '50 con l’Audax internazionale femminile, l’epico raduno di Milano e il raduno internazionale 'Ragazze in Vespa'.</p>
    </article>
  </body>
</html>