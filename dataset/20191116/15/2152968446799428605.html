<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/pametnikyt-na-kapitan-petko-voivoda-gleda-kym-dogan-hisar.429867"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T15:56:00+00:00"/>
    <meta property="og:title" content="Паметникът на Капитан Петко войвода гледа към Доган Хисар"/>
    <meta property="og:description" content="Монументът бе открит от вицепрезидента Йотова | Dnes.bg"/>
  </head>
  <body>
    <article>
      <h1>Паметникът на Капитан Петко войвода гледа към Доган Хисар</h1>
      <h2>Монументът бе открит от вицепрезидента Йотова</h2>
      <address><time datetime="2019-11-16T15:56:00+00:00">16 Nov 2019, 15:56</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Всеки, който минава през граничния пункт, ще отправя взор към внушителната фигура на Капитан Петко войвода и ще се пита – достоен ли съм за този герой. Верният отговор ще бъде и отговорът за бъдещето ни. Това написа вицепрезидентът Илияна Йотова във Facebook.</p>
      <p>По-рано днес Йотова откри тържествено паметник на Капитан Петко войвода на едноименния граничен пункт с Гърция при Свиленград. Областният управител на Хасково д-р Стефка Здравкова, депутати, кметове, ръководството на Съюза на тракийските дружества, стотици гости присъстваха на церемонията. Старозагорският митрополит Киприан отслужи водосвет след поетичен рецитал, изпълнението на тракийския химн "Ясен месец" и приветствията на официалните лица.</p>
      <p>Идеята за поставянето на 3-метровия каменен монумент в цял ръст на войводата и революционера е на Съюза на тракийските дружества и на община Свиленград по повод на 175-та годишнина от рождението на националния герой. Паметникът е дело на скулптора Стою Тодоров и е дарение от Столична голяма община. Фигурата на Капитан Петко войвода гледа на юг към родното му село Доган Хисар в днешна Гърция.</p>
      <p>Това е личност, която е наш патрон, основател на тракийската организация. Тя символизира всички най-силни и добри качества на българския революционер - алтруизъм, патриотизъм, любов към Родината и готовност да се жертваш за нея, каза председателят на Съюза на тракийските дружества Красимир Премянов.</p>
      <p>Той припомни, че идеята за именуването на граничния пункт на името на Капитан Петко войвода преди 16 години с президентски указ е била именно на Съюза на тракийските дружества. Премянов изтъкна приноса на революционера и поборник за тракийската кауза за освобождението на Беломорието и Родопите от турско робство.</p>
      <p>Чест е, че паметникът на големия революционер и боец за свободата на народите и защитник на българите от Македония, Източна и Западна Тракия е тук. Щастлив съм, че това се случва на входния пункт на България и сърцето на Тракия, посочи кметът на Свиленград арх. Анастас Карчев. Той поясни, че за жителите на общината монументът е от особена важност, тъй като 80 процента от населението са потомци на българи от Беломорска Тракия, а Свиленград е приютявал хиляди бежанци в продължение на десетилетие.</p>
      <p>"На мен не ми трябва царство, още везирство. Аз имам царство. То ми стига, когато ме тачи народът, гладните селяни и вдовиците с малки деца“. С тези думи на Капитан Петко войвода се обърна вицепрезидентът Илияна Йотова. В тези няколко красиви български думи се съдържа духът на един голям българин, на един голям герой и на неговия светоглед, отбеляза Йотова.</p>
      <p>Той ни остави такъв завет, че да можем да бъдем достойни за делото му, за саможертвата и за живота му, добави вицепрезидентът. Капитан Петко войвода ще заслужи дори уважението на поробителя, защото е човек с планетарни възможности и освобождава не само българи, а отива чак до остров Крит с другата легенда - Гарибалди, да се бори за чуждата свобода, припомни Йотова, цитирана от БТА.<br/> </p>
    </article>
  </body>
</html>