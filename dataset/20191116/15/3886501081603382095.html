<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119382-uoci-30-godisnjice-plisane-revolucije-stotine-hiljada-ceha-ponovo-na-protestima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T15:40:03+00:00"/>
    <meta property="og:title" content="Uoči 30. godišnjice 'Plišane revolucije' stotine hiljada Čeha ponovo na protestima"/>
    <meta property="og:description" content="Dan uoči 30. godišnjice čehoslovačke &quot;Plišane revolucije&quot; koja je počela 17. novembra 1989. godine, danas se u praškom parku Letna okupilo 200.000 ljudi iz cele Češke na poziv nevladine inicijative Milion trenutaka za demokratiju.Na skupu zahtevaju od premijera Andreja Babiša i predsednika Miloša Zemana da prestanu da zloupotrebljavaju vlast koju su dobili pobedom na demokratskim izborima.&quot;Protestujemo protiv zloupotrebe vlasti od strane onih koji su pobedili na izborima. Zar mogu da rade baš sve to hoće? Zar da im dopustimo baš sve? Niko ne može da radi šta mu se hoće, pa ni oni&quot;, kazao je demonstrantima Benjamin Rol, potpredsednik inicijative &quot;Milion trenutaka za demokratiju&quot; i njen portparol.&quot;17. novembar 1939. i 1989. nam pokazuju da od borbe za slobodu i demokratiju ne smemo da odustanemo ni u trenutku kada se čini da su definitvno uništene, ni u trenutku kada su na pravi pogled obnovljene&quot;, istakao je on. Današnje demonstracije, druge najveće od pada komunista 1989. godine, na istom mestu gde je pre 30…"/>
  </head>
  <body>
    <article>
      <h1>Uoči 30. godišnjice 'Plišane revolucije' stotine hiljada Čeha ponovo na protestima</h1>
      <address>
        <time datetime="2019-11-16T15:40:03+00:00">16 Nov 2019, 15:40</time>
      </address>
      <slideshow>
        <figure>
          <img src="https://static.beta.rs/thumbs/e5db5be1.557x371.jpg"/>
        </figure>
        <figure>
          <img src="https://static.beta.rs/thumbs/3da4aee7.556x371.jpg"/>
        </figure>
      </slideshow>
      <p>Dan uoči 30. godišnjice čehoslovačke "Plišane revolucije" koja je počela 17. novembra 1989. godine, danas se u praškom parku Letna okupilo 200.000 ljudi iz cele Češke na poziv nevladine inicijative Milion trenutaka za demokratiju.<br/><br/>Na skupu zahtevaju od premijera Andreja Babiša i predsednika Miloša Zemana da prestanu da zloupotrebljavaju vlast koju su dobili pobedom na demokratskim izborima."Protestujemo protiv zloupotrebe vlasti od strane onih koji su pobedili na izborima. Zar mogu da rade baš sve to hoće? Zar da im dopustimo baš sve? Niko ne može da radi šta mu se hoće, pa ni oni", kazao je demonstrantima Benjamin Rol, potpredsednik inicijative "Milion trenutaka za demokratiju" i njen portparol.<br/><br/>"17. novembar 1939. i 1989. nam pokazuju da od borbe za slobodu i demokratiju ne smemo da odustanemo ni u trenutku kada se čini da su definitvno uništene, ni u trenutku kada su na pravi pogled obnovljene", istakao je on. <br/><br/>Današnje demonstracije, druge najveće od pada komunista 1989. godine, na istom mestu gde je pre 30 godina održan najmasovniji protest Plišane revolucije s preko pola miliona ljudi, "Milion trenutaka za demokratiju" organizuje da premijeru Babišu da ultimatum.<br/><br/>Od premijera protiv koga je nedavno zaustavljeno krivično gonjenje zbog mahinacija oko dva miliona evra evropskih dotacija za Babišovu porodičnu farmu i konferencijski centar "Rodino gnezdo", demonstranti traže da do kraja godine proda svoj agro i hemijski koncern "Agrofert", uključujući medije koji su mu pomogli da pre šest godina udje u politiku i reši se sukoba interesa.<br/><br/>To istražuje i Evropska komisija, pošto je "Agrofert" jedan od velikih korisnika evropskih dotacija a od ulaska u vladu premijer Babiš, po magazinu Forbs drugi najbogatiji Čeh, nekoliko puta je uvećao svoje bogatstvo.<br/><br/>U ultimatumu takodje zahtevaju da smeni ministarku pravde Mariju Benešovu.<br/><br/>Zahtevaju i da do 31. decembra podnese ostavku, ako želi da zadrži svoj koncern koji je zbog čeških zakona o sukobu interesa u specijalnom povereničkom fondu od 2017. godine.<br/><br/>"Želimo da se na terenu poštuju pravila. Da se sviraju ofsajdi i faulovi. A Andrej Babš je trenutno u ofsajdu i trebalo bi da bude izbačen iz igre", kazao je predsednik inicijative "Milion trenutaka za demokratiju" Mikulaš Minarž, na šta je usledilo skandiranje "Ostavka, ostavka!".<br/><br/>Demonstrantima kojih je, po procenama policije, na početku bilo više od 200.000, dok organizatori kažu više od 300.000, govorili su i disidenti iz doba komunističkog režima, koji su organizovali demonstracije "Plišane revolucije": katolički biskup Vaclav Mali i Dana Njemcova.<br/><br/>Mali je upozorio da današnjim demonstracijama nije cilj da bilo koga vredjaju, ali da demonstranti žele da u Češkoj bude na snazi jednakost pred zakonom za sve, a da temelj politike bude humanost, dok su, po njegovim rečima, danas u politici tehnokrate moći i "glave koje govore ono što ima došaptavaju PR savetnici".<br/><br/>"Ne smemo da dopustimo da nam neko nametne demagogiju, shvatanje države kao preduzeća, obnavljanje cenzure, ograničavanje sredstava informisanja, da nam ukradu javni prostor", kazala je Njemcova.<br/><br/>Zbog uobičajenih tvrdnji premijera i šefa države da su to samo protesti "propalih intelektualaca iz Praga" i "gubitnika izbora iz opozicije", na današnje demonstracije došli su na traktorima i predstavnici malih poljoprivrednika iz Asocijacije privatne poljoprivrede da pokažu solidarnost sa zahtevima skupa.<br/><br/>Protest uoči 30. godišnjice "Plišane revolucije" podržali su i Česi u nekoliko desetina gradova u Evropi, SAD i Aziji.<br/><br/>"Kod naših suseda svuda u Evropi pratimo napade na demokratiju i porast populizma. Na primer, u Madjarskoj i Poljskoj je već vrag odneo šalu, tamo se aktivno i neprikriveno nameću autoritarni mehanizmi i ugnjetava sloboda. Kod nas to ne sme da ode tako daleko", kazala je češkoj agenciji ČTK Jana Štajnke u Drezdenu, u Nemačkoj, na demonstracijama priredjenim u znak solidarnosti s praškim protestom u parku Letna.<br/><br/>Premijer Andrej Babiš koji je uoči današnjeg protesta prvo poručio da je to "fanatizovana masa koja ne preza od nasilja", danas je upozorio na razliku izmedju komunističkog režima i današnje demokratije.<br/><br/>"Sjajno je što ljudi mogu da izraze svoje stavove, a da ih niko ne progoni ni napada. I zaista je sjajno što imamo slobodne i demokratske izbore na kojima možemo da biramo svoje predstavnike", kazao je Babiš.<br/><br/>Predsednik Češke Miloš Zeman optužio je demonstrante da nisu demokrate jer izlaze da protestuju da promene ishod slobodnih demokratskih izbora.</p>
    </article>
  </body>
</html>