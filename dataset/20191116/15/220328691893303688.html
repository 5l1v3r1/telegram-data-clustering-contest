<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/khilyadi-se-poklonikha-pred-geroite-ot-doyran-406898.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T15:19:00+00:00"/>
    <meta property="og:title" content="Хиляди се поклониха пред героите от Дойран"/>
    <meta property="og:description" content="Идеята за най-големия монумент, вдигнат през последните 75 години, е на Красимир Узунов"/>
  </head>
  <body>
    <article>
      <h1>Хиляди се поклониха пред героите от Дойран</h1>
      <address><time datetime="2019-11-16T15:19:00+00:00">16 Nov 2019, 15:19</time> by <a rel="author">Стандарт, фото: infopleven</a></address>
      <ul>
        <li>
          <p>Идеята за най-големия монумент, вдигнат през последните 75 години, е на Красимир Узунов</p>
          <figure>
            <img src="http://images.focus-news.net/5b144b421cda4b05951b63fd7cf16db4.jpg"/>
          </figure>
        </li>
      </ul>
      <p>Хиляди плевенчани и българи от цялата страна сведоха глави в знак на почит пред героите от Дойран. Грандиозният паметник в прослава на подвизите на Девета Плевенска пехотна дивизия бе открит днес в центъра</p>
      <figure>
        <img src="https://img-cdn.dnes.bg/d/images/photos/0429/0000429859-article.jpg"/>
      </figure>
      <p>на града. Мемориалът представлява архитектурно художествена композиция от пет скулптури - на ген. Владимир Вазов и четирима от неговите войници. Той е първият паметник от такъв мащаб, издиган през последните 75 години и посветен на една от най-големите победи на Българската армия през Първата световна война – битката при Дойран.</p>
      <p>Фигурата на генерал Владимир Вазов гледа на Запад към Македония, а идеята за изграждане на този паметник е на основателя на Радио и Агенция "Фокус" Красимир Узунов. Събитието започна с приемане на почетния караул от министъра на отбраната Красимир Каракачанов на пл. "Свободата" в Плевен. Присъстваха още народни представители, кметът на Плевен Георг Спартански, областният управител Мирослав Петров и хиляди българи. Плевенски свещеници отслужиха водосвет, а венци и цветя бяха поднесени от официалните гости и гражданите. Голям интерес предизвика и празничната програма с участието на представителния оркестър на Националния военен университет „Васил Левски“ във Велико Търново, Националната гвардейска част и ученическия гвардейски отряд от Плевен.</p>
      <p>
        <b>Каракачанов: Този паметник увековечава силата на българския дух</b>
      </p>
      <figure>
        <img src="https://upload.wikimedia.org/wikipedia/commons/4/45/Krasimir_Karakachanov_2017-12-18.jpg"/>
      </figure>
      <p>Хиляди наши герои от войните за освобождение и обединение през миналия век останаха в безкръстни гробове в Македония, Добруджа, Поморавието, Тракия. Тук е мястото, където всеки българин може да сложи цвете на признателност в памет на своя дядо, отдал живота си за защитата на България и обединението на българския народ, каза министърът на отбраната Красимир Каракачанов. „Предимството на генерал Вазов пред неговите противници беше, че те бяха в чужда земя, а той бранеше своята“, подчерта Каракачанов. И припомни величави моменти от защитата на Дойран от българската войска и командирските и личностни качества на пълководеца генерал Вазов, спечелил уважението на свои и чужди на бойното поле.</p>
      <p>Този паметник увековечава силата на българския дух и храбростта на нашите деди, служили в българската войска и днес България има нужда от такива паметници, посочи още министър Каракачанов. „Българският народ е успявал тогава, когато се е борил, и тогава, когато е бил единен. В окопите всички имаха една мисъл – защитата на България и обединението на българските земи“, каза още министърът на отбраната и подчерта: „Това е изводът – имаме своето бъдеще като нация и народ, ако сме единни“.</p>
      <p>Каракачанов благодари на Министерството на отбраната за дарените средства за отливане на монумента, на Инициативен комитет „Героите на Дойран“, Община Плевен, както и на всички, които подкрепиха със средства и усилия изграждането на паметника, включително и военнослужещите от формированията в гарнизон Плевен, родолюбиви и патриотични организации и съюзи.</p>
      <p>
        <b>Георг Спартански: 101 години сме длъжници на прадедите си</b>
      </p>
      <figure>
        <img src="https://plevenzapleven.bg/wp-content/uploads/2018/11/6.11.spartanski.jpg"/>
      </figure>
      <p>Вече 101 години сме длъжници на онези наши прадеди, които оставиха костите си, за да я има България, каза кметът Георг Спартански. "Днес е ден, в който почитаме героизма, делото и паметта на наши и не само наши съграждани. В този континент Европа има една държава, която е най-старата съвременна, нарича се България. Ние, уважаваме всички национални символи, но обичаме българския национален химн. Ние се прекланяме пред героизма на славната Българска армия, която за повече от 1300 години е спечелила хиляди битки, но нито веднъж българско знаме не е попадало в плен“, подчерта Спартански. По думите му войните са били за обединение на българите в националните етнически граници и запазване целостта и независимостта на Отечеството. "Нашите герои направиха това, което удиви целия свят. В окопа всички са били българи", каза Спартански.<br/>Идеята за монумента е на 100 години</p>
      <figure>
        <img src="https://bulgarianhistory.org/wp-content/uploads/2013/05/vazov1.jpg"/>
      </figure>
      <p>Изграждането на паметника на Девета пехотна Плевенска дивизия се реализира за около година и половина, след като патрон на Инициативния комитет през март 2018 г. стана министърът на отбраната Красимир Каракачанов. Идеята за него обаче е на близо 100 години. От Инициативния комитет „Героите на Дойран“ благодариха на всички дарители, сред които с лични средства е и министърът на отбраната Красимир Каракачанов. Сред тях са също и Съюзът на ветераните от войните в България, Съюзът на офицерите и сержантите от запаса и резерва, личният състав на гарнизон Плевен, народни представители и много други.</p>
      <p>
        <b>Лондон сваля знамената си пред ген. Вазов</b>
      </p>
      <p>Генерал Владимир Вазов е бележит наш командир и военачалник, командир на Девета пехотна Плевенска дивизия в състава на Първа българска армия през Първата световна война. Наред със забележителната му военна кариера, името му се свързва и със случая със „свалянето на бойните знамена“ пред него в Лондон, лично описан в неговите спомени. През 1936 г. ген. Владимир Вазов като член на ръководството и дългогодишен председател на Съюза на запасните офицери посещава Лондон като специален гост на Британския легион – организация на ветераните от Обединеното кралство. При посрещането му на гара Виктория бойните знамена са наведени при преминаването му в знак на почит. Сред посрещачите му там е и фелдмаршал лорд Милн, който командва английските войски, участвали в атаката на Дойран през Първата световна война.</p>
      <p> </p>
    </article>
  </body>
</html>