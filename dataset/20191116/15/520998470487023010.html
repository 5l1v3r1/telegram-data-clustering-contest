<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/interview/chernivchanka-n-tkachuk-turkevich-na-pensiyu-vihoditi-ne-strashno-strashno-pracyuvati-za-kopiyki-380405"/>
    <meta property="og:site_name" content="Погляд"/>
    <meta property="article:published_time" content="2019-11-16T15:23:00+00:00"/>
    <meta property="og:title" content="Чернівчанка Н. Ткачук-Туркевич: На пенсію виходити не страшно, страшно працювати за копійки"/>
    <meta property="og:description" content="Колись Наталія Ткачук-Туркевич працювала у дитячій поліклініці рентгенлаборантом, а нині вона майстриня"/>
  </head>
  <body>
    <article>
      <h1>Чернівчанка Н. Ткачук-Туркевич: На пенсію виходити не страшно, страшно працювати за копійки</h1>
      <h2>Колись Наталія працювала у дитячій поліклініці рентгенлаборантом, а нині вона майстриня</h2>
      <address>
        <time datetime="2019-11-16T15:23:00+00:00">16 Nov 2019, 15:23</time>
      </address>
      <p>Через те, що у пані Наталії була шкідлива робота, то заслужений відпочинок настав значно , ніж в її однолітків. Однак чернівчанка вирішила: на пенсію, так на пенсію. Тож зараз вона бавить онуків і натхненно займається своїм хобі – виготовляє різноманітні іграшки.</p>
      <h3>«Я любила свою роботу, але вона була валізою без ручки – нести незручно, а викинути шкода»</h3>
      <p>
        <b>– Пані Наталіє, чи страшно виходити на пенсію, адже зазвичай виплати незначні, а сім’ю прогодувати треба?</b>
      </p>
      <p>– На пенсію виходити не страшно (усміхається, – <b>авт.</b>), страшно працювати за копійки. А пенсія, так, маленька, але це можливість займатися тим, що тобі подобається, і заробляти на цьому. Я любила свою роботу, але вона була валізою без ручки – нести незручно, а викинути шкода.</p>
      <p>
        <b>– </b>
        <b>Пам’ятаєте, на що витратили свою першу пенсію?</b>
      </p>
      <p>– У мене тут все передбачувано (усміхається, – <b>авт.</b>). Купила цілу купу різних дрібничок для рукоділля – тканини, ниточки, мережива, оченята для іграшок Тедді.</p>
      <h3>«Якщо чогось прагнути, постійно вчитися нового, то не буде часу перейматися усілякими дурницями»</h3>
      <p>
        <b>– Як сьогодні пенсіонерам не потонути у безвиході і негативі?</b>
      </p>
      <p>– Не переглядати новин (жартую, звичайно). Насправді, я думаю, що тут немає якогось загального рецепта, у цьому сенсі кожен сам є ковалем свого щастя. Якщо скиглити, жалітися і плакатися, то нічого доброго не вийде, а якщо чогось прагнути, постійно вчитися нового, то не буде часу перейматися усілякими дурницями. Ніколи не пізно вчитися малювати, шити, ліпити з полімерної глини чи вивчати англійську.</p>
      <h3>Захоплення в очах людей – найкрутіша рушійна сила</h3>
      <p>
        <b>– Що для вас є ресурсом, який наповнює, дає бажання вранці прокидатися та сягати нових вершин?</b>
      </p>
      <p>– У мене море різних ідей, їх навіть доводиться записувати, тому що інколи буває: робиш щось одне, а думками уже побігла наперед, до цілком іншого (усміхається, – <b>авт.</b>). Хочеться шити нових Тедді (вони мені навіть сняться), а коли бачиш захоплення в очах людей, чуєш як про твої роботи відгукуються, то саме це є найкрутішою рушійною силою.</p>
      <p>Тиждень тому я провела чотири дні в школі-інкубаторі дизайну і моди, за підтримки Українського культурного фонду, в оточенні 30 талановитих людей-художників, модельєрів, дизайнерів, артистів, і їм сподобалися мої роботи. Коли такі люди звертають увагу, хвалять і потім купують те, що сподобалося, то це дарує ні з чим не порівнюване натхнення і хочеться творити з потроєною силою.</p>
      <p>Ось буквально щойно у соцмережі моїх іграшок-зайченят назвали чарівними (усміхається, – <b>авт.</b>). Хіба потрібен ще якийсь мотиватор?</p>
      <h3>«…і буде такий аромат, що депресія пропаде навіть у сусідів»</h3>
      <p>
        <b>– Чи маєте власний рецепт, який дозволяє у зародку прогнати осінньо-депресивний настрій?</b>
      </p>
      <p>– Ранок необхідно розпочинати із заварної кави і смачної цукерки (усміхається, – <b>авт.</b>). У мене осінь не викликає депресії. У мене її взагалі не буває, якщо рідні та друзі здорові. Окрім здоров’я, усе решта нісенітниці. Осінь, дощ, поганий настрій, значить, готуємося до Нового року (усміхається, – <b>авт.</b>). Можна уже розпочинати майструвати іграшки, щоб прикрасити будинок і ялинку так, як ні в кого. Можна вирізати об’ємні сніжинки і повісити їх на гірлянду, вмикаючи в похмурий день, виходить красивий ліхтарик (усміхається, – <b>авт.</b>). Можна зробити ці сніжинки з різнокольорового паперу і вийде веселка. Якщо в квартирі холодно, то можна напекти булочки с корицею і буде такий аромат, що депресія пропаде навіть у сусідів (усміхається, – <b>авт.</b>). А взагалі найголовніше – не давати цій депресії розвинутися, не лінитися, щось робити. Тому, хто чимось зайнятий, погані думки в голову не лізуть.</p>
      <h3>«У результаті – майже 30 років стажу в своїх 46»</h3>
      <p>
        <b>– Який маєте стаж і що вам дала робота?</b>
      </p>
      <p>– Стаж у мене з 16 років. Коли навчалася у 10 класі, мене влаштували на роботу на четверть ставки (нібито це допомагало під час вступу) і тітонька у відділі кадрів мене тоді спитала: «Дитино, а паспорт у тебе є?».</p>
      <p>Мала дві перерви на дві декретні відпустки, у результаті – майже 30 років стажу в своїх 46. Свою роботу любила, мабуть, була, як кажуть, у своїй тарілці, але творчість переважила. Моя робота подарувала мені зустрічі з цікавими людьми. Як не дивно – навчила стриманості і терпіння – я взагалі-то холерик, але доводилося тримати себе в руках. Якщо ти працюєш, то в своїй справі потрібно бути професіоналом: знати відповіді на всі запитання, не боятися казати правду, відстоювати свою думку.</p>
      <h3>«Загалом, пенсія – це здорово!»</h3>
      <p>
        <b>– Як почуваєтеся у статусі «пенсіонер»?</b>
      </p>
      <p>– Загалом, пенсія – це здорово! Це більше часу для себе любимої, це неспішна ранкова кава з теплим круасанчиком, це можливість вибудовувати свій режим так, як зручно тобі. Це десятки можливостей вивчити щось нове, відкрити свою справу, займатися тільки тим, що тобі подобається. Головне, не лінуватися і не опускати рук, якщо одразу щось не виходить із першої спроби. Вранці обов’язково бадьоро ставати під душ, робити масочки собі улюбленій, неспішно наносити макіяж, викинути усі розтягнуті футболки і не носити халати (я їх завжди ненавиділа), мені здається, що жінка в халаті одразу перетворюється на тітку. Зараз є сила-силенна красивого домашнього одягу, ну а якщо немає того, що подобається, то це привід навчитися його шити самостійно.</p>
      <p>Ольга ШУПЕНЯ</p>
      <related>
        <h4>Схожі записи</h4>
        <a href="https://pogliad.ua/news/interview/za-plechima-u-chernivchanki-a-ivanickoyi-62-roki-stazhu-a-bigae---yak-16-richna-379011"/>
        <a href="https://pogliad.ua/news/interview/cherniveckiy-pedagog-volodimir-korop-do-pensiyi-potribno-gruntovno-gotuvatis-vse-zhittya-377696"/>
        <a href="https://pogliad.ua/news/interview/tetyana-vardevanyan-sin-mene-nazivae-specnaz-a-onuk-torpedoyu-374933"/>
        <a href="https://pogliad.ua/news/interview/chernivchanin-na-pensiyi-viroschue-vinograd-i-robit-naturalne-vino-373325"/>
      </related>
    </article>
  </body>
</html>