<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197595/anevazei-toys-tonoys-i-toyrkia-me-nea-eisvoli-stin-kypro-apeilei-o-akar"/>
    <meta property="og:site_name" content="CNN.gr"/>
    <meta property="article:published_time" content="2019-11-16T15:50:01+00:00"/>
    <meta property="og:title" content="Ανεβάζει τους τόνους η Τουρκία: Με νέα εισβολή στην Κύπρο απειλεί ο Ακάρ"/>
    <meta property="og:description" content="Ανεβάζει τους τόνους η Τουρκία: Με νέα εισβολή στην Κύπρο προειδοποιεί ο Ακάρ"/>
  </head>
  <body>
    <article>
      <h1>Ανεβάζει τους τόνους η Τουρκία: Με νέα εισβολή στην Κύπρο απειλεί ο Ακάρ</h1>
      <h2>Επιμένει η Άγκυρα στην επιθετική ρητορική της έναντι της Κύπρου, με τον Τούρκο υπουργό Άμυνας, Χουλουσί Ακάρ, να προειδοποιεί με νέα εισβολή στο νησί, στο πρότυπο του «Αττίλα» το 1974.</h2>
      <figure>
        <img src="https://cdn.cnngreece.gr/media/com_news/users/778/panagopoulos123.jpg"/>
      </figure>
      <p>Χρήστος Θ. Παναγόπουλος, CNN Greece 17:50 , 16 November 2019 - 17:53</p>
      <p>Σύμφωνα με πληροφορίες από το <b><a href="https://www.sigmalive.com/news/kypriako/597681/porklitikos-o-akar-proeidopoiei-gia-nea-eisvoli">Sigmalive</a></b>, ο κ. Ακάρ, στο μήνυμά του για την 36η επέτειο της παράνομης ανακήρυξης του ψευδοκράτους και μιλώντας το βράδυ της Παρασκευής σε ξενοδοχείο στην Άγκυρα με αφορμή την παράνομη επέτειο, δήλωσε ότι δεν πρέπει να ξεχαστούν τα δεινά που βιώθηκαν πριν από 45 χρόνια.</p>
      <p>«<b>Όπως τότε δεν σιωπήσαμε και κάναμε αυτό που έπρεπε</b> ενάντια στις αδικίες και τις ενέργειες εναντίον των αδελφών μας, έτσι και σήμερα με τα ίδια συναισθήματα και τις ίδιες σκέψεις ε<b>ίμαστε αποφασισμένοι να προστατεύσουμε τα δικαιώματα και τα συμφέροντα των ομογενών μας και αδελφών μας</b>. Αυτό καλό θα ήταν όλοι να το αντιλαμβάνονταν και να το γνώριζαν», ανέφερε ο Τούρκος υπουργός Άμυνας.</p>
      <p>Ο κ. Ακάρ υποστήριξε πως η <b>Τουρκία</b> πάντοτε θεωρούσε ότι πρέπει να υπάρξει <b>συμφωνία με όλες τις παράκτιες χώρες</b> για τον καθορισμό των αρμοδιοτήτων στη θάλασσα, την προστασία των κυριαρχικών δικαιωμάτων και τη δίκαιη κατανομή των πηγών ενέργειας.</p>
      <p>Αναφερόμενος δε στην <b>ελληνοκυπριακή πλευρά</b>, είπε: «Δυστυχώς διαπιστώνουμε μετά λύπης ότι ο νότος δεν συμμερίζεται αυτή την καλή μας βούληση και προσέγγισή μας για ειρήνη και σταθερότητα. Από την αρχή αυτή ήταν η θέση μας».</p>
      <p>Ο ίδιος εξάλλου εξέφρασε την αποφασιστικότητα της <b>Τουρκίας</b> και πάλι, ως εγγυήτριας χώρας μαζί με την Ελλάδα και την Αγγλία, να προστατεύσει όπως και στο παρελθόν τα δικαιώματά της.</p>
      <p>«Στις περιοχές που μας έχει αδειοδοτήσει η “τδβκ” και σε εκείνες της δικής μας δικαιοδοσίας συνεχίζουμε τις δραστηριότητες και θα τις συνεχίσουμε. <b>Κανείς να μην αμφιβάλλει γι’ αυτό</b>», τόνισε ο Τούρκος υπουργός Άμυνας.</p>
      <p>Υποστήριξε δε ότι είναι <b>πάντα υπέρ της επίλυσης των ζητημάτων στο Αιγαίο</b>, την ανατολική Μεσόγειο και την Κύπρο στο πλαίσιο των σχέσεων καλής γειτονίας, της αλληλοκατανόησης και του σεβασμού του διεθνούς δικαίου.</p>
      <blockquote>«Αλλά αυτό δεν πρέπει να εκλαμβάνεται ως αδυναμία. Πιστεύουμε ειλικρινά ότι η Ελλάδα και η «Ελληνοκυπριακή Διοίκηση Νότιας Κύπρου» (όπως χαρακτήρισε την Κυπριακή Δημοκρατία) πρέπει να ενεργούν βάσει του διεθνούς δικαίου και να συμβάλλουν στην επίλυση των υφιστάμενων προβλημάτων στο πλαίσιο των σχέσεων καλής γειτονίας. Είμαστε υπέρ της δικαιοσύνης και της δίκαιης λύσης», συνέχισε ο Χουλουσί Ακάρ.</blockquote>
      <p>Κατέστησε σαφές ότι δεν υπάρχει καμία περίπτωση η Τουρκία να παραιτηθεί από τη συμφωνία των εγγυήσεων και δεν θα δεχθεί κανένα τετελεσμένο.</p>
      <blockquote>«Θέλω να υπενθυμίσω σε όλες τις πλευρές πολύ ευγενικά ότι <b>δεν υπάρχει καμία πιθανότητα για λύσης χωρίς εμάς</b>. Όπως και στο παρελθόν, έτσι και σήμερα συνεχίζουμε να είμαστε ως τουρκικό κράτος και ως στρατός ο μεγαλύτερος υποστηρικτής του δίκαιου αγώνα του κυπριακού λαού. Ο σεβασμός μας για το διεθνές δίκαιο και η επιθυμία μας να επιλύσουμε τα προβλήματα με ειρηνικά μέσα και μεθόδους δεν προέρχονται από κάποια ανικανότητά μας. Δεν είναι απειλή όταν λέμε ότι “θα προστατεύσουμε τα δικαιώματά μας και θα πάρουμε, αν χρειαστεί, τα μέτρα μας”. Πραγματικά αναφερόμαστε στο τι πρέπει να κάνουμε. Και περιμένουμε από τις άλλες πλευρές να το αντιληφθούν», κατέληξε ο Τούρκος υπουργός Άμυνας. </blockquote>
      <h3>Σε επιθετικό τόνο και ο αντιπρόεδρος της Τουρκίας</h3>
      <p>Ωστόσο, μετά τις δηλώσεις Ακάρ, ήρθε και η σειρά του αντιπροέδρου της Τουρκίας, <b>Φουάτ Οκτάι</b>, ο οποίος ανέφερε πως η Άγκυρα είναι <b>αποφασισμένη να συνεχίσει τις ερευνητικές δραστηριότητες και σεισμικές έρευνες</b>.</p>
      <p>Σύμφωνα με το Κυπριακό Πρακτορείο Ειδήσεων, ο κ. <b>Οκτάι</b> υποστήριξε πως <b>η ελληνοκυπριακή πλευρά απέρριψε κάθε ευκαιρία επίλυσης του Κυπριακού</b>.</p>
      <p>Ο κ. Οκτάι, ο οποίος βρέθηκε στα κατεχόμενα για να παραστεί στα χθεσινά πανηγύρια για την παράνομη ανακήρυξη του ψευδοκράτους είχε συναντήσεις με τον λεγόμενο "πρόεδρο" της βουλής των κατεχομένων, Τεμπερουκέν Ολουτζάι και τον λεγόμενο «πρωθυπουργό» Ερσίν Τατάρ.</p>
      <p>Όπως μεταδίδεται στα Κατεχόμενα, κατά τις συναντήσεις του, ο κ. Οκτάι υποστήριξε πως «η Toυρκία και οι Τουρκοκύπριοι άδραξαν όλες τις ευκαιρίες επίλυσης του Κυπριακού αλλά η ελληνοκυπριακή στάση απέτρεψε κάθε ευκαιρία, επειδή είναι κακομαθημένη λόγω της ιδιότητας του κράτους – μέλους της ΕΕ».</p>
      <p>Σημείωσε ότι <b>η Τουρκία θα στηρίζει πάντοτε το κατοχικό καθεστώς</b>, προσθέτοντας πως η τουρκική πλευρά θα επιζητεί τον δίκαιο διαμοιρασμό των φυσικών πόρων μεταξύ των δύο κοινοτήτων.</p>
      <p>Δεν παρέλειψε να υπενθυμίσει την πρόταση της τουρκοκυπριακής πλευράς για σύσταση κοινής επιτροπής, η οποία, όπως είπε, απερρίφθη από τους Ελληνοκυπρίους και πρόσθεσε πως η τουρκική πλευρά είναι αποφασισμένη να συνεχίσει τις <b>γεωτρητικές και σεισμικές δραστηριότητες</b>.</p>
      <p>Και το Γιαβούζ και το Φατίχ θα συνεχίσουν το ερευνητικό τους έργο, ανέφερε.</p>
      <blockquote>«Η διεθνής κοινότητα θα δει ότι δεν θα μας επηρεάσουν διεθνείς απειλητικές αποφάσεις και η Τουρκία δεν θα αφήσει κανέναν να παραβιάσει τα συμφέροντα των Τουρκοκυπρίων», επεσήμανε.</blockquote>
      <p>Σε σχέση με τις διαπραγματεύσεις για το Κυπριακό, ο Τούρκος αντιπρόεδρος είπε πως παραμένουν ανοικτοί στην ιδέα του <b>χώρου κοινής συμβίωσης</b> στο πλαίσιο του διαμοιρασμού των πόρων και στη βάση της πολιτικής ισότητας των δύο κοινοτήτων, προσθέτοντας ότι δεν καλωσορίζουν διαπραγματεύσεις ανοικτού τέλους.</p>
      <p>Στις δικές του δηλώσεις, ο κ. Ουλουτζάι είπε πως ο «τουρκοκυπριακός λαός», κατά την έκφρασή του, μαζί με την Τουρκία, θα αγωνίζεται για να λάβει τη θέση του στη διεθνή κοινότητα.<br/><br/>Εκφράζοντας την ευχή το <b>φυσικό αέριο να αποτελέσει εργαλείο συμφιλίωσης αντί σύγκρουσης</b>, ο κ. Ολουτζάι κάλεσε την ελληνοκυπριακή πλευρά να δώσει θετική απάντηση στην πρόταση των Τουρκοκυπρίων.</p>
      <p>Για την <b>Τριμερή του Βερολίνου</b> ευχήθηκε να υπάρξει συμφωνία επί των όρων αναφοράς και να υπάρξει ένας οδικός χάρτης για το θέμα του φυσικού αερίου.</p>
      <p>Τέλος, στις δικές του αναφορές, ο Ερσίν Τατάρ είπε πως ενώ υπάρχει ειρήνη στο νησί, <b>απουσιάζει μια συνολική συμφωνία</b>. Ανέδειξε τη σημασία της ενίσχυσης του ψευδοκράτους, προσθέτοντας πως θα έπρεπε να συζητηθεί το θέμα της ισότητας στην κυριαρχία αντί της πολιτικής ισότητας.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197653/paylopoylos-h-toyrkia-na-egkataleipsei-tin-taktiki-tis-vanaysis-paraxaraxis-tis-alitheias">Παυλόπουλος: Η Τουρκία να εγκαταλείψει την τακτική της βάναυσης παραχάραξης της αλήθειας</a>
        </li>
        <li>
          <a href="https://www.cnn.gr/news/kosmos/story/197621/makeleio-sto-san-ntiegko-o-oikogeneiakos-kaygas-poy-katelixe-se-tragodia-me-pente-nekroys">Μακελειό στο Σαν Ντιέγκο: Ο οικογενειακός καυγάς που κατέληξε σε τραγωδία με πέντε νεκρούς</a>
        </li>
        <li>
          <a href="https://www.cnn.gr/news/kosmos/story/197620/vretania-provadisma-stoys-syntiritikoys-dinoyn-nees-dimoskopiseis">Βρετανία: Προβάδισμα στους Συντηρητικούς δίνουν νέες δημοσκοπήσεις</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fkosmos%2Fstory%2F197595%2Fanevazei-toys-tonoys-i-toyrkia-me-nea-eisvoli-stin-kypro-apeilei-o-akar">152</a>
      </p>
      <ul>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/76390/toyrkikh-eisvolh-sthn-kypro">ΤΟΥΡΚΙΚΗ ΕΙΣΒΟΛΗ ΣΤΗΝ ΚΥΠΡΟ</a>
        </li>
        <li>
          <a href="https://www.cnn.gr/eidhseis/tag/8746/kypros">ΚΥΠΡΟΣ</a>
        </li>
        <li>
          <a href="https://www.cnn.gr/eidhseis/tag/33472/xoyloysi-akar">ΧΟΥΛΟΥΣΙ ΑΚΑΡ</a>
        </li>
        <li>
          <a href="https://www.cnn.gr/eidhseis/tag/80857/foyat-oktai">ΦΟΥΑΤ ΟΚΤΑΙ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/636/agkyra">ΑΓΚΥΡΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197651/snapshot/AMBER-ALERT-_CAR-01-02-02.png"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197646/snapshot/2719809.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197643/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197633/snapshot/21292217.jpg"/>
      </figure>
    </article>
  </body>
</html>