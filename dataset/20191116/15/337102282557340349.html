<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%AF%D9%88-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%85%D8%AA%D9%87%D9%85-%D8%A8%D9%87-%D8%AC%D9%86%D8%A7%DB%8C%D8%AA-%D8%AC%D9%86%DA%AF%DB%8C-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%B1%D8%A7-%D8%B9%D9%81%D9%88-%DA%A9%D8%B1%D8%AF-20191116/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-16T15:25:41+00:00"/>
    <meta property="og:title" content="دونالد ترامپ دو نظامی آمریکایی متهم به جنایت جنگی در افغانستان را عفو کرد"/>
    <meta property="og:description" content="کاخ سفید اعلام کرد که دونالد ترامپ، رئیس جمهوری آمریكا روز جمعه دو نظامی متهم به قتل در افغانستان را عفو کرد. ترامپ تنزل درجه یک نظامی ارشد دیگر ارتش این کشور را نیز لغو کرد. یك نظامی سابق آمریكایی كه به جرم قتل دو نفر غیر نظامی افغان محكوم شده بود..."/>
  </head>
  <body>
    <article>
      <h1>دونالد ترامپ دو نظامی آمریکایی متهم به جنایت جنگی در افغانستان را عفو کرد</h1>
      <address><time datetime="2019-11-16T15:25:41+00:00">16 Nov 2019, 15:25</time> by <a rel="author">شاهرخ بهزادی</a></address>
      <p>
        <b>کاخ سفید اعلام کرد که دونالد ترامپ، رئیس جمهوری آمریكا روز جمعه دو نظامی متهم به قتل در افغانستان را عفو کرد. ترامپ تنزل درجه یک نظامی ارشد دیگر ارتش این کشور را نیز لغو کرد. یك نظامی سابق آمریكایی كه به جرم قتل دو نفر غیر نظامی افغان محكوم شده بود و یك نظامی دیگر که با سلاح سرد یک عضو طالبان را به قتل رسانده بود، از جمله عفو شدگان هستند. عفو این نظامیان با وجود انتقاد مقامات سابق ارتش آمریكا صورت گرفته است.</b>
      </p>
      <p>ستوان یکم کلاینت لورانس یکی از نظامیان آمریکایی که مورد عفو قرار گرفته در سال ۲۰۱۲ به جرم دستور دادن به شلیك به سوی گروهی متشکل از سه غیرنظامی افغان محكوم شده بود. در نتیجه این تیراندازی دو نفر غیر نظامی افغان جان باختند و سومین غیر نظامی به شدت زخمی شد. این افسر آمریکایی تا کنون مدت ۶ سال از مجموع محکومیت ۱۹ سال زندان خود را سپری کرده است.</p>
      <p>دونالد ترامپ در توجیه عفو کلاینت لورانس روز جمعه در بیانیه ای تصریح كرد: "بسیاری از آمریكایی ها خواستار تخفیف مجازات لورانس بودند. از جمله ۱۲۴ هزار نفر كه طوماری را خطاب به كاخ سفید و همچنین چندین عضو كنگره ایالات متحده امضا كرده بودند."</p>
      <p>دونالد ترامپ همچنین ماتیو گولستاین عضو سابق " کلاه سبزها"، یك واحد نخبه ارتش آمریكا را كه در سال ۲۰۱۰ به قتل عمد با سلاح سرد علیه یکی از افراد طالبان متهم شده بود، مورد عفو قرار داد. قرار بود روند بررسی پرونده این نظامی به زودی آغاز شود.</p>
      <p>رئیس جمهوری آمریكا همچمین تنزل درجه ادوارد گالاگر، یکی از نظامیان نخبه نیروهای ویژه دریایی ایالات متحد را نیز لغو کرد. گالاگر متهم شده بود که یک اسیر را در عراق به قتل رسانده است. افزون بر موجودیت این اتهام، یک دادگاه نظامی ایالات متحده او را تبرئه کرد،اما هیئت منصفه او را به دلیل اینکه در کنار جسد این مرد عکس گرفته بود، گناهکار دانست. گالاگر در سال ۲۰۱۷ یک زخمی گروه تروریستی داعش را کشته بود و در کنار جسدش عکس گرفته بود.</p>
      <p>او همچنین متهم شده بود که به یک مرد غیرمسلح و یک دختر عراقی تیراندازی کرده بود تا آنان را از بین ببرد. هرچند گالاگر این اتهام را رد کرده بود، ولی در آن زمان، رتبه نظامی این سرباز آمریکایی هم تنزل یافت.</p>
    </article>
  </body>
</html>