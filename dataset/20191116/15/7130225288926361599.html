<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/imamoglu-ndan-bakan-kurum-a-yanit-gitsin-dipsiz-gol-u-cozsun-istanbul-emin-ellerde-889739"/>
    <meta property="og:site_name" content="Onedio"/>
    <meta property="article:published_time" content="2019-11-16T15:21:14+00:00"/>
    <meta property="og:title" content="İmamoğlu'ndan Bakan Kurum'a Yanıt: 'Gitsin Dipsiz Göl’ü Çözsün, İstanbul Emin Ellerde'"/>
    <meta property="og:description" content="İstanbul Büyükşehir Belediye Başkanı Ekrem İmamoğlu, Çevre ve Şehircilik Bakanı Murat Kurum'un, 'ileri biyolojik atık arıtma tesisi' konusunda söyledi..."/>
  </head>
  <body>
    <article>
      <h1>İmamoğlu'ndan Bakan Kurum'a Yanıt: 'Gitsin Dipsiz Göl’ü Çözsün, İstanbul Emin Ellerde'</h1>
      <address><time datetime="2019-11-16T15:21:14+00:00">16 Nov 2019, 15:21</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4><a href="https://onedio.com/etiket/istanbul/501c48f7cc161f8ec13422a8">İstanbul</a> Büyükşehir Belediye Başkanı <a href="https://onedio.com/etiket/ekrem-imamoglu/5c19110333afc62114eed646">Ekrem İmamoğlu</a>, Çevre ve Şehircilik Bakanı Murat Kurum'un, 'ileri biyolojik atık arıtma tesisi' konusunda söylediği sözlere yanıt verdi. İmamoğlu, Kurum'a "Gitsin Dipsiz Göl'ü çözsün, İstanbul emin ellerde' dedi. </h4>
      <h3>'Bakanımıza tavsiyem, bir sorusu varsa telefonun ucundayız'</h3>
      <figure>
        <img src="https://img-s1.onedio.com/id-5dd00cfced1594904e124020/rev-0/w-500/s-2953085f9944b22338d9513cbeb87957ec4b8e83.jpg"/>
      </figure>
      <p><a href="https://onedio.com/etiket/istanbul-buyuksehir-belediyesi/50546e440228f60917601ac6">İstanbul Büyükşehir Belediyesi</a> Başkanı İmamoğlu, Silahtararağa İleri Biyolojik Arıtma Tesisi ile ilgili olarak, Bakan Murat Kurum'a yanıt verdi.</p>
      <p>Kurum'un açıklamalarını 'gereksiz ve üzücü' olarak yorumlayan İmamoğlu, şunları söyledi:</p>
      <blockquote>''Görüyorum ki bazı bakanlarımız atandıkları görevde görevlerini yerine getirirken, verdikleri mesajların ne kadar önemli olması gerektiğini hissederek konuşmuyorlar. Konuşmalarının içeriği tümüyle siyasi. Bakanımıza tavsiyem; bir sorusu varsa telefonun ucundayız. Hatta davet eder, buluşuruz, anlatırız, dinleşiriz ve sebepleri sorgulanır. 'Sayın Başkan niçin böyle düşündünüz? Niçin böyle bir karara vardınız?' diye sorabilirdi.''</blockquote>
      <h3>'Gümüşhane’de 12 bin yıllık bir buzul gölünü yok eden valinin, o yok ettiği buzul gölünü gitsin çözsün'</h3>
      <figure>
        <img src="https://img-s2.onedio.com/id-5dd00e73bc2b762e4ff92b23/rev-0/w-500/s-fcfb72a7447570be01e92e35a564d207bf6d136e.jpg"/>
      </figure>
      <p>İmamoğlu, <a href="https://onedio.com/etiket/gumushane/5c0d16ba92fd0a322b7ac916">Gümüşhane</a>'de, define söylentisi sonrasında kazı izni verilerek yok edilen Dipsiz Göl'ü örnek göstererek, sözlerini şöyle sürdürdü:</p>
      <blockquote>''Sayın Bakana tavsiyem- Gümüşhane’de 12 bin yıllık bir buzul gölünü yok eden valinin, o yok ettiği buzul gölünü gitsin çözsün, orayı halletsin. <a href="https://onedio.com/etiket/istanbul/501c48f7cc161f8ec13422a8">İstanbul</a>, emin ellerde. Bizimle konuşurken, bize mesaj verirken, bir telefonu çevirirse, telefonun ucunda <a href="https://onedio.com/etiket/ekrem-imamoglu/5c19110333afc62114eed646">Ekrem İmamoğlu</a> var. Bilgi almak isterse de tüm heyetiyle bilgiyi verecek, brifing verecek, o terbiyeyi ve o devlet adamlığı terbiyesini taşıyan bir belediye başkanı var.''</blockquote>
      <h3>'İstanbul barajlarının durumu iyi'</h3>
      <figure>
        <img src="https://img-s2.onedio.com/id-5dd00f418eaba8e34ef262f3/rev-0/w-500/s-bc6219d2623fadd3e5785f968a63e87f9891d4d1.jpg"/>
      </figure>
      <p>İmamoğlu, bir gazetecinin <a href="https://onedio.com/etiket/istanbul/501c48f7cc161f8ec13422a8">İstanbul</a> barajlarındaki su düzeyinin azalması ile ilgili sorusuna ise şu şekilde yanıt verdi:</p>
      <blockquote>''Kışa girerken en düşük seviyelerde karşılar sizi barajlarınız. Aslında şu anda İstanbul barajlarının durumu iyi. Önümüzdeki yılla ilgili hiçbir kaygımız yok. Tehdit eden şudur; bu bazen iki yıllık kuraklığa sebep olursa ve öyle bir dönem yaşarsanız o zaman İstanbul risk altındadır. Buna dönük de tedbirlerimiz var. Tabii ki tasarruf önemlidir. Toplumu ve kurumları bu konuda duyarlılığa davet ediyorum. Biz de ona dönük tedbirler alıyoruz Büyükşehir Belediyesi olarak.''</blockquote>
      <h3>'Zam yapmıyoruz diye bir taahhüdümüz yoktu'</h3>
      <figure>
        <img src="https://img-s1.onedio.com/id-5dd01032bc2b762e4ff92b2c/rev-0/w-500/s-99367c0bf50126c91688b45f4a20daa9b6022f4c.jpg"/>
        <figcaption>İSKİ'nin yaptığı su zammı ile ilgili olarak, suda en büyük maliyet kalemlerinin enerji ve yakıt olduğunu belirten İmamoğlu, geçen sene 5,2 lira olan su birim fiyatının, bu sene yüzde 20 zamla 4,8 lira olduğunu ifade ederek, "Bir de '<a href="https://onedio.com/etiket/zam/57cec6164febeb381287aaa8">Zam</a> yapmıyoruz.' diye bir taahhüdümüz yoktu. Suyun indirimli olması için bir taahhüdümüz vardı, onu yerine getirdik. 2020 için insanlarımıza böyle bir <a href="https://onedio.com/etiket/zam/50641cb20228f60917601c31">zam</a> yapmak zorundayız ki hizmet edebilelim. Dünyanın hiçbir yerinde, ülkemizde de belediyenin yaptığı zamların kaynağı belediye değildir. Eğer abartılı bir şey yapıyorsa hesabını sorarsınız." dedi.</figcaption>
      </figure>
      <h3>Ne olmuştu?</h3>
      <figure>
        <img src="https://img-s2.onedio.com/id-5dd01377b40bc1ac50bbab11/rev-0/w-500/s-3629ae72af6eaf9496931b21b5aaa1e46fcdb036.jpg"/>
        <figcaption>Murat Kurum, İmamoğlu'nun arıtma tesisi ile ilgili açıklamasına yanıt olarak, bir TV programında, "Tüm dünya biyolojik arıtmaya geçerken <a href="https://onedio.com/etiket/istanbul-buyuksehir-belediyesi/50546e440228f60917601ac6">İBB</a> Başkanı çıkıp 'Bu israf projesidir' gibi talihsiz bir açıklama yaptı. Buna müsaade etmeyeceğiz, belediyenin sorumlulukları var. Haliç'in eski haline dönmesine müsaade etmeyeceğiz. Atılması gereken adımları kararlılıkla atacağız. Gerekirse bakanlık olarak gideceğiz resen bu işi yapacağız." demişti.</figcaption>
      </figure>
    </article>
  </body>
</html>