<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/bankfiokra-tamadtak-a-parizsi-tuntetok"/>
    <meta property="og:site_name" content="infostart"/>
    <meta property="article:published_time" content="2019-11-16T15:40:00+00:00"/>
    <meta property="og:title" content="Bankfiókra támadtak a párizsi tüntetők"/>
    <meta property="og:description" content="Könnygázzal és vízágyúkkal oszlatott a párizsi rendőrség szombaton a sárgamellényes tüntetéssorozat egyéves évfordulójának alkalmából megrendezett - rendbontásba torkolló - megmozduláson."/>
  </head>
  <body>
    <article>
      <h1>Bankfiókra támadtak a párizsi tüntetők</h1>
      <address><time datetime="2019-11-16T15:40:00+00:00">16 Nov 2019, 15:40</time> by <a rel="author">Infostart / MTI</a></address>
      <h3>Könnygázzal és vízágyúkkal oszlatott a párizsi rendőrség szombaton a sárgamellényes tüntetéssorozat egyéves évfordulójának alkalmából megrendezett - rendbontásba torkolló - megmozduláson.</h3>
      <p>A francia főváros déli részében található Place d'Italie téren feketébe öltözött, arcukat eltakaró tüntetők csoportja feldúlta a HSBC pénzintézet egyik fiókját. Az garázdálkodó tüntetők kukákat gyújtottak fel, torlaszokat emeltek, illetve macskakövekkel és palackokkal dobálták meg a rendvédelmi szervek tagjait.</p>
      <p>Két parkoló autót felborítottak, egy másikat, valamint egy robogót pedig felgyújtottak.</p>
      <blockquote>A rendőrség délig 33 tüntetőt állított elő.</blockquote>
      <p>Korábban a biztonsági erők a Diadalív közelében lévő Porte de Champerret térségében csaptak össze a tüntetőkkel.</p>
      <p>A rendőrség közbeavatkozott, amikor néhány száz demonstráló rövid időre eltorlaszolta a párizsi körgyűrűt, ismét szabaddá téve az utat a forgalom előtt - jelentette a BFMTV helyi televízió.</p>
      <p>A rendőrség nagy erőkkel készült a sárgamellényes tüntetések egyéves évfordulójára. A demonstrációkat a hatóságok betiltották a turisztikai látványosságoknál, így az Eiffel-toronynál és a Champs-Elysées sugárúton is. Emellett a nap folyamán húsz metróállomás tart zárva.</p>
      <p>A sárgamellényesek tavaly november 17. óta tüntetnek rendszeresen szombatonként Emmanuel Macron elnök és centrista kormányának reformintézkedései ellen.</p>
      <p>A sárgamellényes mozgalom szociális és intézményi követeléseiről rendezett nemzeti vitasorozat és a május végi európai parlamenti választások után Edouard Philippe francia miniszterelnök módszerváltást, az energetikai átállás felgyorsítását és adócsökkentést ígért az országnak.</p>
      <p>A tüntetések 2018 végi csúcspontjához képest, amikor mintegy 300 ezren vonultak az utcákra, egyre apad a sárgamellényesek - nemritkán erőszakba forduló - megmozdulásain résztvevők száma.</p>
    </article>
  </body>
</html>