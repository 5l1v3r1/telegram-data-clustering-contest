<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1994526/l%C3%BCbnan%E2%80%99da-hastaneler-greve-gitti"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T15:00:00+00:00"/>
    <meta property="og:title" content="Lübnan’da hastaneler greve gitti"/>
    <meta property="og:description" content="Lübnan’da halk gösteriler otuzuncu gününde de devam ederken birçok bölgede protestocular ile güvenlik güçleri arasında adeta “vur kaç” yaşandı. Ordunun yol açma girişimi sırasında çok sayıda eylemci ise gözaltına alındı. Yaşanan son gelişmeler ekonom"/>
  </head>
  <body>
    <article>
      <h1>Lübnan’da hastaneler greve gitti</h1>
      <address>
        <time datetime="2019-11-16T15:00:00+00:00">16 Nov 2019, 15:00</time>
      </address>
      <p>Lübnan’da halk gösteriler otuzuncu gününde de devam ederken birçok bölgede protestocular ile güvenlik güçleri arasında adeta “vur kaç” yaşandı. Ordunun yol açma girişimi sırasında çok sayıda eylemci ise gözaltına alındı.<br/><br/>Yaşanan son gelişmeler ekonomik krizden etkilenen çeşitli sektörlerin greve gitmesine yol açarken dün ilaç ve tıbbi malzeme eksikliği sebebi ile hastaneler de greve başladı.<br/><br/>Maliye Bakanlığı tarafından yapılan açıklamada devlet ve özel hastane çalışanlarının tüm ücretlerinin Sağlık Bakanlığı tarafından bankalar aracılığıyla ödendiği ve tüm katkılarında da devlet hastanelerine verildiği belirtildi.<br/><br/>Hastane sahiplerinden Süleyman Harun bir televizyon kanalına verdiği röportajda şunları söyledi:<br/><br/>“Büyük bir sağlık krizinin ortasındayız. Anestezi ilaçları, ortopedik ekipman gibi malzeme sıkıntılarının olduğunu fark etmeye başladık. En fazla bir ya da bir buçuk ayımız kaldı. Büyük bir sağlık felaketi yaşanabilir.”<br/><br/>Harun açıklamasında söz konusu grev ve uyarının tüm hastaneleri kapsadığını belirterek finansal krizin kabusa dönüştüğünü çünkü tıbbi malzeme ithal edemediklerini belirtti.<br/><br/>Bazı hastanelerin kemoterapi tedavisini bıraktığını ifade eden Harun, ilaçların piyasada olduğunu ancak tüccarlara ödeme yapılmadığı için teslim edilmediğini söyledi.<br/><br/>Lübnan’da özel hastanelerin çoğu acil durumlar dışındaki tıbbi ve sağlık hizmetlerini durdurarak uyarı grevine başladı.<br/><br/>Ülkenin bazı bölgelerindeki ana yollar kapatılırken bazı resmi kurumların önünde de protesto ve oturma eylemleri sürüyor. Gösteriler, eski Bakan Muhammed Safadi’nin başbakan olma ihtimali ile daha da şiddetlendi. Eylemciler, aday gösterilen Safadi karşıtı eylemlerini sürdürdü.<br/><br/>Aktivistler dün Beyrut şehir merkezinin girişinde yaklaşık 30 göstericinin gözaltına alındığını duyurdu. Gözaltına alınanların birçoğu serbest bırakılırken bazılarının ise şiddete maruz kaldıkları ortaya çıktı.<br/><br/>Gözaltına alınmalara karşı eylem yapan bir grup gösterici yaşananları protesto etmek için dün Jounieh bölgesine gitti. Ayrıca göstericilerin serbest bırakılmasını isteyen vatandaşlar Beyrut’taki Adalet Sarayı’nın önünde oturma eylemi düzenledi.<br/><br/>Ordu, kapatılan yolları açmaya çalışan askerlerin göstericilerin saldırısına uğraması nedeniyle 20 kişinin gözaltına alındığını duyurdu. Açıklamada ordunun Lübnan’daki birçok bölgedeki yol açma çalışmaları sırasında bazı göstericilerin orduyu kışkırttığı ve saldırmaya çalıştığı belirtildi. Gözaltına alınan 20 kişiden bazılarının da soruşturmaya sevk edildiği belirtilen açıklamada çeşitli yaralanmalara maruz kaldıkları aktarıldı.<br/><br/>Gözaltına alınanlardan 9’unun serbest bırakıldığı, 7’sinin de soruşturma altında tutulduğu ayrıntısı verilen açıklamada aralarında bir Suriyelinin de bulunduğu 4 kişinin ise farklı suçlamalar ile askeri polise sevk edildiği kaydedildi.</p>
    </article>
  </body>
</html>