<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825125.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T15:48:00+00:00"/>
    <meta property="og:title" content="تظاهرات مردمی لبنان وارد دومین ماه شد"/>
    <meta property="og:description" content="به گزارش ایسنا، به نقل از پایگاه خبری عربی ۲۱، تظاهرات اعتراض آمیز لبنانی‌ها علیه فساد و اوضاع نابسامان اقتصادی و معیشتی که از یک ماه قبل آغاز شده است، همچنان در پایتخت و بسیاری از شهرهای دیگر این کشور ادامه دارد."/>
  </head>
  <body>
    <article>
      <h1>تظاهرات مردمی لبنان وارد دومین ماه شد</h1>
      <address>
        <time datetime="2019-11-16T15:48:00+00:00">16 Nov 2019, 15:48</time>
      </address>
      <p>لبنان امروز (شنبه) در سی‌ویکمین روز از تظاهرات مردمی شاهد مسدود شدن راه‌ها و اعتصاب بانک‌ها در مناطق مختلف بود.</p>
      <p>به گزارش ایسنا، به نقل از پایگاه خبری عربی ۲۱، تظاهرات اعتراض آمیز لبنانی‌ها علیه فساد و اوضاع نابسامان اقتصادی و معیشتی که از یک ماه قبل آغاز شده است، همچنان در پایتخت و بسیاری از شهرهای دیگر این کشور ادامه دارد.</p>
      <p>تجمع انجمنی مستقل امروز خواستار برگزاری تظاهرات‌ها در خیابان‌های بیروت تا میدان ریاض الصلح شده است. همزمان با این فراخوان، طرح جدیدی تحت عنوان "اتوبوس انقلاب" از عکار شروع به حرکت کرده و با عبور از میادین به شهر الصور در جنوب خواهد رسید.</p>
      <p>تظاهرات مردمی لبنان درحالی برای سی‌ویکمین روز متوالی ادامه دارد که گزارش‌های رسانه‌ها حاکی از توافق احزاب سیاسی این کشور بر سر تعیین نخست‌وزیر جدید است.</p>
      <p>طبق گزارش امروز خبرگزاری ملی لبنان، خیابان‌های "طرابلس" و "طلعة البحصاص" در نتیجه مسدود شدن اتوبان "البالما" و راه "القبه العیرونیه" شاهد ترافیک سنگین بود.</p>
      <p>طبق این گزارش، نیروهای امنیت داخلی لبنان به همراه خودروهای تزئین شده با پرچم لبنان و ارتش در حال گشت‌زنی در مناطقی هستند که شاهد تحصن و تظاهرات مردمی هستند.</p>
      <p>این خبرگزاری همچنین اعلام کرد گروهی از دانشجویان در خیابان‌های طرابلس راهپیمایی کردند و شماری از دانش‌آموزان با بازشدن درهای مدارس خود مقابل این مدارس و به ویژه در مقابل مدرسه "الإیمان" در "أبی سمراء" تحصن کرده و خواستار تعطیلی درس و مدرسه و بازگشت به خانه‌هایشان شدند.</p>
      <p>خبرگزاری ارتش لبنان نیز گزارش داد که پس از ورود دانشجویان برای تحصن در میدان "إیلیا" ، مجدداً این میدان بسته شد.</p>
      <p>طبق این گزارش، بانک‌های شهر طرابلس نیز همچنان بسته‌اند.</p>
      <p>از سوی دیگر "اسعد درغام"، نماینده پارلمان لبنان در سخنانی درباره آخرین تحولات درباره تشکیل دولت آینده و طرح نام محمد الصفدی، وزیر سابق و تاجر لبنانی برای تصدی پست نخست‌وزیری گفت: طرح نام الصفدی برای تصدی پست نخست‌وزیری لبنان بنا به تمایل سعد حریری صورت گرفته است؛ چراکه وی بر مخالفت با پذیرش دوباره نخست‌وزیری اصرار داشت.</p>
      <p>وی افزود: دولت تکنوسیاسی خواهد بود؛ چراکه چشم‌پوشی از قانون اساسی و انتخابات پارلمانی قابل پذیرش نیست. مشکل امروز مساله تکنوکرات نیست بلکه مشکل تغییر رویکرد اتخاذ شده از دهه ۹۰ تاکنون است و این همان چیزی است که ما را به این حد از مشکلات اقتصادی در نتیجه فساد رسانده است.</p>
      <p>در همین راستا، یک منبع نزدیک به الصفدی در واکنش به اعتراض‌ها پس از طرح نام وی برای تصدی منصب نخست‌وزیری لبنان عنوان کرد: الصفدی ریاست هر دولتی که رضایت شهروندان را جلب نکند، نخواهد پذیرفت و همچنان گفت‌وگوها در این زمینه ادامه دارند.</p>
      <p>وی که نخواست نامش فاش شود به خبرگزاری آناتولی گفت: نام الصفدی برای تصدی این پست مطرح شده؛ چراکه وی مرد توافق است و هیچ کس نیز نمی‌تواند پرونده‌ای در رابطه با فساد درباره او پیدا کند و وی ثروتش را از خارج کشور کسب کرده است.</p>
      <p>طبق گفته این منبع، گفت‌وگوهای پارلمانی تعیین می‌کنند که آیا الصفدی عهده‌دار تشکیل دولت خواهد شد یا خیر، گفت‌وگوها در این زمینه همچنان ادامه دارند.</p>
      <p>برخی اخبار در زمینه احتمال تصدی ریاست دولت از سوی الصفدی موجب عصبانیت و تمسخر تظاهرکنندگان شده است چراکه آنها خواهان کناره‌گیری طبقه سیاسی به طور کامل هستند.</p>
      <p>منابع علت تعیین الصفدی در این پست را توافق گروه‌های سیاسی از جمله جریان المستقبل و جریان آزاد ملی بر سر او دانستند و اینکه او روابط خیلی خوبی با کشورهای غربی و کشورهای عرب حوزه خلیج فارس دارد.</p>
      <p>این منابع افزودند، الصفدی روابط شخصی نیز با میشل عون،‌ رئیس‌جمهوری لبنان و سعد حریری دارد.</p>
    </article>
  </body>
</html>