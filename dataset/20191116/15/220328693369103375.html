<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/prezidentski-orden-za-igumena-na-zografskiya-manastir-406900.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T15:30:00+00:00"/>
    <meta property="og:title" content="Орден за игумена на Зографския манастир"/>
    <meta property="og:description" content="Повече от хилядолетие светата обител отстоява българската вяра, духовност памет и език, каза Румен Радев"/>
  </head>
  <body>
    <article>
      <h1>Орден за игумена на Зографския манастир</h1>
      <address><time datetime="2019-11-16T15:30:00+00:00">16 Nov 2019, 15:30</time> by <a rel="author">Администратор</a></address>
      <p>„Зографският манастир е един от най-светлите и значими духовни центрове за българския народ, не само з</p>
      <figure>
        <img src="https://www.president.bg/images/news/mm_1573830604.jpg"/>
      </figure>
      <p>аради съхранените безценни ръкописи, икони и артефакти, а защото повече от хилядолетие отстоява българската вяра, духовност, памет и език“. Това заяви днес президентът Румен Радев при посещението си в българската духовна и национална светиня православният манастир „Св. Великомъченик Георги Зограф“ в Света гора. Държавният глава участва заедно със стотици поклонници от страната ни и целия регион в тържественото отбелязване на празника на светата обител.</p>
      <figure>
        <img src="https://www.president.bg/images/news/mm_1573830714.jpg"/>
      </figure>
      <p>Президентът припомни богатата история на Зографския манастир, в който през вековете следи са оставили Теодосий Търновски, патриарх Евтимий, Козма Зографски и много други. „Именно тук отец Паисий завършва святата за всеки българин „История Славянобългарска“, която разпали искрата на нашето Възраждане, за да се разгори в буйния огън на българското просвещение и борбите ни за национално освобождение, от които възкръсна България“, подчерта Румен Радев.<br/>Държавният глава удостои игумена на манастира архимандрит Амвросий с орден „Стара планина“ първа степен за неговите заслуги за укрепване на православното духовенство в Света гора и развитие на българо-гръцките отношения. Архимандрит Амвросий е игумен от 1997 г. и има огромен принос за запазване на българския характер на манастира „Св. Великомъченик Георги Зограф“, обновяване на манастирския комплекс, опазване на културно-историческото наследство, развитието на манастирската библиотека и привличането на поклонници. Манастирът има значима роля и за организирането, финансирането и обучението на българските деца в неделното училище в град Солун.</p>
      <figure>
        <img src="http://images.focus-news.net/0e29a8d67226d78e935625c66bc1fac5.jpg"/>
      </figure>
      <p>В тържественото отбелязване на празника на Зографския манастир участваха и Негово високопреосвещенство Неврокопски митрополит Серафим, представителят на правителството на Република Гърция за Света гора губернаторът Костис Димчас и стотици поклонници.</p>
      <p> </p>
      <p> </p>
    </article>
  </body>
</html>