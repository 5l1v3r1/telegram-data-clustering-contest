<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517773/kembar-phd"/>
    <meta property="og:site_name" content="HM Online"/>
    <meta property="article:published_time" content="2019-11-16T15:44:28+00:00"/>
    <meta property="og:title" content="Kembar PhD"/>
    <meta property="og:description" content="PASANGAN kembar mencuri tumpuan apabila menerima Ijazah Doktor Falsafah (PhD) Kejuruteraan Alam Sekitar pada Istiadat Konvokesyen Ke-14 Universiti Malaysia Perlis (UniMAP), Arau, hari ini."/>
  </head>
  <body>
    <article>
      <h1>Kembar PhD</h1>
      <address><time datetime="2019-11-16T15:44:28+00:00">16 Nov 2019, 15:44</time> by <a rel="author">Dziyaul Afnan Abdul Rahman</a></address>
      <p>PASANGAN kembar mencuri tumpuan apabila menerima Ijazah Doktor Falsafah (PhD) Kejuruteraan Alam Sekitar pada Istiadat Konvokesyen Ke-14 Universiti Malaysia Perlis (UniMAP), Arau, hari ini.</p>
      <p>Dr Oon Yoong Ling bersama pasangannya Dr Oon Yoong Sin, masing-masing berusia 30 tahun dan berasal dari Kuala Lumpur bersyukur kerana mereka mampu menamatkan pengajian mengikut tempoh ditetapkan.</p>
      <p>Yoong Ling berkata, dia bersama adiknya itu berhempas pulas selama lima tahun dalam pengkhususan pengkajian tenaga berasaskan daripada air kumbahan.</p>
      <p>“Sejak kecil, kami berdua gemar melakukan semua aktiviti secara bersama, malah turut berkongsi hobi sama dalam meneroka setiap perkara atau benda baharu dalam hidup.</p>
      <p>“Namun, hari ini saya lebih gembira kerana kami mampu menggembirakan ibu bapa dengan menerima PhD dalam bidang kejuruteraan,” katanya.</p>
      <p>Bagi Yoong Sin pula, dia lebih selesa untuk mengikut langkah kakaknya dalam melakukan sesuatu perkara.</p>
      <p>“Memang dari kecil kakak yang banyak memberi tunjuk ajar dalam pelajaran sehingga kami menyambung pengajian bersama di UniMAP.</p>
      <p>“Malah, dia juga tidak selesa jika saya tidak berada di depan mata kerana dia beritahu saya adalah teman suka dan dukanya,” katanya.</p>
      <p>Ditanya mengenai perancangan masa hadapan, pasangan terbabit bercita-cita menjadi penyelidik tenaga alam sekitar.</p>
      <p>Sementara itu, Naib Canselor UniMAP, Profesor Ir Ts Dr R Badlishah Ahmad berkata, pada istiadat konvokesyen kali ini, 3,647 graduan menerima anugerah masing-masing membabitkan lapan sidang sehingga Selasa ini.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2015/09/78671/unimap-catat-sejarah-manis"/>
        <a href="https://www.hmetro.com.my/mutakhir/2017/04/221878/hampir-menyerah"/>
        <a href="https://www.hmetro.com.my/mutakhir/2017/10/278290/unimap-lancar-tabung-kemanusiaan-rohingya"/>
        <a href="https://www.hmetro.com.my/mutakhir/2017/11/284491/konvokesyen-usim-ke-15-selasa-ini"/>
        <a href="https://www.hmetro.com.my/node/147948"/>
        <a href="https://www.hmetro.com.my/mutakhir/2017/11/285731/terbaik-ahmad-nawawi"/>
        <a href="https://www.hmetro.com.my/bestari/2019/04/442153/kerjasama-unimap-mdc"/>
        <a href="https://www.hmetro.com.my/mutakhir/2019/03/437195/pengarah-jas-johor-ada-phd"/>
      </related>
    </article>
  </body>
</html>