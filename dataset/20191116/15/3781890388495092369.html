<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742025"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T15:10:00+00:00"/>
    <meta property="og:title" content="พ่อเมืองศรีสะเกษ ทุ่มงบก่อสร้างสะพานข้ามลำห้วยชะลัง"/>
    <meta property="og:description" content="พ่อเมืองศรีสะเกษ ทุ่มงบ 10.7 ล้านบาท ก่อสร้างสะพานข้ามลำห้วยชะลัง เพื่อราษฎรสัญจรสะดวกปลอดภัย"/>
  </head>
  <body>
    <article>
      <h1>พ่อเมืองศรีสะเกษ ทุ่มงบก่อสร้างสะพานข้ามลำห้วยชะลัง</h1>
      <address>
        <time datetime="2019-11-16T15:10:00+00:00">16 Nov 2019, 15:10</time>
      </address>
      <p>
        <b>พ่อเมืองศรีสะเกษ ทุ่มงบ 10.7 ล้านบาท ก่อสร้างสะพานข้ามลำห้วยชะลัง เพื่อราษฎรสัญจรสะดวกปลอดภัย</b>
      </p>
      <p>เมื่อเร็วๆนี้ ที่บริเวณฝายน้ำล้นสะพานข้ามลำห้วยชะลัง ต.ไพรบึง อ.ไพรบึง จ.ศรีสะเกษ นายวัฒนา พุฒิชาติ ผวจ.ศรีสะเกษ ลงพื้นที่ตรวจราชการในพื้นที่อำเภอไพรบึง เพื่อติดตามกรณีมีราษฎรร้องทุกข์ผ่านศูนย์ดำรงธรรมจังหวัดศรีสะเกษ ขอให้หน่วยงานที่เกี่ยวข้องดำเนินการซ่อมแซมปรับปรุง หรือก่อสร้างสะพานห้วยชะลัง ต.ไพรบึง เพื่อให้ราษฎรได้ใช้ในการสัญจรไปมาในฤดูน้ำหลากได้ โดยมี นายอนุรัตน์ ธรรมประจำจิต หัวหน้าสำนักงานจังหวัดศรีสะเกษ นายสมเกียรติ ศรีขาว รักษาราชการแทนปลัดจังหวัดศรีสะเกษ นายปราจิต แก้วลา นายอำเภอไพรบึง พร้อมด้วยหัวหน้าส่วนราชการ ผู้บริหารท้องถิ่น กำนัน ผู้ใหญ่บ้าน และประชาชนในพื้นที่ให้การต้อนรับ<br/> </p>
      <figure>
        <img src="https://www.dailynews.co.th/admin/upload/20191116/news_SPYoRnctRF222057_533.jpg?v=20191117026?v=5131"/>
      </figure>
      <p>นายวัฒนา กล่าวว่า ฝายน้ำล้นห้วยชะลัง ดังกล่าว เป็นแหล่งเก็บกักน้ำเพื่อการเกษตรของพี่น้องประชาชนชาวตำบลไพรบึง และชาวบ้านได้ร้องขอให้ทางจังหวัด ช่วยเหลือในการก่อสร้างสะพานข้ามลำห้วยดังกล่าว เนื่องจากเป็นเส้นทางลัดระหว่างหมู่บ้านไปยังตัวอำเภอไพรบึง ที่ชาวบ้านใช้ในการสัญจรไปมาเป็นจำนวนมาก เพราะสามารถย่นระยะทางได้หลายกิโลเมตร เมื่อถึงฤดูนำหลากชาวบ้านในพื้นที่ได้รับความเดือดร้อนไม่สามารถข้ามลำห้วยผ่านไปมาได้ และเคยเกิดอุบัติเหตุจนมีผู้บาดเจ็บและเสียชีวิตเป็นประจำ ซึ่งในส่วนนี้จังหวัดศรีสะเกษ ได้ตั้งงบประมาณในการดำเนินการก่อสร้างสะพานแบบมาตรฐานไว้ในปีงบประมาณ 2563 จำนวน 10.7 ล้านบาท และอยู่ในระหว่างพิจารณาของสภาผู้แทนราษฎร เชื่อว่าหากชาวบ้านเห็นด้วยและไม่ติดขัดปัญหาใดๆก็จะสามารถเริ่มดำเนินการก่อสร้างได้ในปีงบประมาณ 2563 นี้ เพื่อให้การสัญจรไป-มาได้สะดวกยิ่งขึ้น.<br/><br/>------------------------------------<br/><br/>พิสิษฐ์ สิริวิริยะธนา  ผู้สื่อข่าวเว็บไซด์เดลินิวส์ จ.ศรีสะเกษ</p>
    </article>
  </body>
</html>