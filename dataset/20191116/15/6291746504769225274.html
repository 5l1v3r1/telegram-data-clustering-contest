<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/16/commissari-ilva-denuncia-arcelormittal/"/>
    <meta property="og:site_name" content="Il Post"/>
    <meta property="article:published_time" content="2019-11-16T15:42:04+00:00"/>
    <meta property="og:title" content="I commissari straordinari dell’ILVA hanno denunciato ArcelorMittal"/>
    <meta property="og:description" content="Stamattina i commissari straordinari di ILVA, l'azienda che era proprietaria della nota acciaieria di Taranto, hanno denunciato la multinazionale ArcelorMittal per “fatti e comportamenti lesivi dell’economia nazionale” in relazione alla recente decisione della multinazionale di sciogliere il contratto con cui aveva"/>
  </head>
  <body>
    <article>
      <h1>I commissari straordinari dell’ILVA hanno denunciato ArcelorMittal</h1>
      <address>
        <time datetime="2019-11-16T15:42:04+00:00">16 Nov 2019, 15:42</time>
      </address>
      <p>Stamattina i commissari straordinari di ILVA, l’azienda che era proprietaria della nota acciaieria di Taranto, hanno denunciato la multinazionale ArcelorMittal per “fatti e comportamenti lesivi dell’economia nazionale” in relazione alla recente <a href="https://www.ilpost.it/2019/11/15/arcelormittal-altoforni-ilva/">decisione della multinazionale</a> di sciogliere il contratto con cui aveva preso in gestione l’acciaieria, circa un anno fa.</p>
      <p>I commissari, in sostanza, hanno chiesto alla procura di Taranto di capire se ArcelorMittal abbia compiuto uno o più reati in relazione all’affitto e alla gestione dell’acciaieria. Il reato ipotizzato nella denuncia è quello di Distruzione di materie prime o di prodotti agricoli o industriali ovvero di mezzi di produzione, previsto dall’<a href="https://www.brocardi.it/codice-penale/libro-secondo/titolo-viii/capo-i/art499.html">articolo 499</a> del codice penale. Prevede dai 3 ai 12 anni di carcere per «chiunque, distruggendo materie prime o prodotti agricoli o industriali, ovvero mezzi di produzione, cagiona un grave nocumento alla produzione nazionale». In sostanza, i commissari accusano ArcelorMittal di avere causato un danno all’economia italiana tirandosi indietro dalla gestione dello stabilimento.</p>
      <p>In seguito alla denuncia dei commissari la procura di Taranto ha aperto un’inchiesta sulla vicenda, ancora a carico di ignoti. Da giorni l’acciaieria ex ILVA è al centro di <a href="https://www.ilpost.it/2019/11/15/arcelormittal-altoforni-ilva/">una delicata controversia</a> fra ArcelorMittal e il governo, di cui al momento non si intravede una soluzione.</p>
      <p> </p>
    </article>
  </body>
</html>