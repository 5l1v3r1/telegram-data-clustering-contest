<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/16/bahmatyuk-zayavyv-shho-bogdan-nikogo-ne-pidpuskaye-do-zelenskogo-ta-obizvav-jogo-hamom/"/>
    <meta property="og:site_name" content="Рубрика"/>
    <meta property="article:published_time" content="2019-11-16T15:12:08+00:00"/>
    <meta property="og:title" content="Бахматюк заявив, що Богдан нікого не підпускає до Зеленського, та обізвав його хамом"/>
    <meta property="og:description" content="Власник агрохолдингів “Укрлендфармінг” і “Авангард” Олег Бахматюк заявив, що глава Офісу президента Андрій Богдан нікого не підпускає до глави України Володимира Зеленського та поводиться по-хамськи. Досвідом особистого спілкування з чиновником він поділився в інтерв’ю “Стране”. Бахматюк провів зустріч із Зеленським і був вражений ставленням його “правої руки”. “Я показав модель, як ми можемо завести в […]"/>
  </head>
  <body>
    <article>
      <h1>Бахматюк заявив, що Богдан нікого не підпускає до Зеленського, та обізвав його хамом</h1>
      <address><time datetime="2019-11-16T15:12:08+00:00">16 Nov 2019, 15:12</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/Bahmatyuk-860x580-c-1.jpg"/>
      </figure>
      <p>Фото Хвиля<br/><b><b>Власник агрохолдингів “Укрлендфармінг” і “Авангард” Олег Бахматюк заявив, що глава Офісу президента Андрій Богдан нікого не підпускає до глави України Володимира Зеленського та поводиться по-хамськи.</b></b></p>
      <p>Досвідом особистого спілкування з чиновником він поділився в інтерв’ю <a href="https://strana.ua/articles/interview/233763-oleh-bakhmatjuk-intervju-o-dele-vab-banka-i-rynke-zemli.html?fbclid=IwAR0u9du9pfx-LD-WRklPOmnwXT_1NZU_gPDCXQ9U-LzHUMqM995KwRW779Q">“Стране”.</a></p>
      <p>Бахматюк провів зустріч із Зеленським і був вражений ставленням його “правої руки”.</p>
      <p>“Я показав модель, як ми можемо завести в Україну мільярд доларів із Китаю під поставки зернових. Моя пропозиція була такого характеру: “Шановні, дивіться. Я попрацюю на державу. Інвестую в свою компанію, зокрема для вирішення проблемних питань із боргів перед державою”. На тій зустрічі я чітко побачив, що Богдану не сподобався той факт, що президент почав мене слухати”, – розповів бізнесмен.</p>
      <figure>
        <img src="https://rubryka.com/wp-content/uploads/2019/08/Zelenskyj-Bogdan.jpg"/>
      </figure>
      <p>На його думку, Богдан охороняє особистий простір Зеленського і хоче мати вирішальний голос з економічних питань.</p>
      <p>“Як можна хамство описати? Це було відчутно за його словами, після того, як він перебивав, відволікав від основних речей. Я намагався вести діалог, але не отримав відповідної реакції. Це був початок нелюбові Богдана до мене”, – згадав Бахматюк.</p>
      <p>Він запевнив, що будучи знайомим із багатьма президентами і прем’єр-міністрами, ніколи не зустрічав такої людини, як Богдан. “Він не підпускає нікого альтернативного до президента. Це просто хамство”, – додав Бахматюк.</p>
      <p>Бізнесмен зазначив, що глава ОП називав все його слова брехнею і дискусія між ними велася в нетрадиційній для такого рівня формі.</p>
      <p>При цьому Бахматюк звернув увагу, що на початку президенту подобалася його ідея щодо залучення інвестицій, однак Богдан налаштував його на протилежне.</p>
      <figure>
        <img src="https://rubryka.com/wp-content/uploads/2019/06/zelenskyy-bogdan.jpg"/>
      </figure>
      <p>Незабаром відбулася ще одна зустріч бізнесмена з главою ОП. За словами Бахматюка, він відразу побачив, що його співрозмовник не налаштований на діалог.</p>
      <p>“В українській владі є проблема соціальних ліфтів. Коли людину заносить на Олімп – це величезне випробування, більше, ніж гроші. Це наркотик і люди, що йдуть по соціальних сходах, розуміють, що є межі, які переступати не можна, є відповідальність. У всього є наслідки”, – пояснив поведінку Богдана бізнесмен.</p>
      <p>“Він тоді видав спіч, який абсолютно не давав жодної можливості для діалогу. Я зрозумів, що мені там нічого робити. Богдан сконструював модель, зокрема із сигналом Ситнику і Рябошапці. Крім усмішок Богдана мені цікава і суть питання, щоб суспільство знало не тільки манеру спілкування глави ОП, а й його вплив на правоохоронні органи і на ухвалення незаконних рішень”, – резюмував Бахматюк.</p>
    </article>
  </body>
</html>