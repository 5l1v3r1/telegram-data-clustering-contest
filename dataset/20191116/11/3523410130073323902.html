<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640251/%D8%A2%D9%85%D8%B1%DB%8C%DA%A9%D8%A7-%D9%85%D8%AC%D9%88%D8%B2-%D9%85%D8%B1%D8%A7%D9%88%D8%AF%D9%87-%D8%A8%D8%A7-%D9%87%D9%88%D8%A7%D9%88%DB%8C-%D8%B1%D8%A7-%D8%AA%D9%85%D8%AF%DB%8C%D8%AF-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T11:19:00+00:00"/>
    <meta property="og:title" content="آمریکا مجوز مراوده با هواوی را تمدید می‌کند"/>
    <meta property="og:description" content="دولت آمریکا قصد دارد مجوز مراوده شرکت‌های آمریکایی با شرکت فن‌آوری هواوی چینی را به مدت دو هفته تمدید کند."/>
  </head>
  <body>
    <article>
      <h1>
        <a href="https://www.bultannews.com/fa/news/640251/%D8%A2%D9%85%D8%B1%DB%8C%DA%A9%D8%A7-%D9%85%D8%AC%D9%88%D8%B2-%D9%85%D8%B1%D8%A7%D9%88%D8%AF%D9%87-%D8%A8%D8%A7-%D9%87%D9%88%D8%A7%D9%88%DB%8C-%D8%B1%D8%A7-%D8%AA%D9%85%D8%AF%DB%8C%D8%AF-%D9%85%DB%8C%E2%80%8C%DA%A9%D9%86%D8%AF">آمریکا مجوز مراوده با هواوی را تمدید می‌کند</a>
      </h1>
      <h2>دولت آمریکا قصد دارد مجوز مراوده شرکت‌های آمریکایی با شرکت فن‌آوری هواوی چینی را به مدت دو هفته تمدید کند.</h2>
      <address><time datetime="2019-11-16T11:19:00+00:00">16 Nov 2019, 11:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رویترز در گزارشی نوشت: دو منبع مطلع اعلام کردند دولت دونالد ترامپ، رئیس جمهور آمریکا، قرار است مجوزی را به مدت دو هفته تمدید کند که به شرکت‌های آمریکایی اجازه می‌دهد همچنان به مراودات با شرکت فن‌آوری هواوی چین ادامه دهند.</p>
      <p>یک منبع که در جریان این موضوع قرار داشت، گفت تمدید دو هفته‌ای این مجوز بسیار کوتاه‌تر از تمدید ۹۰ روزه است و یک تمدید طولانی‌تر در دست بررسی است، اما به سبب موانع قانونی هنوز نهایی نشده است.</p>
      <p>وزارت امور خارجه آمریکا پس از قرار دادن نام شرکت هواوی -با اشاره به نگرانی‌های مرتبط با امنیت ملی- در فهرست تحریم‌های آمریکا در ماه مه، به این شرکت اجازه داد برخی از اقلام ساخت آمریکا را به روشی خریداری کند که هدف آن به حداقل رساندن اختلالات مرتبط با فعالیت‌های مشتریانش است که شمار زیادی از آن‌ها هدایت شبکه‌ها در مناطق حومه در آمریکا را بر عهده دارند.</p>
      <p>منابع مذکور -که خواستند نامشان فاش نشود زیرا این خبر هنوز اعلان عمومی نشده است- اعلام کردند خبر تمدید این مجوز روز دوشنبه اعلام خواهد شد، زمانی که دوره تمدید قبلی منقضی می‌شود.</p>
      <p>سخنگوی شرکت هواوی که بزرگترین تولید کننده تجهیزات شبکه مخابراتی در جهان است، اعلام کرد این شرکت در ارتباط با شایعات و گمانه‌زنی‌ها اظهار نظر نمی‌کند. وزارت بازرگانی آمریکا از اظهار نظر در این باره خودداری کرد.</p>
      <p>ویلبر راس، وزیر بازرگانی آمریکا، روز جمعه در گفتگو با شبکه تلویزیونی فاکس نیوز اعلام کرد برخی از شبکه‌های فعال در مناطق حومه‌ای به مجوز‌های موقت نیاز دارند و برای فعال ماندن شبکه‌های تری جی ۳G و فور جی ۴G خود به هواوی متکی هستند.</p>
      <p>او گفت: «مشکلات زیادی در ارتباط با شبکه‌های ارائه کننده خدمات تلفنی در مناطق روستایی وجود دارد و ما نمی‌خواهیم سبب قطع کامل این شبکه‌ها شویم. بنابراین، یکی از اهداف اصلی در ارتباط با صدور مجوز موقت این است که به این شرکت‌های محلی اجازه فعالیت داده شود.»</p>
      <p>این اتفاق در بحبوحه گفت‌وگو‌ها بین آمریکا و چین با هدف دست یابی به یک توافق نامه اولیه برای حل و فصل یک جنگ تجاری که بیش از یک سال به طول انجامیده است، رخ می‌دهد.</p>
      <p>دولت آمریکا با اعلام خبر اعمال تحریم علیه شرکت هواوی اعلام کرد: «مبنایی منطقی و قابل توجه برای رسیدن به این نتیجه دارد که هواوی در فعالیت‌هایی مشارکت دارد که مغایر با امنیت ملی آمریکا یا منافع سیاست خارجی آن هستند.»</p>
      <p>مقامات هواوی بار‌ها این اتهامات را رد کردند.</p>
      <p>ویلیام بار دادستان آمریکا روز پنجشنبه اعلام کرد شرکت هواوی و زد تی ایی ZTE «قابل اعتماد نیستند.» او همچنین از پیشنهاد ممنوع کردن شرکت‌های ارائه‌کننده خدمات مخابراتی در بخش‌های روستایی در آمریکا در استفاده از وجوه دولتی هشت و نیم میلیارد دلاری برای خرید تجهیزات یا خدمات از این شرکت‌ها حمایت کرد.</p>
      <p>در ماه مه، ترامپ یک دستور اجرایی را امضا کرد که بر اساس آن وضعیت اضطراری اعلام شد و شرکت‌های آمریکایی از استفاده از تجهیزات مخابراتی تولید شرکت‌هایی منع شده‌اند که یک خطر در زمینه امنیت ملی محسوب می‌شوند. وزارت بازرگانی آمریکا قرار بود طرحی را در این زمینه تا اواسط ماه اکتبر اجرایی کند، اما هنوز این اتفاق رخ نداده است.</p>
      <p>وزارت بازرگانی آمریکا در پی دریافت بیش از ۲۰۰ مورد درخواست، همچنین در حال بررسی این موضوع است که آیا مجوز‌هایی انفرادی برای شرکت‌های آمریکایی به منظور فروش قطعات به هواوی صادر کند یا خیر.</p>
    </article>
  </body>
</html>