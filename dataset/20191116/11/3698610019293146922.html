<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/neobhidno-pokarati-vlasnikiv-zbankrutilih-bankiv-oglyadachka-329858_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T11:40:00+00:00"/>
    <meta property="og:title" content="Необхідно покарати власників збанкрутілих банків — оглядачка"/>
    <meta property="og:description" content="Для продовження співпраці України з МВФ ключовими будуть не тільки гарантії неповернення Приватбанку, але й покарання колишніх власників всіх великих збанкрутілих банків."/>
  </head>
  <body>
    <article>
      <h1>Необхідно покарати власників збанкрутілих банків — оглядачка</h1>
      <h2>Для продовження співпраці України з МВФ ключовими будуть не тільки гарантії неповернення Приватбанку, але й покарання колишніх власників всіх великих збанкрутілих банків.</h2>
      <address>
        <time datetime="2019-11-16T11:40:00+00:00">16 Nov 2019, 11:40</time>
      </address>
      <p>Причому міжнародні партнери не прагнуть посадок екс-власників, вони чекають фінансових компенсацій, що хоча б частково покриють витрати держави і продемонструють банківському сектору, що тепер працювати за старими бізнес-моделям — собі дорожче. Але місія МВФ навряд чи зрадіє досягнутому в цьому питанні "прогресу".</p>
      <p>Про це у своїй статті для <a href="https://dt.ua/">DT.UA</a> пише Юлія Самаєва. За її словами, на цьому тижні НАБУ вручило підозри в змові при отриманні стабілізаційного кредиту (рефінансу) НБУ колишньому власнику банків "Фінансова ініціатива" та VAB Олегу Бахматюку, колишнім топ-менеджерам VAB екс-чиновникам НБУ.</p>
      <p>"Бахматюк давно за кордоном. Як і колишні голова правління VAB Денис Мальцев і екс-глава наглядової ради банку Наталія Василюк. Підозри вони отримають поштою, якщо ризикнуть повернутися. Зате на лаву підсудних сіли фігуранти подрібніше і працівники НБУ на чолі з колишнім заступником Гонтарєвої і екс-співробітником МВФ Олександром Писаруком. Оскільки рішення НБУ про видачу стабкредиту — колегіальне, в НАБУ не виключають, що до відповідальності будуть притягнуті й інші члени правління НБУ, серед яких нинішній глава фінрегулятора Яків Смолій, нинішній заступник голови НБУ Олег Чурий і нинішній заступник виконавчого директора від України в МВФ Владислав Рашкован. Мабуть, не так наші міжнародні партнери уявляли собі притягнення до відповідальності екс-власників банків-банкрутів", — зазначає оглядач.</p>
      <p>До рішення НБУ, за її словами, дійсно є питання, до 2014-го у "VAB Банку" були настільки серйозні проблеми, що в уряді серйозно обговорювали перспективи його націоналізації. Але замість націоналізації за перше півріччя 2014-го, ще при щедрому Кубіві, банки Бахматюка отримали найбільші обсяги рефинансу: "Фінансова ініціатива" — 6,6 млрд грн, VAB — 3,9 млрд.</p>
      <p>Автор зауважує, щодо Бахматюка, як і до НБУ, є питання. По-перше, складно довести змову Писарука з Бахматюком на підставі листа Писарука Шульзі. Як і одноосібну відповідальність Писарука за прийняття колегіального рішення правлінням НБУ. По-друге, якщо буде доведена колегіальна відповідальність, підозри у слідства повинні викликати і інші рішення правління про видачу рефінансу іншим банкам, адже непогашеного рефінансу у НБУ на 45 млрд грн, поруч з яким 1,2 млрд Бахматюка бліднуть.</p>
      <p>"Що, у свою чергу, може поставити під питання подальшу спроможність регулятора як кредитора останньої інстанції, — у НБУ будуть просто боятися "рятувати" банки, навіть якщо вони системні, а VAB саме таким і був у 2014 р. В-третіх, ініційований процес, і тут ми змушені погодитися з Бахматюком, істотно ускладнює можливість повернення державі коштів, витрачених на виплати вкладникам банків", — підкреслює автор.</p>
      <p>Детальніше про банківські проблеми читайте у матеріалі Юлії Самаєвої "<a href="https://dt.ua/internal/velika-gra-i-malenka-pomsta-329856_.html"><b>Велика гра і маленька помста</b></a>" у тижневику "Дзеркало тижня. Україна".</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>