<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/bil-geyts-otnovo-nomer-edno-406876.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T11:53:05+00:00"/>
    <meta property="og:title" content="Бил Гейтс отново номер едно"/>
    <meta property="og:description" content="Джеф Безос от „Амазон“ и императорът на стайлинга Бернар Арно са втори и трети"/>
  </head>
  <body>
    <article>
      <h1>Бил Гейтс отново номер едно</h1>
      <address><time datetime="2019-11-16T11:53:05+00:00">16 Nov 2019, 11:53</time> by <a rel="author">Агенция Стандарт</a></address>
      <p>Бил Гейтс отново стана най-богатият човек на планетата, съобщиха от „Bloomberg“. След като прекара две години на второто място, съоснователят на „Майкрoсофт“ успя да детронира основателя на „Амазон“ Джеф Безос. За успеха си Гейтс може да благодари отчасти на Пентагона. На 25 октомври военното министерство подписа договор с компанията на филантропа, вместо с „Амазон“, за облачни услуги на стойност 10 милиарда долара. Така акциите на „Майкрософт“ скочиха с 4%, а тези на конкурента му спаднаха с 2%. Вследствие на това състоянието на Гейтс се покачи до 110 милиарда, а Безос остана със 108 милиарда. В тройката на лидерите влиза и президента на „Louis Vuitton &amp; Moët Hennessy“ Бернар Арно, чиито активи се оценяват на 103 милиарда долара.</p>
      <p>От началото на годината акциите на „Майкрософт“ отбелязват ръст от 48%, което увеличава с 1% дела на Гейтс в компанията. Останалата част от неговото състояние идва от продажба на акции и инвестиции, направени през годините. Този един процент обаче се равнява на 7,3 милиарда, твърдят от „Business Insider“. Джобът на Джеф олекна и след развода му с Макензи Безос, която се уреди след раздялата с една четвърт от акциите на „Амазон“. Според „Bloomberg“ състоянието на Гейтс можеше да е и по-голямо, но от 1994-а насам той е дарил над 35 милиарда за благотворителност чрез фондацията си „Bill &amp; Melinda Gates Foundation“.</p>
    </article>
  </body>
</html>