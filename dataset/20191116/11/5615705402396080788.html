<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204542-prokuratura-ssha-vzyalas-za-dzhuliani-pereviryae-chi-ne-otrimuvav-vin-vigodu-vid-gazovogo-biznesu-v-uk"/>
    <meta property="og:site_name" content="Mind UA"/>
    <meta property="article:published_time" content="2019-11-16T11:20:00+00:00"/>
    <meta property="og:title" content="Прокуратура США взялась за Джуліані: перевіряє, чи не отримував він вигоду від газового бізнесу в Україні"/>
    <meta property="og:description" content="Прокурори вивчають можливість фінансових порушень з боку Джуліані та обґрунтованість відсутності його реєстрації як іноземного агента"/>
  </head>
  <body>
    <article>
      <h1>Прокуратура США взялась за Джуліані: перевіряє, чи не отримував він вигоду від газового бізнесу в Україні</h1>
      <h2>Прокурори вивчають можливість фінансових порушень з боку Джуліані та обґрунтованість відсутності його реєстрації як іноземного агента</h2>
      <address>
        <time datetime="2019-11-16T11:20:00+00:00">16 Nov 2019, 11:20</time>
      </address>
      <p>Федеральна прокуратура почала розслідування відносно Руді Джуліані, особистого адвоката президента США Дональда Трампа. Про це повідомляє <a href="https://ukrainian.voanews.com/a/giuliani-us-investigation/5168038.html?fbclid=IwAR3FS9bC_sTzMye5l07AhzJLn2j8ZBpusNiYXxfahb8TiQxMnyUvdBNzDbY">Радіо Свобода</a> із посиланням на американські ЗМІ.</p>
      <p>Прокурори вивчають можливість фінансових порушень з боку Джуліані та обґрунтованість відсутності його реєстрації як іноземного агента. Зазначається,що слідчі перевіряють, чи отримував Джуліані вигоду від газового бізнесу в Україні, який підтримували його клієнти.</p>
      <p>Новини про розслідування щодо Джуліані потішили його критиків.</p>
      <p>«Не турбуйся, Руді Джуліані! Я переконана, що для тебе все закінчиться не так, як для Роджера Стоуна, Пола Манафорта, Майкла Коена, Майка Флінна та Ріка Гейтса», – пише Мішель Гольдберг, як веде колонку у популярному виданні The New York Times, перераховуючи близьких до Трампа осіб, яких визнали винними за різними звинуваченнями.</p>
      <figure>
        <iframe data-src="https://twitter.com/michelleinbklyn/status/1195384803119554560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Натомість Шон Дейвіс, співзасновник консервативного видання Federalist критикує розслідування щодо Джуліані.</p>
      <p>«Син колишнього віце-президента США та його друзі заробили мільйони у корумпованій українській енергетичній компанії, коли його батько, віце-президент США, намагався звільнити прокурора, який намагався розслідувати цю компанію, але тепер розслідують Руді Джуліані? Посміховисько», – пише у Twitter Дейвіс.</p>
      <figure>
        <iframe data-src="https://twitter.com/seanmdav/status/1195399195160719360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Джуліані, колишній мер Нью-Йорка, став ключовою постаттю у розслідуванні щодо початку процедури імпічменту президента США. Законодавці також вивчають, яку роль Джуліані зіграв у тиску на президента Володимира Зеленського задля розслідування діяльності політичних конкурентів Трампа.</p>
      <p>Мімі Рока, колишній федеральний прокурор в Південному окрузі Нью-Йорка, розповіла, що «не здивується», якщо адвокату Трампа – Джуліані буде пред'явлено звинувачення внаслідок федерального розслідування.</p>
      <p>Нагадаємо: Колишній посол США в Україні Марі Йованович дала свідчення перед Комітетом з розвідки палати представників Конгресу США і розповіла, що<a href="https://mind.ua/news/20204097-eks-posol-ssha-mari-jovanovich-dzhuliani-vtruchavsya-u-spravi-ukrayini"> Джуліані був зацікавлений</a> в розслідуванні проти Хантера Байдена і Burisma, щоб знайти інформацію, яка може вплинути на президентську гонку в 2020 році. </p>
      <p>Як повідомлялось,на початку цього місяця Державний департамент США погодився<a href="https://mind.ua/news/20203959-derzhdep-ssha-oprilyudnit-listuvannya-dzhuliani-shcho-stosuetsya-ukrayini"> оприлюднити архів документів</a>, що стосується кореспонденції адвоката американського президента Дональда Трампа Руді Джуліані у пов’язаних з Україною питаннях. Позивачів, в першу чергу, цікавлять записи, що стосуються контактів між Джуліані, його колегами Вікторією Тонсінг, Джозефом ді Дженова і держсекретарем Майклом Помпео.</p>
      <related>
        <h4>Також читайте</h4>
        <a href="https://mind.ua/news/20204545-blumberg-vitratit-100-mln-na-antireklamu-trampa-pered-viborami"/>
        <a href="https://mind.ua/news/20204541-sud-vidpraviv-pid-domashnij-aresht-kerivnika-odnogo-z-golovnih-departamentiv-opu"/>
        <a href="https://mind.ua/news/20204540-sud-v-ispaniyi-zakriv-spravu-proti-firtasha"/>
      </related>
    </article>
  </body>
</html>