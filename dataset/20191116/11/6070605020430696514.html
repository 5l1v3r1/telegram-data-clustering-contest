<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Manel-descarten-declarar-Poli-Polonia_0_2345165641.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T11:06:24+00:00"/>
    <meta property="og:title" content="Els Manel descarten haver d'anar a declarar per l'esquetx de 'Poli band' a 'Polònia'"/>
    <meta property="og:description" content="Guillem Gisbert qualifica la denúncia de &quot;ridícul espantós&quot;"/>
  </head>
  <body>
    <article>
      <h1>Els Manel descarten haver d'anar a declarar per l'esquetx de 'Poli band' a 'Polònia'</h1>
      <h2>Guillem Gisbert qualifica la denúncia de "ridícul espantós"</h2>
      <address>
        <time datetime="2019-11-16T11:06:24+00:00">16 Nov 2019, 11:06</time>
      </address>
      <p>El grup Manel descarta haver d'anar a declarar per la versió que <i>Polònia</i> va fer de la cançó <i>Boy band</i>, que la Fiscalia investiga per una denúncia de Central Sindical independent i de Funcionaris (CSIF). El cantant del quartet barceloní, que aquest dissabte presenta oficialment el nou disc al Cruïlla de Tardor al Poble Espanyol, ha assegurat en una entrevista al programa <i>El suplement</i> de Catalunya Ràdio que és una paròdia que "no ha de ser acusada de res". "Feia gràcia veure com es feia la bombolla grossa per una cosa tan absurda", afirma. Per això, Gisbert augura que no "se'n tornarà a parlar mai més" perquè el "ridícul va ser tan espantós" que creu que "ho deixaran córrer".</p>
      <p>A l'esquetx del programa de TV3 hi surt un grup que simula ser Manel interpretant una cançó i un ball sota el títol <i>Poli band</i>. Segons CSIF, comparen la policia amb una "banda d'analfabets i assetjadors morals agressius i violents que causen lesions a la ciutadania indiscriminadament".</p>
      <p>Gisbert ha reconegut que durant aquell dia s'ho va "passar bé" veient l'evolució del cas, i creu que queda "molt clar" que hi ha hagut un error, malgrat els "arguments retorçats" que utilitzen. Assegura que igualment se'ls cridava perquè "no s'havien queixat" i per no admetre l'equivocació. Malgrat tot, ha qualificat de "terrible" l'existència de l'acusació per un gag que entén que no ha de ser acusat de res.</p>
      <p>Fonts de la Fiscalia van explicar llavors a l'ACN que la literalitat de la denúncia presentada per CSIF parla del grup musical Manel, però que això no implica que se'ls investigui, perquè el que s'examinarà ara són uns fets que poden ser delicte. Si això es confirmés, es prendria la decisió sobre qui seria l'autor del delicte. Des del sindicat, però, han aclarit que la denúncia no és contra els Manel, encara que en el seu redactat es pugui entendre que sí, sinó contra les persones que van interpretar la cançó simulant ser el grup musical.</p>
    </article>
  </body>
</html>