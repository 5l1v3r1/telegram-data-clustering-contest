<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-virat-kohli-creates-history-breaks-ms-dhoni-record-at-indore-test-2852253.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T11:08:20+00:00"/>
    <meta property="og:title" content="INDvsBAN: विराट कोहली ने तोड़ा धौनी का रिकॉर्ड, इस मामले में छोड़ा पीछे"/>
    <meta property="og:description" content="India vs Bangladesh: भारत ने शानदार प्रदर्शन करते हुए इंदौर के होल्कर स्टेडियम में खेले गए दो मैचों की टेस्ट सीरीज के पहले मैच में बांग्लादेश को एक पारी और 130 रनों से करारी शिकस्त दी। इस जीत के साथ..."/>
  </head>
  <body>
    <article>
      <h1>INDvsBAN: विराट कोहली ने तोड़ा धौनी का रिकॉर्ड, इस मामले में छोड़ा पीछे</h1>
      <address><time datetime="2019-11-16T11:08:20+00:00">16 Nov 2019, 11:08</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh: </b>भारत ने शानदार प्रदर्शन करते हुए इंदौर के होल्कर स्टेडियम में खेले गए दो मैचों की टेस्ट सीरीज के पहले मैच में बांग्लादेश को एक पारी और 130 रनों से करारी शिकस्त दी। इस जीत के साथ ही मेजबान टीम ने सीरीज में 1-0 की अजेय बढ़त बना ली है।  सीरीज का दूसरा मैच 22 नवंबर से कोलकाता के ईडन गार्डन्स स्टेडियम में शुरू होगा, जो दोनों टीमों का पहला दिन-रात का टेस्ट मैच होगा। विराट कोहली ने इस जीत के साथ महेंद्र सिंह धौनी का सर्वाधिक नौ मैच पारी के अंतर से जीतने का रिकॉर्ड तोड़ दिया।</p>
      <p>भारत की बांग्लादेश पर यह 10 मैचों में आठवीं जीत है। विराट कोहली की अगुवाई में भारत ने 10वीं बार पारी के अंतर से जीत दर्ज की, जो भारतीय रिकॉर्ड है। धौनी के बाद मोहम्मद अजहरुद्दीन ने 8 मैच और सौरव गांगुली ने 7 मैच पारी के अंतर से जीते थे। </p>
      <p>
        <a href="https://www.livehindustan.com/cricket/story-mayank-agarwal-and-bowlers-shines-india-win-first-test-against-bangladesh-by-an-innings-130-runs-full-match-report-2852201.html">
          <b>INDvsBAN: मयंक और गेंदबाजों के दम पर भारत ने जीता इंदौर टेस्ट, सीरीज में 1-0 की बढ़त</b>
        </a>
      </p>
      <p>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">
          <b>ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</b>
        </a>
      </p>
      <p>
        <b>सबसे ज्यादा बार पारी से जीत हासिल करने वाले भारतीय कप्तान</b>
      </p>
      <p>10- विराट कोहली<br/>9- महेंद्र सिंह धौनी<br/>8- मोहम्मद अजहरुद्दीन<br/>7- सौरव गांगुली</p>
      <p>हालांकि, इस लिस्ट में विराट कोहली का नंबर 7वां हैं। विश्व क्रिकेट में इस लिस्ट में दक्षिण अफ्रीका के पूर्व कप्तान ग्रीम स्मिथ 22 जीतों के साथ टॉप पर मौजूद हैं। </p>
      <p><b>भारत की लगातार छठी जीत</b><br/>भारत की यह लगातार छठी जीत है। इससे पहले भारत ने 2013 में धौनी की कप्तानी में लगातार छह टेस्ट जीते थे, जिसमें से चार ऑस्ट्रेलिया और दो वेस्टइंडीज के खिलाफ थे। दूसरी ओर बंगलादेश का विदेशी जमीन पर खराब प्रदर्शन जारी है और विदेशी जमीन पर पिछले छह टेस्टों में यह उसकी पारी से पांचवीं हार है।</p>
      <figure>
        <iframe data-src="https://twitter.com/BCCI/status/1195648041203535872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>लगातार तीसरे टेस्ट में पारी से की जीत हासिल</b><br/>यह लगातार तीसरा टेस्ट है, जब भारत ने पारी से जीत हासिल की। भारत ने इससे पहले दक्षिण अफ्रीका को रांची में पारी और 202 रन से और इसी टीम को पुणे में पारी और 137 रन से हराया था। इससे पहले भारत ने 1993-94 के सत्र में श्रीलंका के खिलाफ लगातार तीन मैच पारी के अंतर से जीते थे। इससे पूर्व भारत ने 1992-93 में इंग्लैंड को दो बार पारी से और जिम्बाब्वे को पारी से हराकर लगातार तीन मैच पारी के अंतर से जीते थे।</p>
    </article>
  </body>
</html>