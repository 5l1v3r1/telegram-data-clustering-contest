<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547535.html/%D9%85%D8%AD%D8%B5%D9%88%D9%84-%D8%B3%D9%87-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D8%B3%D8%A7%D9%84-%DA%AF%D8%B0%D8%B4%D8%AA%D9%87--%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86-%D9%82%DB%8C%D9%85%D8%AA-%D9%85%DB%8C-%D8%AE%D9%88%D8%B1%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T11:20:00+00:00"/>
    <meta property="og:title" content="محصول سه هزار تومانی سال گذشته، هزار تومان قیمت می‌خورد!"/>
    <meta property="og:description" content="نماینده مردم سمیرم در مجلس شورای اسلامی گفت: در سال گذشته بین سه نا سه هزار 500 هزار تومان از باغدار خریداری می‌کردند اما آلان حتی سیب مرغوب را گاهی هزار تومان هم نخریدند."/>
  </head>
  <body>
    <article>
      <h1>محصول سه هزار تومانی سال گذشته، هزار تومان قیمت می‌خورد!</h1>
      <address>
        <time datetime="2019-11-16T11:20:00+00:00">16 Nov 2019, 11:20</time>
      </address>
      <p>نماینده مردم سمیرم در مجلس شورای اسلامی گفت: در سال گذشته بین سه نا سه هزار 500 هزار تومان از باغدار خریداری می‌کردند اما آلان حتی سیب مرغوب را گاهی هزار تومان هم نخریدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اصغر سلیمی در گفت‌وگو با خبرنگار <a href="https://sahebnews.ir/">صاحب نیوز</a> اظهار کرد: محصولات کشاورزی و خصوصاً سیب درختی سمیرم از لحاظ شکل، رنگ و طعم شهره جهانی و منطقه‌ای دارد و به دلیل این‌که سمیرم در کنار قلل مرتفع دنا واقع شده و کوهستانی است سیب آن شیرین و بی‌نظیر بوده و اگر برند سازی شود قابلیت این‌که از نظر مزه رقیبی نداشته باشد را دارد.</p>
      <p>نماینده مردم سمیرم در مجلس شورای اسلامی تصریح کرد: محصولات سمیرم مثل سیب درختی، گوجه‌فرنگی، هندوانه، سیب‌زمینی و حبوبات به دلیل بارندگی‌های انجام شده امسال خوب بود، ولی متأسفانه در ایران برند سازی، بسته‌بندی و صادرات به خوبی انجام نمی‌شود و بازاریابی کمتر است به همین دلیل محصول عمده سمیرم که همان سیب درختی است دچار مشکل شده است.   وی افزود: در ١۶ استان کشور سیب درختی تولید می‌کنند، اما ما امسال بیش از چهار میلیون تن تولید داشته‌ایم که به خاطر تحریم‌ها برای صادر کردن آن با مشکل مواجه هستیم.   سلیمی در ادامه خاطرنشان کرد: سردخانه‌ها حجم محدودی دارند و نمی‌توان همه آن‌ها را انبار کرد؛ سرمایه‌گذار نیز در حوزه سیب درختی به اندازه توان خود می‌تواند سیب‌ها را خریداری کند همه این دلایل باعث شد که سیب‌ها دیر برداشت شوند و به خاطر وزش باد و هوای نامساعد خیلی از آن‌ها پای درخت‌ها ریخته شوند.   اصغر سلیمی عنوان کرد: سیب‌های درجه یک به دلیل سنگین بودن زودتر پایین افتاده و درجه چهار و صنعتی محسوب شده و برای کارخانه‌ها استفاده می‌شوند و خیلی از آن‌ها هم با قیمت کم فروخته شد.   وی ادامه داد: هزینه تولید برای یک کیلوگرم سیب بین یک هزار و 500 تا یک هزار و 600 تومان است؛ هزینه سبد، کارگر، حمل‌ونقل، کود و سم چندین برابر شده ولی قیمت سیب نسبت به سال گذشته از نصف هم کمتر است.   نماینده مردم سمیرم در مجلس شورای اسلامی گفت: در سال گذشته بین سه نا سه هزار و 500 هزار تومان از باغدار خریداری می‌کردند، اما الآن حتی سیب مرغوب را گاهی هزار تومان هم نخریدند.   سلیمی در ادامه افزود: امسال محصول سیب درختی بیش‌ از حد انتظار بود؛ مصرف داخلی ما نزدیک به دو میلیون تن است این دو میلیون هم باید در بحث صادرات و صنایع تبدیلی باشد که زیر ساختارهای آن آماده نیست و سردخانه‌های کافی وجود ندارد این مشکلات برای کل کشور است و برای شهرستان سمیرم که دارای سیب مرغوب و با کیفیت است دو چندان می شود.   نماینده سمیرم با اشاره به پیگیری‌های انجام شده در این زمینه، اظهار کرد: جلسه‌ای با موضوع صادرات سیب در شهرستان و استان با حضور سرمایه‌گذاران و صادرکنندگان محصولات کشاورزی برگزار شد.   وی خاطرنشان کرد: برای امسال زیاد موفق نبودیم و بیشتر برای سال آینده می‌تواند این تصمیم‌گیری‌ها ثمربخش باشد، در مجلس هم نطق شفاهی و تذکر کتبی در خصوص مشکلات سیب درختی داشتیم، جلسه‌ای نیز مخصوص سیب درختی سمیرم با رئیس کمسیون کشاورزی مجلس و با حضور مدیران کل جهاد کشاورزی و رئیس تعاونی روستایی کشور و برنامه‌وبودجه و صنعت و معدن بررسی شد؛ همچنین با جهانگیری معاون اول رئیس‌جمهور دیدار داشته و نامه‌ای به  او داده و ایشان نامه را به وزیر جهاد کشاورزی، وزیر صنعت و معدن ارجاع دادند.   سلیمی بیان کرد: معاون عمرانی و معاون اقتصادی استاندار اصفهان از نزدیک باغداران دیدار و باغات سیب را مشاهده و از یک واحد کنستانتره سیب درختی بازدید کردند؛ پیگیر هستیم که بتوانیم مشکلات را حل کنیم.   وی افزود: تعاونی کشاورزان موفق خودشان توانسته‌اند مشکلات حاشیه‌ای را حل کنند؛ متأسفانه در شهرستان سمیرم تعاونی جامع و کامل وجود ندارد.   نماینده مردم سمیرم در مجلس شورای اسلامی گفت: کار اساسی که خود کشاورزان باید انجام دهند این است که تعاونی سیب تشکیل دهند و خودشان از زمان کاشت، داشت، برداشت، صادرات و برند سازی بتوانند کار را بر عهده بگیرند و از محصول خود حمایت کنند و سود حاصل از فروش سیب مستقیماً به دست باغداران برسد و واسطه‌ها کمتر بتوانند در این میدان یکه‌تازی کنند، دولت هم کمک کند تا این تعاونی تشکیل شود.   وی در پایان بیان کرد: سال‌های گذشته نیز این توضیحات و درخواست‌ها را به گوش مسئولان رساندیم ولی از زمانی که کشاورزان به ما اطلاع دادهند که محصول سیب دچار مشکل شده، تابه‌حال پیگیر بودیم.   انتهای پیام/</p>
    </article>
  </body>
</html>