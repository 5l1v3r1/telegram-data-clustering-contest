<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-mohammed-shami-is-like-a-leopard-going-for-kill-says-sunil-gavaskar-2852326.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T11:50:25+00:00"/>
    <meta property="og:title" content="सुनील गावस्कर हुए शमी के फैन, बोले- तेंदुए की तरह करते हैं शिकार"/>
    <meta property="og:description" content="India vs Bangladesh 1st Test at Indore: बांग्लादेश के खिलाफ इंदौर में खेले जा रहे पहले टेस्ट में भारत के तेज गेंदबाजों ने तीसरे दिन शानदार गेंदबाजी की। भारत के लिए पहली पारी में तीन विकेट लेने वाले..."/>
  </head>
  <body>
    <article>
      <h1>सुनील गावस्कर हुए शमी के फैन, बोले- तेंदुए की तरह करते हैं शिकार</h1>
      <address><time datetime="2019-11-16T11:50:25+00:00">16 Nov 2019, 11:50</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh 1st Test at Indore: </b>बांग्लादेश के खिलाफ इंदौर में खेले जा रहे पहले टेस्ट में भारत के तेज गेंदबाजों ने तीसरे दिन शानदार गेंदबाजी की। भारत के लिए पहली पारी में तीन विकेट लेने वाले मोहम्मद शमी ने दूसरी पारी में चार विकेट लिए। मोहम्मद शमी की इस धारदार गेंदबाजी के कायल कमेंटेंटर भी हो गए। सुनील गावस्कर ने तो शमी की तुलना तेंदुआ (leopard) से कर डाली। </p>
      <p>मैच के तीसरे दिन लंच तक बांग्लादेश का स्को 4 विकेट पर 60 रन था। मोहम्मद शमी को दूसरी पारी का विशेषज्ञ गेंदबाज माना जाता है। एक बार फिर उन्होंने पहले सेशन में दो विकेट लिए। उमेश यादव और इशांत शर्मा ने क्रमशः कप्तान मोमिनुल हक और मोहम्मद मिथुन को आउट करके बांग्लदेश की मुश्किलें बढ़ा दीं। शमी की क्षमताओं से प्रभावित पूर्व कप्तान सुनील गावस्कर ने उनकी तुलना तेंदुए से की। </p>
      <h3>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-virat-kohli-creates-history-breaks-ms-dhoni-record-at-indore-test-2852253.html">INDvsBAN: विराट कोहली ने तोड़ा धौनी का रिकॉर्ड, इस मामले में छोड़ा पीछे</a>
      </h3>
      <p>कमेंट्री के दौरान गावस्कर ने कहा, ''जब वह दौड़ते हैं तो लगता है लगता है स्पाइडर कैम आ रहा है। यह लगभग ऐसा लगता है कि तेंदुआ अपने शिकार को मारने आ रहा है।'' उन्होंने कहा, ''उनकी सीम पोजिशन और रिस्ट पोजिशन बहुत अच्छी है। वह अंतिम मिनटों में कभी गेंद को अंदर लाते हैं और कभी बाहर निकाल देते हैं। यही गुण है जिसका उन्होंने अभ्यास किया है।''</p>
      <p>पहले टेस्ट की पहली पारी में मोहम्मद शमी ने 3 विकेट लिए और हैट्रिक मिस की। मैच के पहले दिन उन्होंने विपक्षी टीम के सबसे बेहतरीन बल्लेबाज मुशफिकुर रहीम की विकेट भी ली। 29 वर्षीय शमी इस समय शानदार फॉर्म में चल रहे हैं। क्रिकेट के तीनों फॉर्मेट में केवल पैट कमिंस उनसे आगे हैं। उन्होंने 83 विकेट लिए हैं। </p>
      <p>वहीं, गौतम गंभीर ने उन्हें रेड बॉल का सबसे बेहतरीन गेंदबाज बताया था। शमी ने उन्हें सही साबित किया। गंभीर ने कहा, ''उनकी हर गेंद पर कुछ न कुछ होता है। ऐसा लगता है कि वह हर गेंद पर विकेट लेने वाले हैं। भारतीय परिस्थितियों में ऐसे गेंदबाज बहुत ज्यादा नहीं हैं। बेशक आप कह सकते हैं कि बांग्लादेश इस समय बहुत अच्छी टीम नहीं है लेकिन उन्होंने दक्षिण अफ्रीका के खिलाफ भी यही किया था। हम अपने तेज गेंदबाजों को क्रेडिट नहीं देते और विदेशी तेज गेंदबाजों की तारीफ करते रहते हैं, लेकिन मेरे लिए यह शुद्ध तेज गेंदबाजी का प्रदर्शन था।''</p>
    </article>
  </body>
</html>