<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640255/%D8%AA%D8%B1%D8%A7%D9%85%D9%BE-%DA%86%D9%86%D8%AF-%D9%86%D8%B8%D8%A7%D9%85%DB%8C-%D9%85%D8%AA%D9%87%D9%85-%D8%A8%D9%87-%D8%AC%D9%86%D8%A7%DB%8C%D8%AA-%D8%AC%D9%86%DA%AF%DB%8C-%D8%B1%D8%A7-%D8%B9%D9%81%D9%88-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T11:49:00+00:00"/>
    <meta property="og:title" content="ترامپ چند نظامی متهم به جنایت جنگی را عفو کرد!"/>
    <meta property="og:description" content="رئیس‌جمهور آمریکا روز گذشته حکم عفو چند نظامی سابق این کشور که به جنایت جنگی متهم شده بودند را صادر کرد و انتقادات بسیاری را برانگیخت."/>
  </head>
  <body>
    <article>
      <h1>
        <a href="https://www.bultannews.com/fa/news/640255/%D8%AA%D8%B1%D8%A7%D9%85%D9%BE-%DA%86%D9%86%D8%AF-%D9%86%D8%B8%D8%A7%D9%85%DB%8C-%D9%85%D8%AA%D9%87%D9%85-%D8%A8%D9%87-%D8%AC%D9%86%D8%A7%DB%8C%D8%AA-%D8%AC%D9%86%DA%AF%DB%8C-%D8%B1%D8%A7-%D8%B9%D9%81%D9%88-%DA%A9%D8%B1%D8%AF">ترامپ چند نظامی متهم به جنایت جنگی را عفو کرد!</a>
      </h1>
      <h2>رئیس‌جمهور آمریکا روز گذشته حکم عفو چند نظامی سابق این کشور که به جنایت جنگی متهم شده بودند را صادر کرد و انتقادات بسیاری را برانگیخت.</h2>
      <address><time datetime="2019-11-16T11:49:00+00:00">16 Nov 2019, 11:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، دونالد ترامپ، رئیس‌جمهور آمریکا روز جمعه یک نظامی سابق آمریکایی را که به قتل متهم بود و نظامی دیگری که یکی از عناصر طالبان را با سلاح سرد به قتل رسانده بود با وجود انتقادات مقامات نظامی سابق عفو کرد.</p>
      <p>دونالد ترامپ تصمیم گرفت ستوان «کلینت لورانس» را که به دلیل صدور دستور تیراندازی به سوی یک گروه سه نفره غیرنظامیان افغان که دو تن آنان جان باختند در سال ۲۰۱۲ به قتل متهم شده بود، عفو کند. این نظامی سابق تاکنون شش سال از حکم ۱۹ سال حبس خود را سپری کرده است.</p>
      <p>رئیس جمهور آمریکا روز جمعه با انتشار بیانیه‌ای در توجیه تصمیم خود گفت بسیاری از مردم آمریکا خواستار عفو و مهربانی بیشتر در قبال لورانس شدند. ۱۲۴ هزار نفر از جمله شماری از اعضای کنگره آمریکا طوماری برای کاخ سفید امضا کردند.</p>
      <p>دونالد ترامپ همچنین یکی از اعضای نیرو‌های ویژه آمریکا را هم که به قتل یکی از عناصر طالبان متهم بود، عفو کرد.</p>
      <p>رئیس جمهور آمریکا همچنین حکم تنزل درجه «ادوارد گالاگر» سرباز یگان ویژه دریایی آمریکا را لغو کرد. این سرباز متهم است که به یک زندانی جوان داعش در عراق چاقو زده که منجر به مرگ وی شده است و شماری دیگر از غیرنظامیان را نیز کشته است. ادوارد گالاگر در ماه ژوئیه از اکثر اتهامات تبرئه شد، اما به دلیل عکس گرفتن با جسد زندانی جوان به همراه یکی دیگر از نیرو‌های یگان ویژه نیرو‌های دریایی آمریکا متهم شد.</p>
      <p>دونالد ترامپ در ماه ژوئیه در توئیتی نوشت: به ادی گالاگر و همه خانواده اش تبریک می‌گویم. همه این‌ها را تحمل کردید و من خوشحالم که توانستم کمکی بکنم. گالاگر هم در واکنش در اینستاگرام خود نوشت هیچ کلمه‌ای برای نشان دادن قدردانی خود و خانواده ام از رئیس جمهور ترامپ به دلیل تصمیم و مداخله وی کافی نیست.</p>
      <p>در مقابل «جیمز استاوریدیس» دریادار بازنشسته آمریکایی به شدت از طرح عفو رئیس جمهور انتقاد کرد. وی در مطلبی در مجله تایمز نوشت من بسیاری از این سربازان را که ترامپ آن‌ها را عفو می‌کند، متهم کرده بودم. عفو ارتش را تضعیف خواهد کرد.</p>
      <p>«پت بوتیگیگ» کهنه سرباز آمریکایی و نامزد دموکرات انتخابات ریاست جمهوری سال ۲۰۲۰ هم اعلام کرد این عفو‌ها با ایده نظم و حاکمیت قانون مغایرت دارد.</p>
    </article>
  </body>
</html>