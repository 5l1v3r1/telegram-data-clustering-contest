<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-girl-friends-protested-and-stopped-the-marriage-of-a-minor-student-2852246.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T11:15:36+00:00"/>
    <meta property="og:title" content="सहेलियों ने विरोध कर रुकवाई कक्षा 8 में पढ़ने वाली नाबालिग छात्रा की शादी"/>
    <meta property="og:description" content="मध्य विद्यालय खावा झपानी की कक्षा आठ की छात्राओं की समझदारी से एक नाबालिग बाल विवाह से बच गई। नाबालिक छात्रा की सहेलियों ने उसके घर पर पहुंचकर प्रदर्शन किया और परिजनों पर शादी न कराने का दबाव..."/>
  </head>
  <body>
    <article>
      <h1>सहेलियों ने विरोध कर रुकवाई कक्षा 8 में पढ़ने वाली नाबालिग छात्रा की शादी</h1>
      <address><time datetime="2019-11-16T11:15:36+00:00">16 Nov 2019, 11:15</time> by <a rel="author">हिन्दुस्तान संवाददाता।,मेदनीचौकी (लखीसराय)।</a></address>
      <p>मध्य विद्यालय खावा झपानी की कक्षा आठ की छात्राओं की समझदारी से एक नाबालिग बाल विवाह से बच गई। नाबालिक छात्रा की सहेलियों ने उसके घर पर पहुंचकर प्रदर्शन किया और परिजनों पर शादी न कराने का दबाव बनाया। हालांकि घंटों चले मान-मनौव्वल के बाद परिजन नाबालिग की  शादी न कराने पर राजी हुए। मध्य विद्यालय खावा झपानी की  आठवीं की 13वर्षीय एक छात्रा की शादी इसी महीने की 19 तारीख को तय थी। छात्रा की शादी की बात उसकी ही एक सहेली को मालूम हुई। इसके बाद उसने स्कूल की बाल संसद के सदस्यों को इसकी जानकारी दी। शुक्रवार को दर्जनभर छात्राएं प्रधानध्यापक से मिलीं और फिर उन्हें यह शादी रुकवाने के लिए साथ चलने की जिद करने लगीं। इसके बाद प्रधानाध्यापक दशरथ प्रसाद के साथ सभी छात्राएं खावा गांव पहुंची। </p>
      <p>
        <b>Read Also: <a href="https://www.livehindustan.com/national/story-son-in-law-beaten-with-dam-sticks-know-wht-it-happened-2852130.html">सुसराल पहुंचे दामाद को चारपाई से बांध की डंडों से पिटाई, जानें ऐसा क्या हुआ</a></b>
      </p>
      <p><b>काफी देर तक चला मान-मनौव्वल</b><br/>वहां नाबालिग छात्रा की शादी को लेकर जमकर विरोध जताया। खावा गांव में प्रधानाध्यापक ने स्थानीय लोगों को एकत्रित कर बाल विवाह रोकने का प्रस्ताव दिया। प्रधानाध्यापक एवं ग्रामीण रामबालक पासवान, प्रमोद पासवान, मुसन पासवान, चौकीदार विक्रम पासवान सहित अन्य सभी छात्राओं ने घरवालों को समझाने का काफी प्रयास किया। लेकिन छात्रा के परिजन शादी की बात पर अड़े रहे।  जब विद्यालय प्रधानाध्यापक ने विवाह रोकने एवं विवाह की तैयारी पर किये जा रहे खर्च के बदले परिजनों को छात्राओं की ओर से 10 हजार रुपए अनुदान देने की बात कही, तब परिजन माने। मौके पर उपस्थित लोगों और अन्य शिक्षकों ने बाल विवाह रोकनेवाली छात्राओं को बधाई दी और आगे भी इस प्रकार के कार्य को रोकने के लिए प्रोत्साहित किया।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
    </article>
  </body>
</html>