<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640256/%D8%AA%D9%88%D9%84%DB%8C%D8%AF-%D8%B1%D8%A7-%D9%86%D8%A8%D8%A7%DB%8C%D8%AF-%D8%A7%D9%85%D9%86%DB%8C%D8%AA%DB%8C-%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T11:54:00+00:00"/>
    <meta property="og:title" content="تولید را نباید امنیتی کنیم"/>
    <meta property="og:description" content="عضو هیات رئیسه کمیسیون صنایع و معادن مجلس شورای اسلامی درخصوص نحوه برخورد با گروه قطعه سازی عظام اظهار داشت: گروه عظام ..."/>
  </head>
  <body>
    <article>
      <h1>
        <a href="https://www.bultannews.com/fa/news/640256/%D8%AA%D9%88%D9%84%DB%8C%D8%AF-%D8%B1%D8%A7-%D9%86%D8%A8%D8%A7%DB%8C%D8%AF-%D8%A7%D9%85%D9%86%DB%8C%D8%AA%DB%8C-%DA%A9%D9%86%DB%8C%D9%85">تولید را نباید امنیتی کنیم</a>
      </h1>
      <h2>عضو هیات رئیسه کمیسیون صنایع و معادن مجلس شورای اسلامی درخصوص نحوه برخورد با گروه قطعه سازی عظام اظهار داشت: گروه عظام ...</h2>
      <address><time datetime="2019-11-16T11:54:00+00:00">16 Nov 2019, 11:54</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> عضو هیات رئیسه کمیسیون صنایع و معادن مجلس شورای اسلامی درخصوص نحوه برخورد با گروه قطعه سازی عظام اظهار داشت: گروه عظام یکی از بزرگترین تولید کنندگان قطعه در کشور است و ما باید بتوانیم این مجموعه عظیم را حفظ کنیم.</p>
      <p>به گزارش <a href="https://www.bultannews.com/">بولتن نیوز</a>،  عبداله رضیان با اشاره به اینکه با شرایط فعلی، نمی توان جایگزینی برای این مجموعه بزرگ تولیدی پیدا کرد و از نظر بنده که کار حقوقی و قضایی انجام داده ام رویه در پیش گرفته شده در خصوص پرونده گروه عظام، صحیح نیست، گفت: در شرایط فعلی باید نیروی کار حاضر در صنعت خودرو را حفظ کنیم.</p>
      <p>وی افزود:بخش عظیمی از این نیروی کار در صنعت قطعه سازی خودرو فعال است، آسیب به مجموعه های بزرگی مانند گروه عظام باعث ریزش و تعطیلی بسیاری از واحدهای صنعتی و بروز مشکلاتی در تولید خودرو و حوزه اشتغال می شود.</p>
      <p>نماینده مردم قائمشهر، سواد کوه، جویبار، سیمرغ و سواد کوه شمالی در مجلس شورای اسلامی افزود: اخیرا جلسه ای با حضور وزیر و برخی مسئولان دیگر داشتیم و در این جلسه مطرح کردیم که اگر قرار است پرونده های تولیدکنندگان را در حالیکه هنوز محکوم نشده اند رسانه ای کنیم، به تولید آسیب جدی وارد می شود و این مساله ای نگران کننده است.  رویه ای که در حال انجام است به این شکل صحیح نیست.</p>
      <p>عضو هیات رئیسه کمیسیون صنایع و معادن مجلس شورای اسلامی افزود: «عظام» یکی از بزرگترین تولید کنندگان قطعات خودرو است و ما باید بتوانیم این مجموعه عظیم تولیدی را حفظ کنیم. نمی توانیم ریسک کنیم و این مجموعه را از دست بدهیم زیرا با شرایط فعلی، جایگزینی نمی توان برای این مجموعه پیدا کرد.</p>
      <p>رضیان  گفت:  نباید در صورت بروز مسائل و حتی برخی تخلفات، تولید متوقف شود. نگاه بنده این است که تولید را نباید امنیتی کنیم. امنیتی کردن تولید برای تولید، سم مهلکی است. فضای فعلی و امنیتی کردن تولید خطر بزرگی است که تولید را مختل می کند و برخی را فراری می دهد. برخی از این افراد سرمایه بسیار زیادی دارند که می توانند آن را به خارج از کشور منتقل کنند و از کشور خارج شوند و موجب شوند که شرایط سرمایه گذاری در کشور سخت شود.  باید تدبیر بسیار بالایی در این خصوص داشته باشیم و نباید بی گدار به آب بزنیم. </p>
      <p>نماینده مردم قائمشهر، سواد کوه، جویبار، سیمرغ و سواد کوه شمالی در مجلس شورای اسلامی افزود: بنده به عنوان کسی که کار قضایی کرده ام، روش فعلی در برخورد با گروه عظام را روش درستی نمی دانم. حرف ما این نیست که با فساد مقابله نشود اما باید این اقدام با تدبیر و درایت صورت گیرد و نباید به بدنه تولید لطمه وارد کنیم. اگر تخلف این افراد و این گروه اثبات نشود جمع کردن قضیه بسیار دشوار است  و در این صورت حاکمیت چگونه می خواهد پاسخگوی آبروی از دست رفته آنان باشد؟ ما معتقدیم که شکل عملکرد فعلی در این خصوص درست نیست.</p>
      <p>عضو هیات رئیسه کمیسیون صنایع و معادن مجلس شورای اسلامی گفت: رسانه ملی بدترین کار را انجام می دهد. زیرا طبق قانون وقتی حکم فردی، قطعی نشده نباید تصویرش را به نمایش گذاشت و این از جهت حقوقی اقدام بسیار  نادرستی است.</p>
      <p> </p>
      <p> </p>
    </article>
  </body>
</html>