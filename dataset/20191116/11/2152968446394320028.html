<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/16/digitalnata-moda-nastypva-9500-za-izobrajenie-na-roklia.429848"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T11:06:00+00:00"/>
    <meta property="og:title" content="Дигиталната мода настъпва, $9500 за изображение на рокля"/>
    <meta property="og:description" content="След 10 години всички ще бъдат &quot;облечени&quot; в дигитална мода! | Dnes.bg"/>
  </head>
  <body>
    <article>
      <h1>Дигиталната мода настъпва, $9500 за изображение на рокля</h1>
      <h2>След 10 години всички ще бъдат "облечени" в дигитална мода!</h2>
      <address><time datetime="2019-11-16T11:06:00+00:00">16 Nov 2019, 11:06</time> by <a rel="author" href="https://www.dnes.bg/author/242" target="_blank">Екип на Investor.bg</a></address>
      <p>Ричард Ма, главният изпълнителен директор на базираната в Сан Франциско охранителна компания Quantstamp, похарчи по-рано тзи година 9500 долара за рокля за жена си. Това са много пари за дреха, която практически не съществува или поне не във физическа форма.</p>
      <p>Става дума за дигитална рокля, проектирана от модна къща The Fabricant, предоставена като изображение на съпругата на Ричард, Мери Рен, което след това може да се използва в социалните медии, съобщават от ВВС.</p>
      <p>"Определено е много скъпа, но също така е нещо като инвестиция", казва г-н Ма, обяснявайки че той и съпругата му обикновено не купуват скъпи дрехи, но този артикул според него има дългосрочна стойност.</p>
      <p>"След 10 години всички ще бъдат "облечени" в дигитална мода. Това е уникалeн спомен. Това е знак на нашето време", добавя още той.</p>
      <p>Г-жа Рен сподели изображението на личната си страница във Facebook и чрез WeChat, но с опцията да не се публикува в други публични платформи.</p>
      <p>Друга модна къща, проектираща дигиталното пространство, е Carlings. През октомври скандинавската компания пусна дигитална колекция улично облекло на цени, започващи от около 11 долара, която беше разпродадена за месец.</p>
      <p>„Изглежда някак глупаво да кажем, че сме „разпродадени“, което е теоретически невъзможно, когато работим с дигитална колекция, защото можем да създаваме толкова, колкото искаме“, обяснява Рони Микалсен, директор на Carlings.</p>
      <p>„Бяхме поставили лимит за количеството продукти, които да произвеждаме, за да ги направим малко по-специални", поясни той.</p>
      <p>Да творят само в дигитална форма позволява на дизайнерите да създават елементи, с които могат да прекрачат границите на екстравагантността и възможностите.</p>
      <p>"Не бихте закупили бяла дигитална тениска, нали? Защото няма смисъл да я показвате. Така че трябва да бъде нещо, което наистина искате да покажете - предмет, който не бихте се осмелили или не бихте могли да си позволите да купите физически ", поясняват от компанията.</p>
      <p>Дигиталната колекция на Carlings е произведена като част от маркетингова кампания за техните истински, физически продукти. От фирмата обаче смятат, че концепцията има потенциал - в края на 2019 г. е планирана втора линия дигитални облекла.</p>
      <p>Fabricant пуска нови, безплатни цифрови дрехи на своя уебсайт всеки месец, но потребителите се нуждаят от умения и софтуер, за да съчетаят артикулите със собствените си снимки.</p>
      <p>Това означава, че компанията трябва да намери друг начин да печели пари, докато дигиталната мода не стане по-популярна.</p>
      <p>"Ние печелим парите си, като обслужваме модни марки и търговци на дребно и техните маркетингови нужди, продаваме инструменти и създаваме съдържание, използващо естетичния език на дигиталната мода ", казва основателят на Fabricant Кери Мърфи.</p>
      <p>Не е напълно ясно кой купува дигиталните дрехи от Carlings, нито кой тегли безплатно дрехи от The Fabricant.</p>
      <p>Г-н Микалсен казва, че Carlings са продали между 200-250 дигитални бройки, но търсенето в Instagram показва само до четирима души, които са закупили от колекцията и не са свързани с компанията, по данни на BBC. Някои от тези дрехи обаче може просто да са не са споделени публично, а в пуликации с ограничена видимост.</p>
      <p>Амбър Слутен, съосновател и дизайнер в The Fabricant, признава, че теглят дрехите си главно професионалисти от бранша, които използват софтуера CLO 3D.</p>
      <p>Маршал Коен, главен анализатор на дребно в компанията за пазарни проучвания NPD Group, нарича появата на дигитална мода „невероятно явление“, като тепърва ще бъдем убедени в дългосрочното му въздействие.</p>
      <p>Той казва, че технологията работи за хора, които искат перфектния образ, за да изглеждат така, сякаш „носят най-новото и най-доброто“.</p>
      <p>Играчите на компютърни игри отдавна са готови да харчат пари за облекла или кожи за своите герои в игрите. Това отчасти вдъхновява The Fabricant да работят в дигиталното пространство.</p>
      <p>"Когато става въпрос за технологиите и начина, по който хората живеят живота си, ние трябва да сме наясно, че светът се променя", обобщават от компанията.</p>
      <p><a href="https://www.investor.bg/"><b>Икономически новини четете на Investor.bg</b></a><br/> </p>
    </article>
  </body>
</html>