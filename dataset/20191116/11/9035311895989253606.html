<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/volkswagen-elektrikli-arac-butcesini-60-milyar-euroya-cikardi"/>
    <meta property="og:site_name" content="euronews"/>
    <meta property="article:published_time" content="2019-11-16T11:51:22+00:00"/>
    <meta property="og:title" content="Volkswagen elektrikli araç bütçesini 60 milyar euroya çıkardı"/>
    <meta property="og:description" content="Alman otomobil devi Volkswagen, elektrikli araç üretimine geçiş süreci için 2024 yılına kadar ayırdıkları bütçeyi 60 milyar euroya çıkardıklarını duyurdu"/>
  </head>
  <body>
    <article>
      <h1>Volkswagen elektrikli araç bütçesini 60 milyar euroya çıkardı</h1>
      <address><time datetime="2019-11-16T11:51:22+00:00">16 Nov 2019, 11:51</time> by <a rel="author">Enis Günaydın</a></address>
      <p>Alman otomobil devi Volkswagen, elektrikli araç üretimine geçiş süreci için 2024 yılına kadar ayırdıkları bütçeyi 60 milyar euroya çıkardıklarını duyurdu.</p>
      <p>Yönetim kurulu tarafından cuma günü onaylanan plana göre şirket, önümüzdeki 10 yıl boyunca 75 tamamen elektrikli araç modeli ve 60 hibrit model piyasaya sürecek.</p>
      <p>Yeni plan hakkında konuşan Volkswagen tepe yöneticisi Herbert Diess, "Kötüleşen ekonomik durumları da göz önünde bulundurarak verimliliğimizi, üretim hızımızı ve değerimizi artırmak ve bu sayede hedeflerimize ulaşmak için çalışıyoruz" dedi.</p>
      <figure>
        <iframe data-src="https://twitter.com/euronewses/status/1195350392953024512" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Otomobil üreticisi, mart ayında da bir önceki hedeflerini büyütmüş, bu elektrikli araçlar için ayırdıkları bütçenin 44 milyar euro olduğunu <a href="https://tr.euronews.com/2019/03/12/volkswagen-elektrikte-hedef-buyuttu-70-yeni-model-22-milyon-arac">açıklamıştı</a>.</p>
      <h3>Avrupa Birliği yönetmeliğine uymayı hedefliyor</h3>
      <p>Avrupa Birliği (AB) yönetmelikleri, 2020 yılından itibaren Birlik içerisinde satılacak tüm otomobillerin kilometre başına 95 gramdan az karbondioksit salımı yapmasını zorunlu kılıyor.</p>
      <p>Bu konuda sabıkası olan Alman şirket, limitlerin altında kalacakları taahhüdünü vererek, 2029 yılına kadar 26 milyon tamamen elektrikli araç, 6 milyon da hibrit araç satmak istiyor.</p>
      <p>Volkswagen'in 2015 yılında egzoz emisyonlarını düşük göstermek için hileli yazılım kullandığı ortaya çıkmıştı. İmajı sarsılan şirketin skandal nedeniyle toplam yaklaşık 30 milyar euro zarara uğrayacağı <a href="https://tr.euronews.com/2019/05/02/emisyon-skandalinin-volkswagen-e-maliyeti-30-milyar-euro-yu-bulacak">düşünülüyor</a>.</p>
      <p>Diğer yandan Türkiye'ye 1 milyar dolarlık yatırım yapacağı <a href="https://tr.euronews.com/2019/10/02/volkswagen-in-manisa-da-sirket-kurmasi-yeni-fabrika-icin-turkiye-secenegini-guclendirdi">konuşulan</a> Volkswagen, bu yatırımını Suriye operasyonu nedeniyle <a href="https://tr.euronews.com/2019/10/15/volkswagen-suriye-operasyonu-nedeniyle-turkiye-yatirimini-erteledi">askıya almıştı</a>. Şirket yetkilileri endişeli olmalarına rağmen alternatif arayışı içinde olmadıklarını <a href="https://tr.euronews.com/2019/10/22/volkswagen-turkiye-ye-alternatif-uretim-yeri-aramiyoruz">açıklamıştı</a>.</p>
      <ul>
        <li>
          <a href="https://tr.euronews.com/2019/05/09/vw-elektrikli-aracta-tesla-yi-tahtindan-edecek-mi-alman-devi-on-siparisleri-aliyor">
            <b>VW elektrikli araçta Tesla'yı tahtından edecek mi?</b>
          </a>
        </li>
        <li>
          <a href="https://tr.euronews.com/2019/11/01/honda-sadece-elektrikli-arac-satacak">
            <b>Honda 2022 yılından itibaren Avrupa'da sadece elektrikli araç satacak</b>
          </a>
        </li>
        <li>
          <a href="https://tr.euronews.com/2019/07/04/ilk-gurcu-elektrikli-otomobil-markas-uretime-basliyor">
            <b>İlk Gürcü elektrikli otomobil markası üretime başlıyor</b>
          </a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>