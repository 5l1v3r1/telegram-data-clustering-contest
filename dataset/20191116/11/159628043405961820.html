<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/politika/chp/chp-il-baskani-akbabadan-acipayam-belediye-baskani-hulisi-sevkana-rusvet-suclamasi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-16T11:34:00+00:00"/>
    <meta property="og:title" content="Akbaba’dan Şevkan’a rüşvet suçlaması"/>
    <meta property="og:description" content="CHP Denizli İl Başkanı Mahir Akbaba, yanına İYİ Parti ve CHP’li meclis üyeleri ile ilçe yöneticilerini de alarak Acıpayam Belediye Başkanı Hulisi Şevkan adına kardeşi N.Ş’nin bazı firmalardan rüşvet istediği suçlamasında bulundu. 7 ay ance internete düşen kayıtlar üzerinden yapılan haberleri kaynak gösteren Akbaba, savcılığa suç duyurusunda bulunmadıklarını da belirtti."/>
  </head>
  <body>
    <article>
      <h1>Akbaba’dan Şevkan’a rüşvet suçlaması</h1>
      <h2>CHP Denizli İl Başkanı Mahir Akbaba, yanına İYİ Parti ve CHP’li meclis üyeleri ile ilçe yöneticilerini de alarak Acıpayam Belediye Başkanı Hulisi Şevkan adına kardeşi N.Ş’nin bazı firmalardan rüşvet istediği suçlamasında bulundu. 7 ay ance internete düşen kayıtlar üzerinden yapılan haberleri kaynak gösteren Akbaba, savcılığa suç duyurusunda bulunmadıklarını da belirtti.</h2>
      <address><time datetime="2019-11-16T11:34:00+00:00">16 Nov 2019, 11:34</time> by <a rel="author">Haber Merkezi</a></address>
      <p>CHP İl Başkanı Mahir Akbaba, Acıpayam Belediye Başkanı Hulisi Şevkan’ın kardeşi N.Ş’nin belediyenin iş yaptığı firmalardan Hulusi Şevkan adına rüşvet istediğini iddia etti..</p>
      <p>CHP Acıpayam ilçe başkan yardımcıları Nuri Dede ve Fatma Keysan’ın yanı sıra CHP Büyükşehir Meclis Üyesi Ertan Başkan ile İYİ Parti Acıpayam İlçe Başkan Yardımcısı Süleyman Kurban ve İYİ Parti Büyükşehir Meclis Üyesi Zühal Demir’i yanına alan Akbaba, Şevkan için ciddi suçlamalarda bulundu.</p>
      <p>Akbaba, Acıpayam Belediye Başkanı Hulisi Şevkan’ın kardeşi N.Ş.’nin ağabeyi adına farklı sektörlerde faaliyet gösteren ve belediyeye ürün ya da hizmet satan firmalardan hakedişleri karşılığında gönderilecek paralardan rüşvet isteği suçlamalarını dile getirdi.</p>
      <p>Bununla ilgili bir yayın organı tarafından geçtiğimiz günlerde yapılan bir haberde ses kayıtlarının da yayınlandığını belirten Akbaba, yasalara göre bunun çok ağır bir suç olduğunu söyleyip Cumhuriyet Savcılarını göreve çağırdı.</p>
      <p><b>AÇIĞA ALINMALI</b><br/>Haberde bir işadamının ortaya atılan iddiaları doğrular beyanlarda bulunduğuna da dikkat çeken Akbaba, bunun açıkça bir rüşvet çarkı itirafı olduğunu söyleyip, bir an önce Halisi Şevkan’ın açığa alınmasını ve bir soruşturma başlatılmasını istedi. Suçluların cezalarını çekmesi gerektiğinin belirten Akbaba ”Hukuk sistemi ve kanunlarımız açıktır. Bu basın açıklamamız bir suç duyurusudur, Hulisi Şevkan’ın açığa alınması gerekmektedir” sözlerini kaydetti. Akbaba savcılara cesur ve tereddütsüz davranmaları uyarısında da bulundu.</p>
      <p><b>BELEDİYE BORCU 100 MİLYON TL</b><br/>Akbaba yaptığı açıklamada Acıpayam Belediyesi’nin 2014’de 6 milyon olan borcunun 2019’da yaklaşık 100 milyon TL’ye ulaştığını da öne sürdü.</p>
      <p><b>BAŞKAN TÜM BU PİSLİK NEDİR?</b><br/>Akbaba son olarak ”Altını çize çize soracağımız soru şudur; Başkan bu pislik nedir?” ifadelerini kullandı. Suç duyurusunu basın yoluyla yaptıklarını suçlamalar konusunda savcılar harekete geçmezse, savcılığa gidip suç duyurusunda bulunacaklarını belirtti.</p>
      <p><b>KAYITLAR 7 AY ÖNCE SIZMIŞ</b><br/>Geçtiğimiz günlerde haberleştirildiği öğrenilen iddiaların ses kayıtlarıyla ortaya çıktığı anlaşıldı. Ancak kayıtların sosyal medyada yayınlandığı tarih tam 7 ay öncesine dayanıyor. Kayıtlarda başkanın kardeşi olduğu iddia edilen kişi bir firma yetkilisine belediyeninin kendisine 60 bin lira yatıracağı, ancak bu paranın 15 bin lirasının başkan adına başka bir hesaba gönderilmesini söylüyor. Uzun süren konuşmada firma yetkilisi bu teklifi reddedince başkanın kardeşi olduğu öne sürülen kişi “Sizi Allah’a havale ediyorum” diyerek telefonu kapatıyor.</p>
    </article>
  </body>
</html>