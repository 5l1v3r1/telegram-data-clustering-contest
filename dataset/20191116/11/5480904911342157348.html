<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/za-plzni-na-klatovy-se-srazila-tri-auta-zraneno-bylo-pet-lidi/1821765?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T11:46:00+00:00"/>
    <meta property="og:title" content="Za Plzní na Klatovy se srazila tři auta, zraněno bylo pět lidí"/>
    <meta property="og:description" content="Praha - Za Plzní ve směru na Klatovy se srazila tři osobní auta. Pět zraněných rozvezly sanitky do plzeňských nemocnic. Dvě auta havarovala u Sadské na Nymbursku. Jedno z nich začalo po nehodě hořet, řidiče museli z hořícího auta vytáhnout. Oba řidiči utrpěli zranění."/>
  </head>
  <body>
    <article>
      <h1>Za Plzní na Klatovy se srazila tři auta, zraněno bylo pět lidí</h1>
      <address><time datetime="2019-11-16T11:46:00+00:00">16 Nov 2019, 11:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Za Plzní ve směru na Klatovy se srazila tři osobní auta. Pět zraněných rozvezly sanitky do plzeňských nemocnic. Dvě auta havarovala u Sadské na Nymbursku. Jedno z nich začalo po nehodě hořet, řidiče museli z hořícího auta vytáhnout. Oba řidiči utrpěli zranění.</p>
      <slideshow>
        <figure>
          <img src="https://i3.cn.cz/6/1573748125_P201911140974901.jpg"/>
        </figure>
        <figure>
          <img src="https://i3.cn.cz/6/1573748106_P201911140974401.jpg"/>
        </figure>
        <figure>
          <img src="https://i3.cn.cz/6/1573739809_P201911140798501.jpg"/>
        </figure>
        <figure>
          <img src="https://i3.cn.cz/6/1573739614_P201911140793701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <h3>Za Plzní na Klatovy se srazila tři auta, na místě je 5 zraněných</h3>
      <p>Za Plzní ve směru na Klatovy se srazila tři osobní auta. Pět zraněných rozvezly sanitky do plzeňských nemocnic. Hlavní tah I/27 je dočasně uzavřený a musí se objíždět přes Dobřany. Šlo o středně těžká a lehká zranění, řekla ČTK mluvčí krajské zdravotnické záchranné služby Mária Svobodová.</p>
      <p>"Nehoda se stala na silnici první třídy na křižovatce Dobřany - Vysoká," uvedla. Na místě byly všechny složky integrovaného záchranného systému.</p>
      <p>"Z místa jsme transportovali 53letou ženu se středně těžkým zraněním a při vědomí na urgentní příjem plzeňské fakultní nemocnice," uvedla Svobodová. Další, o deset let mladší žena, a jedenáctiletý chlapec mají lehčí zranění na zádech a na rukou. Padesátiletého muže a 66letou ženu pak odvezly sanitky se zraněními hrudníku.</p>
      <p>"V místě je dopravní omezení v obou směrech," uvedla krajská policejní mluvčí Markéta Fialová. Policisté odklánějí dopravu na Dobřany a na silnici druhé třídy číslo 180. Objížďka potrvá nejméně do 13:00. "Doprava v místě je plynulá," uvedla. Informace k nehodě podá policie později.</p>
      <h3>U Sadské se srazila dvě auta, jedno začalo hořet</h3>
      <p>U Sadské na Nymbursku se dnes ráno srazila dvě auta. Jedno z nich začalo po nehodě hořet, řidiče museli z hořícího auta vytáhnout. Oba řidiči utrpěli zranění, jeden z nich je popálený, řekli ČTK mluvčí středočeských hasičů Petr Svoboda a policie Lucie Nováková.</p>
      <p>Nehoda se stala kolem 09:30 mezi Sadskou a obcí Zvěřínek. U obou řidičů byla podle Novákové vyloučena přítomnost alkoholu v dechu. "Popáleného řidiče přepravuje do nemocnice vrtulník," řekla Nováková. Silnice je v místě nehody uzavřena.</p>
    </article>
  </body>
</html>