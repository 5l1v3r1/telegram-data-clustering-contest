<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/JoX0M7/fylkeslegen-aapner-tilsynssak-mot-helse-bergen-etter-drapet-i-nattlands"/>
    <meta property="og:site_name" content="Bergens Tidende"/>
    <meta property="article:published_time" content="2019-11-16T11:37:31+00:00"/>
    <meta property="og:title" content="Fylkeslegen åpner tilsynssak mot Helse Bergen etter drapet i Nattlandsveien"/>
    <meta property="og:description" content="En 36 år gammel mann er tiltalt for drap og drapsforsøk på foreldrene i Nattlandsveien i Bergen. Fylkeslegen i Vestland åpner nå tilsynssak mot Helse Bergen."/>
  </head>
  <body>
    <article>
      <h1>Fylkeslegen åpner tilsynssak mot Helse Bergen etter drapet i Nattlandsveien</h1>
      <h2>En 36 år gammel mann er tiltalt for drap og drapsforsøk på foreldrene i Nattlandsveien i Bergen. Fylkeslegen i Vestland åpner nå tilsynssak mot Helse Bergen.</h2>
      <address><time datetime="2019-11-16T11:37:31+00:00">16 Nov 2019, 11:37</time> by <a rel="author">NTB</a></address>
      <p>Vest politidistrikt har selv bedt Fylkeslegen om å undersøke om 36-åringen fikk forsvarlig helsehjelp av Helse Bergen i tiden før drapet og drapsforsøket, skriver <a href="https://www.nrk.no/hordaland/skal-granske-om-helsevesenet-svikta-den-tiltalte-sonen-for-drapet-pa-maeda-1.14781885">NRK</a>.</p>
      <p>– Vi har bedt om å få tilsendt informasjon fra helseforetaket. Vi vil innen kort tid komme med tilbakemelding til politiet om de bør etterforske Helse Bergen, sier assisterende fylkeslege Sjur Lehmann i Vestland.</p>
      <p>En 36 år gammel mann er tiltalt for drap og drapsforsøk på foreldrene natt til tirsdag 12. mars i år.</p>
      <h3>Psykotisk under drapet</h3>
      <p>Sakkyndige har slått fast at 36-åringen var psykotisk under drapshandlingen. Statsadvokat Benedikte Høgseth vil ha mannen dømt til tvungent psykisk helsevern.</p>
      <p>Den tiltalte mannen har fått oppfølging av helsevesenet i en årrekke. Like før drapet skal broren hans ha forsøkt å få ham tvangsinnlagt på Bergen legevakt, uten å lykkes.</p>
      <p>– Vi skal svare på alt fylkeslegen ønsker og trenger. Utover det kan vi ikke kommentere saken av hensyn til taushetsplikten og det pågående tilsynet, sier kommunikasjonsdirektør Erik Vigander i Helse Bergen.</p>
      <p>
        <a href="https://www.bt.no/nyheter/lokalt/i/70oqvw/helse-bergen-faar-15-millioner-kroner-i-bot-etter-at-43-aaring-doede">Les også<br/>Helse Bergen får 1,5 millioner kroner i bot etter at 43-åring døde</a>
      </p>
      <h3>Funnet tilfeldig på fortauet</h3>
      <p>Den tiltaltes mor (63) ble funnet knivdrept på soverommet i leiligheten. Hun døde av forblødning etter at hun fikk påført «en stor mengde» knivstikk flere steder på kroppen. Faren (59) ble påført knivstikk i ryggen og brystet, ifølge tiltalen.</p>
      <p>Han ble funnet hardt skadd på fortauet utenfor boligblokken av en politipatrulje som tilfeldig kom forbi.</p>
      <p>På vegne av de etterlatte har bistandsadvokat Thom B. Haaland også sendt varsel til Helsetilsynet om saken.</p>
      <related>
        <h4>Les også</h4>
        <a href="https://www.bt.no/nyheter/lokalt/i/Xg3mEr/soenn-36-tiltalt-for-drap-og-drapsforsoek-i-nattlandsveien"/>
        <a href="https://www.bt.no/innenriks/i/y3Jbza/sykepleiere-og-leger-reagerer-paa-frp-utspill"/>
        <a href="https://www.bt.no/nyheter/lokalt/i/KvOlX6/knivskadet-far-han-er-utenfor-livsfare-men-svaert-medtatt"/>
        <a href="https://www.bt.no/btmeninger/debatt/i/wPkQzn/helsepersonell-som-opptrer-grovt-uaktsomt-boer-ha-personlig-ansvar"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/i/OpXMGw/baat-med-en-person-om-bord-savnet"/>
        <a href="https://www.bt.no/nyheter/lokalt/i/4ql22o/her-gaar-minst-3000-for-baerekraftsmaalene"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/btmeninger/debatt/i/3JebXv/maanen-er-en-gul-ost"/>
        <a href="https://www.bt.no/nyheter/lokalt/i/8mVda2/klassebildene-en-minnebok"/>
      </related>
      <ol>
        <li>
          <a href="https://www.bt.no/tag/Helse_Bergen">Helse Bergen</a>
        </li>
      </ol>
    </article>
  </body>
</html>