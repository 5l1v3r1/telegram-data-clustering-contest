<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819576-mvs-za-pidtrimki-ssa-rozsirue-institut-kapelanstva-avakov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T11:03:00+00:00"/>
    <meta property="og:title" content="МВС за підтримки США розширює інститут капеланства — Аваков"/>
    <meta property="og:description" content="Служба військового духовенства, що вже створена в Національній гвардії та Держприкордонслужбі, незабаром буде поширена і на Національну поліцію України."/>
  </head>
  <body>
    <article>
      <h1>МВС за підтримки США розширює інститут капеланства — Аваков</h1>
      <h2>Служба військового духовенства, що вже створена в Національній гвардії та Держприкордонслужбі, незабаром буде поширена і на Національну поліцію України.</h2>
      <address>
        <time datetime="2019-11-16T11:03:00+00:00">16 Nov 2019, 11:03</time>
      </address>
      <p>Про це повідомив під час зустрічі з капеланами силових структур США міністр внутрішніх справ Арсен Аваков, якого цитує <a href="https://mvs.gov.ua/ua/news/26063_Arsen_Avakov_MVS_za_pidtrimki_SSHA_rozshiryu_institut_kapelanstva.htm">департамент комунікації МВС України.</a></p>
      <p>Міністр підкреслив, що багато працівників органів системи МВС є учасниками бойових дій, і в умовах війни на сході і майбутнього миру роль церков дуже вагома.</p>
      <figure>
        <img src="https://static.ukrinform.com/photos/2019_11/1573905614-583.jpg"/>
      </figure>
      <p>“У Нацгвардії впроваджено структуру капеланського служіння, яка відповідає структурі більшості військових формувань багатьох країн світу. Ми ввели у батальйонах штатні посади військових священиків. На випадок, коли гвардієць виконує бойові завдання у польових умовах, ми розробили та виготовили мобільний комплекс духовної підтримки”, - розповів Аваков.</p>
      <figure>
        <img src="https://static.ukrinform.com/photos/2019_11/1573905613-254.jpg"/>
      </figure>
      <p>Водночас міністр додав, що такої допомоги потребують не тільки бійці Національної гвардії.</p>
      <p>“В середньому, поліцейський стає свідком близько 200 критичних ситуацій за свою кар’єру. Правоохоронцям теж потрібна допомога і підтримка, саме тому капеланська діяльність буде розширена, у тому числі, й на поліцію”, - зазначив він.</p>
      <figure>
        <img src="https://static.ukrinform.com/photos/2019_11/1573905611-686.jpg"/>
      </figure>
      <p>Аваков також наголосив на необхідності створювати групи професійної консультації, мережі капеланів, що завжди будуть готові прийти на допомогу, а також підвищувати обізнаність працівників з цього питання і створювати доступні програми для підтримки психічного здоров’я.</p>
      <p>Своєю чергою, капелани силових структур США висловили готовність допомогти зміцнити інститут капеланства в Україні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2807504-v-op-obgovorili-zakonoproekt-pro-socialni-garantii-dobrovolcam.html">В ОП обговорили законопроєкт про соціальні гарантії добровольцям</a>
      </blockquote>
      <p>Вони також поділилися досвідом своєї країни і розповіли про програму підтримки поліцейських Peer support, яка полягає в тому, що одні поліцейські можуть довіритися іншим. У рамках програми було створено неформальні групи і мережі родин поліцейських, аби вони могли ділитися власним досвідом і шукати підтримки серед тих, хто їх найкраще розуміє. З належною підготовкою і навчанням групи Peer Counseling можуть самі долати свої проблеми у межах спільноти.</p>
      <p>Нагадаємо, нещодавно міністр внутрішніх справ провів зустріч зі Всеукраїнською радою церков та обговорив питання розширення капеланської діяльності.</p>
      <p>Фото: Юлії Бабіч.</p>
    </article>
  </body>
</html>