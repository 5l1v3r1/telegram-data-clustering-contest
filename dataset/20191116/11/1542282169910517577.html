<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/16/iran-diadiloseis-kai-epeisodia-gia-tin-ayksisi-tis-bemnzinis"/>
    <meta property="og:site_name" content="euronews"/>
    <meta property="article:published_time" content="2019-11-16T11:20:34+00:00"/>
    <meta property="og:title" content="Ιράν: Διαδηλώσεις και επεισόδια για την αύξηση της βενζίνης"/>
    <meta property="og:description" content="Σε πολλές πόλεις της χώρας"/>
  </head>
  <body>
    <article>
      <h1>Ιράν: Διαδηλώσεις και επεισόδια για την αύξηση της βενζίνης</h1>
      <address><time datetime="2019-11-16T11:20:34+00:00">16 Nov 2019, 11:20</time> by <a rel="author">euronews </a></address>
      <p>Διαδηλώσεις και επεισόδια ξέσπασαν αργά χθες το βράδυ σε πολλές πόλεις του Ιράν, όπως μετέδωσε σήμερα το κρατικό πρακτορείο ειδήσεων IRNA, ύστερα από την ξαφνική αύξηση της τιμής της βενζίνης κατά 50% την οποία ανακοίνωσε η κυβέρνηση του προέδρου Χασάν Ροχανί εν μέσω οικονομικής κρίσης.</p>
      <p>Η αλλαγή αυτή παρουσιάστηκε ως μέτρο του οποίου τα έσοδα θα διανεμηθούν στα νοικοκυριά που αντιμετωπίζουν δυσκολίες, σε μια πετρελαιοπαραγωγική χώρα της οποίας η οικονομίας --που υφίσταται ασφυξία από τις κυρώσεις των ΗΠΑ-- αναμένεται να συρρικνωθεί κατά 9% το 2019. Ωστόσο, προκάλεσε έντονες αντιδράσεις, κυρίως στα μέσα κοινωνικής δικτύωσης, αλλά και μεταξύ των πολιτικών που επέκριναν τη στιγμή που επέλεξε η κυβέρνηση, μερικούς μήνες πριν τις βουλευτικές εκλογές στη χώρα που προγραμματίζονται για τον Φεβρουάριο.</p>
      <p>Χθες, η κυβέρνηση του Ιράν ανακοίνωσε αύξηση τουλάχιστον κατά 50% της τιμής της βενζίνης, που ήταν προηγουμένως στα 10.000 ριάλ, κάτω από 8 λεπτά του ευρώ. Τώρα καθορίστηκε στα 15.000 ριάλ για μέγιστη ποσότητα 60 λίτρων τον μήνα. Κάθε επιπλέον λίτρο θα κοστίζει 30.000 ριάλ (22 λεπτά του ευρώ).</p>
      <p>Το Ιράν είναι μια από τις χώρες με τις χαμηλότερες τιμές στα καύσιμα λόγω των μεγάλων επιδοτήσεων. Τα έσοδα από την αύξηση της τιμής της βενζίνης πρέπει να διανεμηθούν στους Ιρανούς που αντιμετωπίζουν οικονομικές δυσκολίες, δηλαδή περίπου στο 75% του πληθυσμού, σύμφωνα με τον πρόεδρο Χασάν Ροχανί.</p>
    </article>
  </body>
</html>