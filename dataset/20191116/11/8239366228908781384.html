<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_pidpysav_zakon_pro_vstanovlennya_vidpovidalnosti_za_porushennya_pravyl_perevezennya_ditey_330888.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T11:01:00+00:00"/>
    <meta property="og:title" content="Зеленський підписав закон про встановлення відповідальності за порушення правил перевезення дітей"/>
    <meta property="og:description" content="Президент України Володимир Зеленський підписав Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» № 224-ІХ, який парламент ухвалив 29 жовтня 2019 року. Про це інформує прес-служба глави держави."/>
  </head>
  <body>
    <article>
      <h1>Зеленський підписав закон про встановлення відповідальності за порушення правил перевезення дітей</h1>
      <h2>Президент України Володимир Зеленський підписав Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» № 224-ІХ, який парламент ухвалив 29 жовтня 2019 року. Про це інформує прес-служба глави держави.</h2>
      <address>
        <time datetime="2019-11-16T11:01:00+00:00">16 Nov 2019, 11:01</time>
      </address>
      <p>Закон доповнює статтю 121 Кодексу України про адміністративні правопорушення (КУпАП) новими частинами, згідно з якими за порушення правил перевезення дітей на водія накладається штраф у розмірі 30 неоподатковуваних мінімумів доходів громадян. Повторне правопорушення, вчинене протягом року, карається штрафом у розмірі 50 неоподатковуваних мінімумів доходів громадян.</p>
      <p>На органи Національної поліції покладається обов’язок розглядати справи про адміністративні правопорушення щодо порушення правил перевезення дітей.</p>
      <p>Чинним законодавством не було передбачено норми, яка встановлювала б відповідальність за порушення правил перевезення дітей. Реалізація закону забезпечить усвідомлення ступеня відповідальності осіб, що перевозять дітей, і тим самим підвищить рівень безпеки дітей на дорозі, сприятиме зменшенню дорожньо-транспортного травматизму та смертності дітей.</p>
      <p>Закон набирає чинності з дня, наступного за днем його опублікування.</p>
      <p>Довідка. У підпунктах «б-г» пункту 21.11 Правил дорожнього руху визначено, що забороняється перевозити дітей, зріст яких менше 145 см або тих, що не досягли 12-річного віку, у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби.</p>
    </article>
  </body>
</html>