<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547542.html/%D8%A8%D8%A7-%D8%B3%D9%88-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D8%A7%D9%84%D8%A8%D8%B1%D8%B2-%D8%A8%D8%B1%D8%AE%D9%88%D8%B1%D8%AF-%D9%85%DB%8C-%D8%B4%D9%88%D8%AF--7-%D8%B4%D8%B9%D8%A8%D9%87-%D8%A7%D9%88%D9%84%DB%8C%D9%87-%D8%AA%D8%B9%D8%B2%DB%8C%D8%B1%D8%A7%D8%AA-%D8%AF%D8%B1-%D8%A7%D8%B3%D8%AA%D8%A7%D9%86-%D9%81%D8%B9%D8%A7%D9%84-%D8%B4%D8%AF%D9%86%D8%AF--t135-ir-%D9%88-124-%D8%AF%D9%88-%D8%B3%D8%A7%D9%85%D8%A7%D9%86%D9%87-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D8%B4%DA%A9%D8%A7%DB%8C%D8%A7%D8%AA-%D9%85%D8%B1%D8%AF%D9%85%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T11:12:00+00:00"/>
    <meta property="og:title" content="با سوءاستفاده کنندگان از افزایش قیمت بنزین در البرز برخورد می‌شود/ 7 شعبه اولیه تعزیرات در استان فعال شدند/ t135.ir و 124 دو سامانه رسیدگی به شکایات مردمی"/>
    <meta property="og:description" content="علی اکبر مختاری گفت: برای افرادی که درصدد سوءاستفاده از وضعیت موجود (افزایش قیمت بنزین) باشند، پرونده بازرسی و تخلف توسط صمت و اصناف البرز تشکیل و به تعزیرات ارسال خواهد شد."/>
  </head>
  <body>
    <article>
      <h1>با سوءاستفاده کنندگان از افزایش قیمت بنزین در البرز برخورد می‌شود/ 7 شعبه اولیه تعزیرات در استان فعال شدند/ t135.ir و 124 دو سامانه رسیدگی به شکایات مردمی</h1>
      <h2>مدیر کل تعزیرات حکومتی البرز:</h2>
      <address>
        <time datetime="2019-11-16T11:12:00+00:00">16 Nov 2019, 11:12</time>
      </address>
      <p>علی اکبر مختاری گفت: برای افرادی که درصدد سوءاستفاده از وضعیت موجود (افزایش قیمت بنزین) باشند، پرونده بازرسی و تخلف توسط صمت و اصناف البرز تشکیل و به تعزیرات ارسال خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مدیر کل تعزیرات حکومتی استان البرز درباره سخنان وزیر صمت مبنی بر اینکه افزایش قیمت بنزین روی قیمت تمام شده کالاها تاثیری نخواهد داشت، در گفتگوی اختصاصی با خبرنگار <a href="http://titre1.ir/fa/news/171183/titre1.ir/">تیتریک</a>، گفت: سومین جلسه در استان البرز درباره این موضوع برگزار شده و هماهنگی های لازم صورت گرفته است. </p>
      <p>علی اکبر مختاری با اشاره به اینکه گشت های تلفیقی صمت و اصناف البرز باید در سطح بازار انجام شود، افزود: به صورت کشیک پس از وقت اداری، بازرسان صنعت، معدن و تجارت البرز باید بازار را مورد رصد قرار دهند.    وی اظهار داشت: در بازرسی ها با دو دسته مواجه هستیم، یک دسته کسانی هستند که درصدد سوء استفاده از افزایش نرخ بنزین هستند که باید با آنها برخورد کرد و عده ای نیز، افزایش نرخ بنزین در قیمت نهایی کالاهای آنها تاثیرگذار است در نتیجه با طمانینه و کارشناسی مناسب، افزایش قیمت مناسب را انجام می دهند.    مختاری با اشاره به اینکه برای افرادی که درصدد سوءاستفاده از وضعیت موجود باشند پرونده بازرسی و تخلف توسط صمت و اصناف البرز تشکیل و به تعزیرات ارسال خواهد شد، تصریح کرد: تعزیرات با این عده برخورد می کند.    وی به فعال شدن سامانه 124 صمت برای رسیدگی به شکایات مردم اشاره کرد و گفت: در تعزیرات استان البرز 7 شعبه رسیدگی اولیه برای بررسی پرونده ها فعالیت دارند و آمادگی رسیدگی به ماهیانه 500 پرونده تخلف در هر شبعه را خواهیم داشت.   مختاری با اشاره به اینکه در مراکز پرتردد شهر حوزه بازرسی صمت و اصناف البرز مستقر می شوند، افزود: شعب کشیک تعزیرات نیز فعال شده است و گشت های تلفیقی نیروی انتظامی، صمت، اصناف و تعزیرات استان البرز در سطح شهر حضور دارند.   مدیر کل تعزیرات حکومتی استان البرز در خاتمه تصریح کرد: سامانه <a href="http://www.t135.ir/">http://www.t135.ir</a> تعزیرات نیز با تخلفات گزارش شده از سوی مردم برخورد خواهد کرد.  <br/> </p>
      <p>انتهای پیام/</p>
    </article>
  </body>
</html>