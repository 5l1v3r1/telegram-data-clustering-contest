<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2575144/tak-bog-dav-so-mi-razom-60-rokiv-diamantove-vesilla-vidznacae-podruzza-z-ternopilsini-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-16T11:01:00+00:00"/>
    <meta property="og:title" content="«Так Бог дав, що ми разом 60 років!»: діамантове весілля відзначає подружжя з Тернопільщини (ФОТО)"/>
    <meta property="og:description" content="Діамантове весілля відзначає подружжя з Тернопільщини"/>
  </head>
  <body>
    <article>
      <h1>«Так Бог дав, що ми разом 60 років!»: діамантове весілля відзначає подружжя з Тернопільщини (ФОТО)</h1>
      <address><time datetime="2019-11-16T11:01:00+00:00">16 Nov 2019, 11:01</time> by <a rel="author">Тетяна Питак</a></address>
      <p>
        <i>Діамантове весілля відзначає подружжя Катерина і Володимир Заяці зі Зборівського району. Історію сім'ї розповіла <a href="http://nova.te.ua/statti/yihnij-lyubovi-60/">Нова Тернопільська газета. </a></i>
      </p>
      <p> 12 листопада Катерина Дмитрівна (дівоче прізвище Федорович) і Володимир Олексійович Заяці із села Гаї-за-Рудою Зборівського району святкують діамантове весілля. Подружжя у шлюбі 60 років! Їхні почуття такі ж щирі, як і багато років тому, а спільний життєвий шлях прокладений довірою і повагою одне до одного. У ці дні в Катерини Дмитрівни ще один ювілей — 13 листопада їй виповниться 80! Володимиру Олексійовичу 87 років. Їх вітатимуть з ювілеями двоє синів, двоє невісток, п’ятеро онуків, а також рідні і близькі. «Найголовніше у подружжі — вірність і чесність. Треба все життя дбати про стосунки, молитися разом, а ще — вміти тримати язик за зубами, тоді 60 років минуть, як один прекрасний день!» — діляться досвідом щасливі ювіляри.</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/448/csch_5dcfaa3c48b09.png"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/448/vdwefdd_5dcfaa3d0ddc6.png"/>
        </figure>
      </slideshow>
      <p>
        <b>Грав на корнеті — закохався в Катрусю</b>
      </p>
      <p>Їхнє дитинство — це Друга світова війна. Катерина Дмитрівна народилася у селі Гаї-Розтоцькі Зборівського району в багатодітній сім’ї. У неї було троє братів. Рано стала сиротою — їй не було і п’яти рочків, як на фронті загинув батько.</p>
      <p>Змалку працювала, допомагала матері сапати в ланці, а після закінчення школи сама подалася до колгоспу. Володимир Олексійович родом із сусіднього села Гаї-за-Рудою. Його батька забрали на війну, матір залишилася з трьома маленькими дітьми — бідували. Разом із двома сестрами Володимир змушений був з юних років допомагати по господарці, пас худобу, працював на полі.</p>
      <p>— То були важкі післявоєнні роки, — розповідає син ювілярів Богдан Володимирович. — Під час німецької окупації, як згадують батьки, їм доводилося з рідними, сусідами переховуватися у підвалах, не було що їсти, могли вбити… Юнаком тато ніс службу в армії у Прибалтиці — в Ризі, грав там у військовому оркестрі. До музичної школи не ходив, навчився від сільських музик. Корнет освоїв самотужки! Після війська батько часто грав у клубі в Гаях-Розтоцьких, там і познайомився з Катрусею — майбутньою дружиною. Два роки зустрічалися і повінчалися. Просили на весілля в українських строях! Гуляли забаву спершу в мами в селі, наступного тижня — у тата.</p>
      <p>— Мені було 20 років, Володимиру — 27. Він відразу мені сподобався! Добрий, мудрий, не вживав алкоголю, — з теплотою згадує Катерина Дмитрівна. — У день нашого весілля, 12 листопада 1959-го, було дуже холодно. Подавали на столи бараболю, холодець, медівник. Було весело, співали пісень!</p>
      <p>
        <b>І без сварки є господарка!</b>
      </p>
      <p>Володимир Олексійович багато років працював столяром на комбінаті комунальних підприємств Залозецької селищної ради. Дружина, як і більшість сільських жінок, трудилася на колгоспних полях. Та, попри важку працю і клопоти по господарці, знаходили час на виховання синів Григорія і Богдана.</p>
      <p>— Після роботи і у вихідні батько робив людям вікна, двері, дахи, настеляв підлоги, — продовжує Богдан Володимирович. — Вдома тримали худобу, тож тато допомагав матері в домашніх справах. Жили просто — працювали, спілкувалися, молилися, але в цьому була велика глибина. Батьки донині не можуть всидіти без роботи. Мають коня — тато годує його, напуває. Зажене кури, качки. Він ще краще тримається, а мати трохи нездужає, ходить з костуром, але влітку сяде на воза і їде з батьком на город. Вони нерозлучні: разом на поле, до церкви, на свята. Біля них мешкає брат Григорій з сім’єю. Батьки завжди підтримують одне одного, лікують — ставлять банки, п’явки, натираються мазями. На схилі літ вже здоров’я трохи підводить — в обох гіпертонія, але все одно стараються якомога менше вживати ліків.</p>
      <p>Секрет їхньої подружньої гармонії — ніколи не сваряться! Бувають, звісно, якісь суперечки, але не підвищують голосу, не ображають, навпаки — з повагою ставляться до думки одне одного. Це приклад для дітей і онуків. У нас релігійна сім’я, в основі всього — віра в Бога. Коли ми з братом були малими, батьки щонеділі брали нас з собою до церкви на Літургію до сусіднього села Старі Залізці, що за 3,5 км. У нашому селі на той час не було храму. Хоча тоді були комуністичні часи, переслідували християн, але наша мама не боялася — брала активну участь у церковному житті, була старшою сестрицею, організовувала жінок колядувати на Різдво. Батьки змалку возили нас до Зарваниці, це були часи підпілля церкви, тому молилися біля джерела вночі.</p>
      <p>
        <b>«Так Бог дав, що ми разом 60 років!»</b>
      </p>
      <p>Свою безмежну турботу подружжя Катерина Дмитрівна і Володимир Олексійович віддавало синам, а нині огортають любов’ю своїх онуків. Старшому їхньому синові Григорію 58 років, працював у торгівлі, бухгалтером, його дружина Марія — талановита швея.</p>
      <p>У них троє дітей - Катерина, Володимир і Марта. Їхня донечка, а для ювілярів найстарша онучка Катерина здобула освіту дизайнера меблів у Національному лісотехнічному університеті України, працює в спеціалізованому магазині, нещодавно вийшла заміж. Володимир навчається у Львівському торгово-економічному університеті, а наймолодша Мартуся - п'ятикласниця. Другий син ювілярів 53-річний Богдан - вчитель географії і історії, заступник директора школи у селі Новий Олексинець на Кременеччині. Його дружина Софія - вчитель початкових класів. Мешкають волни у Гаях-Розтоцьких, виховуючи двоє дітей. Їхня Софійка студентка Тернопільського національного медичного університету, син Богдан цьогоріч закінчив медичний коледж.</p>
      <p>- Наші батьки дуже добрі, турботливі, завжди підтримували і підтримують нас з братом упродовж усього життя, дали нам вищу освіту, - каже Богдан Володимирович. -"Вчіться діти, щоб вам було легше жити, бо ми важко працюємо..." - заохочували нас до знань. Брат Григорій вчився у технікумі радянської торгівлі, у Тернопільському фінансово-економічному інституті, а я - в педагогічних інститутах у Тернополі  і в  Луцьку. Ми теж турбуємось, щоб наші діти зростали гідними українцями. 60-річний подружній ювілей наших дорогих батьків відсвяткуємо у кафе в Заложцях. Перед тим вони підуть до церкви, посповідаються. Привітаємо їх! "Так Бог дав, що ми разом 60 років!", - радіють батьки. А ми, діти і онуки, просимо у Всевишнього для них міцного здоров'я, духовних щедрот і радості на многая літа!</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/448/cbege_5dcfaa27e366d.png"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/448/vdfx_5dcfaa28b5671.png"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/448/dggee_5dcfaa2981936.png"/>
        </figure>
      </slideshow>
    </article>
  </body>
</html>