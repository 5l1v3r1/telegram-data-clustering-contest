<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621775/%D8%AB%D8%A8%D8%AA-%D8%AA%D8%B5%D9%88%DB%8C%D8%B1-%D8%AC%D8%AF%DB%8C%D8%AF-%D8%A7%D8%B2-%D9%BE%D9%84%D9%86%DA%AF-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D8%AE%D8%B1%D9%85%E2%80%8C%D8%A2%D8%A8%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T11:20:00+00:00"/>
    <meta property="og:title" content="ثبت تصویر جدید از پلنگ ایرانی در خرم‌آباد"/>
    <meta property="og:description" content="مدیرکل حفاظت محیط زیست لرستان از ثبت تصویر جدید یک قلاده پلنگ ایرانی در منطقه حفاظت شده سفیدکوه خرم‌آباد خبر داد."/>
  </head>
  <body>
    <article>
      <h1>ثبت تصویر جدید از پلنگ ایرانی در خرم‌آباد</h1>
      <address>
        <time datetime="2019-11-16T11:20:00+00:00">16 Nov 2019, 11:20</time>
      </address>
      <p>
        <i>مدیرکل حفاظت محیط زیست لرستان از ثبت تصویر جدید یک قلاده پلنگ ایرانی در منطقه حفاظت شده سفیدکوه خرم‌آباد خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهرداد فتحی بیرانوند اظهار کرد: اداره نظارت بر امور حیات وحش اداره کل حفاظت محیط زیست لرستان به منظور کنترل و پایش حیات وحش، گونه‌های با ارزش و در معرض خطر انقراض، اقدام به نصب دوربین تله‌ای در مناطق تحت مدیریت و آزاد استان کرده که در این راستا برای چندمین بار، موفق به ثبت تصویر پلنگ ایرانی در منطقه حفاظت شده سفید کوه خرم‌آباد شد.</p>
      <figure>
        <img src="https://aftabnews.ir/files/fa/news/1398/8/25/359851_219.jpg"/>
      </figure>
      <p>وی با اشاره به اقدامات حفاظتی مطلوب مانند احداث دیده‌بانی و پاسگاه محیط بانی در ارتفاعات و برگزاری کلاس ها و کارگاه های آموزشی حفاظت از حیات وحش و نیز تلاش و جدیت محیط بانان منطقه و نقش آن ها در افزایش ضریب امنیت منطقه حفاظت شده سفید کوه خرم آباد، از این منطقه به عنوان زیستگاه مناسب پلنگ ایرانی در لرستان نام برد و افزود: امیدواریم با توجه به وضعیت مطلوب حفاظتی منطقه و جمعیت ایده آل کل، بز و گراز در این منطقه تصاویر بیشتری از حضور این گربه‌سان در خطر انقراض در منطقه ثبت شود.</p>
      <p>فتحی گفت: ثبت تصاویر در سال جاری و رویت مستقیم گونه و مشاهده نمایه‌های مختلف حضور از جمله ردپا، آثار طعمه‌خواری و قلمرو طلبی در نواحی متفاوت منطقه، شاخصی از پویایی جمعیت و اهمیت بالای منطقه حفاظت شده سفید کوه خرم‌آباد در حمایت و پایداری انواع گربه‌سانان به ویژه پلنگ ایرانی است.<br/><br/>پلنگ ایرانی یکی از بزرگترین زیرگونه‌ها است که بومی غرب آسیا محسوب می شود و در فهرست سرخ اتحادیه بین المللی حفاظت از طبیعت(IUCN ) در طبقه جانوران در معرض خطر انقراض قرار دارد.</p>
      <p>اندازه‌ و رنگ پوشش بدن پلنگ ایرانی در مناطق مختلف و در گستره پراکنش پلنگ در ایران، تفاوت قابل توجهی با یکدیگر دارد. طول بدن پلنگ‌ها بطورکلی به ۱۶۰ و گاهی هم به ۱۸۰ سانتی‌متر می‌رسد و طول دُم آنها ۱۱۰ سانتی‌ متر است. وزن پلنگ ایرانی تا ۹۰ کیلوگرم است و ارتفاع آن تا شانه به ۷۵ سانتی‌متر می‌رسد.<br/><br/>پلنگ ایرانی گونه چتر بوده و حضور این گونه ارزشمند در اکوسیستم حاکی از وضعیت خوب و امنیت زیستگاه است.</p>
    </article>
  </body>
</html>