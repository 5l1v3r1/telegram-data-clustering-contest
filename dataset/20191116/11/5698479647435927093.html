<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/france-unrest-anniversary-of-yellow-vests-paris-periphery-blocked-tear-gas"/>
    <meta property="og:site_name" content="euronews"/>
    <meta property="article:published_time" content="2019-11-16T11:53:35+00:00"/>
    <meta property="og:title" content="سالگرد تشکیل جنبش جلیقه‌زردها؛ تظاهرات پاریس به خشونت کشیده شد"/>
    <meta property="og:description" content="گروهی از معترضان در میدان ایتالیا که شمارشان به چند صد نفر می‌رسید چندین پالت‌ چوبی را در وسط میدان آتش زدند و پلیس برای متفرق کردن آنها نارنجک‌های حاوی گاز اشک‌آور پرتاب کرد."/>
  </head>
  <body>
    <article>
      <h1>سالگرد تشکیل جنبش جلیقه‌زردها؛ تظاهرات پاریس به خشونت کشیده شد</h1>
      <address><time datetime="2019-11-16T11:53:35+00:00">16 Nov 2019, 11:53</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/39/08/773x435_cmsv2_5b4ce973-85a9-5723-92b8-481a744aba59-4303908.jpg"/>
      </figure>
      <p>همزمان با نخستین سالگرد تشکیل جنبش جلیقه‌زردها در فرانسه، شمار زیادی از معترضان ضد دولتی در پایتخت، پاریس، و دیگر شهرهای این کشور به خیابان آمدند.</p>
      <p>در حالی که اعتراض جلیقه‌زردها در ماه‌های اخیر به شدت از نفس افتاده و رو به خاموشی بود، اما گروه زیادی از آنها از چند روز پیش در شبکه‌های اجتماعی برای راهپیمایی امروز شنبه ۲۵ آبان (۱۶ نوامبر) فراخوان داده بودند.</p>
      <p>در نخستین ساعات از آغاز راهپیمایی، از حوالی ساعت ده بامداد روز شنبه شمار زیادی از معترضان با پای پیاده وارد بخشی از بزرگراه کمربندی پاریس شده و راه را بند آوردند.</p>
      <h3>تنش در میدان‌ها</h3>
      <p>به گزارش رادیو فرانس‌انفو، در بخش‌هایی از میادین مرکزی پاریس نیز پلیس برای متفرق کردن معترضان چندین بار از گاز اشک‌آور استفاده کرد. جلیقه‌زردها گفته‌اند به یاد نخستین تجمع‌شان که سال پیش در میدان‌ها برگزار شده بود، در این روز نیز اعتراض پنجاه و سوم خود را با حضور در میادین شهر آغاز می‌کنند.</p>
      <p>در میانه روز شنبه تنش به ویژه در میدان «پورت دو شامپره» واقع در منطقه هفدهم و «میدان ایتالیا» در منطقه سیزدهم پاریس بالا گرفت. به گزارش فرمانداری پاریس، در جریان درگیری‌ها در فضای متشنج این دو منطقه تا ساعت ۳ بعدازظهر شنبه، ۶۱ نفر از راهپیمایان بازداشت شدند.</p>
      <p>با آن که معترضان برای راهپیمایی در این مناطق پاریس مجوز داشتند، اما برخوردهای شدیدی میان آنها با پلیس درگرفت. به گزارش خبرگزاری فرانسه، گروهی از معترضان در میدان ایتالیا که شمارشان به چند صد نفر می‌رسید، پیش از ظهر شنبه چندین پالت‌ چوبی را در وسط میدان آتش زدند و پلیس برای متفرق کردن آنها نارنجک‌های حاوی گاز اشک‌آور پرتاب کرد.</p>
      <h3>حفاظت از مراکز حساس دولتی</h3>
      <p>نیروهای پلیس ضد شورش همچنین از آغاز روز شنبه در سرتاسر بلوار شانزه‌لیزه از میدان «اتوال» تا «کنکورد» مستقر شده بودند. الیزه، کاخ ریاست جمهوری فرانسه، سفارت آمریکا و بریتانیا و برخی ساختمان‌های دولتی دیگر که در نزدیکی میدان کنکورد قرار دارند و نیز ساختمان وزارت‌خانه‌ها و مجلسین فرانسه به شدت از سوی مأموران امنیتی حفاظت می‌شوند.</p>
      <figure>
        <iframe data-src="https://twitter.com/euronewses/status/1195637294419660803" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>فرمانداری پاریس که معمولا تظاهرات در اطراف این مناطق را ممنوع اعلام می‌کند، روز شنبه دایره ممنوعیت راهپیمایی را به منطقه وسیع‌تری در پایتخت گسترش داده است.</p>
      <p>شهرداری پاریس به دستور فرمانداری، چندین ایستگاه مترو پاریس را نیز «تا اطلاع بعدی» تعطیل اعلام کرد.</p>
      <h3>خشونت در «میدان ایتالیا»؛ تظاهرات ممنوع شد</h3>
      <p>تظاهرات در میدان ایتالیا در محله سیزدهم پاریس از ظهر شنبه رنگ خشونت به خود گرفت. به گزارش رسانه‌های داخلی فرانسه از اوایل بعد از ظهر پلیس به شدت به سرکوب گروه‌هایی از معترضان حاضر در این مکان پرداخت.</p>
      <p>برخی از راهپیمایان با آتش زدن سطل‌های زباله تلاش کردند تا اثر گاز اشک‌آور پلیس را خنثی کنند، اما در این میان چند دستگاه خودرو نیز به آتش کشیده شد. به گفته پلیس فرانسه، افرادی از میان تظاهرکنندگان نیز در این میدان و حوالی آن دست به تخریب وسیع اموال عمومی و مبلمان شهری زدند. بنای تاریخی «یادبود آزادی فرانسه» نیز از دسترس معترضان در امان نماند و بخشی از آن به دست برخی از راهپیمایان خشمگین تخریب شد.</p>
      <p>در اوایل بعد از ظهر به وقت محلی، پلیس پاریس مجوز تظاهرات در میدان ایتالیا را لغو و بی‌درنگ تخلیه میدان را آغاز کرد. پلیس پس از لغو مجوز راهپیمایی در این مکان اعلام کرد که کنترل کامل منطقه را در دست گرفته است.</p>
      <p>به گزارش فرانس‌آنفو، چند تن از مأموران آتش‌نشانی که برای خاموش کردن آتش به محل اعزام شده بودند، خود مورد حمله برخی از معترضان قرار گرفتند.</p>
      <p>در همین حال دیدیه لالمان، رئیس پلیس پاریس اعلام کرد «شماری» از مأموران پلیس ضد شورش در جریان درگیری مجروح شده‌اند. آقای لالمان با اعلام این موضوع گفت افراد «خرابکار» که در جریان تظاهرات امروز بازداشت شده‌اند، «بدون مجازات رها نخواهند شد».</p>
      <figure>
        <iframe data-src="https://twitter.com/euronewses/status/1195706839180038146" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>تظاهرات در شهرهای دیگر</h3>
      <p>روز شنبه نظیر تظاهرات پاریس در شهرهای دیگر فرانسه نیز برگزار شد.</p>
      <p>کاربران فضای مجازی فرانسه برای تظاهرات روز شنبه در ۲۷۰ نقطه در سراسر کشور فراخوان داده‌ بودند و معترضان با جلیقه‌های زرد رنگ به ویژه در شهرهای بزرگ مانند بوردو، لیل، لیون، مارسی، نانت و تولوز نیز به خیابان آمدند تا در سالگرد نخستین راهپیمایی جنبش جلیقه‌زردها بار دیگر قدرت‌نمایی کنند.</p>
      <h3>جنبش جلیقه‌زردها در فرانسه چگونه پا گرفت؟</h3>
      <p>نخستین راهپیمایی جلیقه‌زردها در تاریخ ۲۶ آبان ۱۳۹۷ در پاریس و شهرهای دیگر فرانسه آغاز شد. در آن روز گروه‌های زیادی از شهروندان در پی یک فراخوان گسترده اینترنتی برای اعتراض به افزایش ۶ سنتی بهای مالیات بر سوخت با پوشیدن جلیقه‌های زرد رنگ به عنوان نمادی از وحدت، در سراسر کشور تظاهرات کردند و از آن پس این حرکت عمومی اعتراضی، جنبش جلیقه‌زردها نام گرفت.</p>
      <p>شمار معترضان در نخستین روز اعتراض در سال گذشته ۲۸۲ هزار نفر برآورد شد، آماری که دیگر هرگز تکرار نشد. اعتراض‌ها رفته‌رفته در روز شنبه هر هفته در پاریس و شهرهای کوچک و بزرگ فرانسه برگزار شد و از خواست حذف مالیات بر سوخت به مطالباتی بزرگ‌تر مانند استعفای دولت و حتی اعلام پایان جمهوری پنجم رسید.</p>
      <p>امانوئل ماکرون، رئیس جمهوری فرانسه با عقب‌نشینی در برابر معترضان از اعمال اصلاحات اقتصادی مورد نظر دولت شامل طرح افزایش مالیات بر سوخت دست برداشت و ماهانه ۱۰۰ یورو بر مبلغ دستمزد حداقلی در کشور اضافه کرد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/11/23/who-are-the-yellow-vests-and-why-they-are-protesting">«جلیقه زرد» های فرانسه چه کسانی هستند و چرا اعتراض می‌کنند؟</a>
        </li>
        <li>
          <a href="https://farsi.euronews.com/2019/05/18/six-months-after-the-start-of-the-yellow-vest-movement-what-did-the-protesters-gain">شش ماه پس از شروع جنبش جلیقه‌ زردها؛ معترضان چه چیزی به‌دست آوردند؟</a>
        </li>
        <li>
          <a href="https://farsi.euronews.com/2019/05/03/france-difference-between-yellow-vests-black-blocs-casseurs">آشوب در فرانسه؛ فرق «جلیقه‌زردها» با «بلوک سیاه» و «خرابکاران» چیست؟</a>
        </li>
      </ul>
      <p>با این حال جلیقه‌زردها شنبه‌های اعتراضی خود را کمابیش ادامه دادند. گر چه از شدت اعتراض جلیقه‌زردها در ماه‌های بعد کاسته شد، اما معترضان هر از گاهی به دلایل گوناگون از جمله اعتراض به سیاست‌های اقلیمی دولت و برگزاری نشست گروه ۷ بار دیگر به خیابان آمدند.</p>
      <figure>
        <img src="https://static.euronews.com/articles/stories/04/30/39/08/808x542_cmsv2_7674f0da-802d-5eba-9e8f-3b7612697c09-4303908.jpg"/>
      </figure>
      <p>در جریان چند مورد از تظاهرات جلیقه‌زردها به ویژه در هفته‌های نخست، شماری از معترضان با حمله به مغازه‌ها، بانک‌ها و سایر مکان‌ها به ویژه در بلوار شانزه‌لیزه پاریس، خسارات زیادی به اموال عمومی و شخصی زدند. عمده این افراد را آنارشیست‌ها و اعضا یک گروه افراطی به نام «بلک بلاک» تشکیل می‌دادند. دولت غالبا افرادی را که در جریان تظاهرات جلیقه‌زردها به اماکن عمومی حمله می‌کنند، «خرابکار» می‌نامد.</p>
      <p>گزارش‌های فراوانی نیز از برخوردهای خشونت‌بار پلیس فرانسه با معترضان در جریان راهپیمایی‌های یک سال گذشته جلیقه‌زردها منتشر شد. در حاشیه این رویداد پیگیر که پایه‌های سیاست فرانسه را نیز به لرزه درآورد، چندین بار از جمله در پاریس، نانسی، تولوز، لیل و شهرهای دیگر به مصدومیت شدید برخی معترضان انجامید، به طوری که چند تن از آنها بر اثر برخورد مستقیم گلوله‌های پلاستیکی پلیس یک چشم خود را از دست دادند.</p>
      <p>اکنون جلیقه زردها می‌گویند برای تأمین چند مورد از مطالبات مهم از جمله کاهش ارزش افزوده کالاهای اساسی، برقراری مجدد مالیات بر دارایی افراد ثروتمند موسوم به «مالیات بر ثروت» و نیز برگزاری همه‌پرسی همچنان به خیابان خواهند آمد.</p>
    </article>
  </body>
</html>