<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39722/%D8%B3%D8%A7%D8%B1%D9%82%D8%A7%D9%86-%DA%A9%D8%A7%D8%A8%D9%84-%D8%A8%D8%B1%D9%82-%DB%B3-%D8%A7%D8%B3%D8%AA%D8%A7%D9%86-%D8%A8%D8%A7-%DB%B2%DB%B3%DB%B2-%D9%81%D9%82%D8%B1%D9%87-%D8%B3%D8%B1%D9%82%D8%AA-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-16T11:47:00+00:00"/>
    <meta property="og:title" content="سارقان کابل برق ۳ استان با ۲۳۲ فقره سرقت دستگیر شدند"/>
    <meta property="og:description" content="فرمانده انتظامی استان سمنان از دستگیری ۴ عضو باندی خبرداد که به ۲۳۲ فقره سرقت سیم و کابل شبکه برق در استان‌های سمنان، تهران و مازندران اعتراف کردند."/>
  </head>
  <body>
    <article>
      <h1>سارقان کابل برق ۳ استان با ۲۳۲ فقره سرقت دستگیر شدند</h1>
      <address><time datetime="2019-11-16T11:47:00+00:00">16 Nov 2019, 11:47</time> by <a rel="author">پایگاه خبری صنعت برق - برق نیوز BarghNews</a></address>
      <p><i>فرمانده انتظامی استان سمنان از دستگیری ۴ عضو باندی خبرداد که به ۲۳۲ فقره سرقت سیم و کابل شبکه برق در استان‌های سمنان، تهران و مازندران اعتراف کردند. </i>به گزارش <a href="http://www.barghnews.com/">برق نیوز،</a> سرهنگ "عبداله حسنی"  اظهارداشت: در پی دریافت شکایتی از سوی شرکت توزیع برق استان سمنان مبنی بر سرقت سیم و کابل شبکه برق و با توجه به حساسیت موضوع، پیگیری‌های جدی پلیس در این راستا آغازشد.<br/>وی افزود: در بررسی‌های اولیه کارآگاهان اداره مبارزه با سرقت پلیس آگاهی استان مشخص شد چند جوان با نصب پلاک جعلی بر روی خودرو‌های پژو پارس، پژو ۴۰۵ و پراید مرتکب سرقت شده اند.<br/><br/>سرهنگ حسنی به تحقیقات تخصصی، هوشیاری و سرعت عمل ماموران انتظامی در این راستا اشاره کرد و گفت: در جمع بندی داده‌های به دست آمده، مالک یکی از خودرو‌ها شناسایی و در اقدامی هماهنگ در پایتخت دستگیر شد.<br/><br/>این مقام انتظامی تصریح کرد: متهم پس از دستگیری و انتقال به آگاهی تحت بازجویی قرارگرفت و با مشاهده اسناد و مدارک غیرقابل انکار پلیس لب به اعتراف گشود.<br/><br/>به گفته حسنی متهم در بازجویی‌ها به ارتکاب ۲۳۲ فقره سرقت سیم و کابل شبکه برق با همکاری ۳ نفر از دوستانش در سطح استان‌های سمنان، مازندران و تهران اعتراف کرد.<br/><br/>وی از دستگیری دیگر اعضای این باند خبرداد و گفت: هر ۴ سارق پس از تکمیل پرونده به مرجع قضائی معرفی شدند.</p>
    </article>
  </body>
</html>