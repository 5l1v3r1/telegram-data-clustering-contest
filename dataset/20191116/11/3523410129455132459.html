<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640247/%D8%AA%D8%B1%D8%A7%D9%85%D9%BE-%D9%85%D9%86-%D9%87%D9%85-%D9%85%D8%A7%D9%86%D9%86%D8%AF-%D9%87%D9%85%D9%87-%D9%85%D8%B1%D8%AF%D9%85-%D8%AD%D9%82-%D8%A7%D8%B8%D9%87%D8%A7%D8%B1%D9%86%D8%B8%D8%B1-%D8%AF%D8%A7%D8%B1%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T11:10:00+00:00"/>
    <meta property="og:title" content="ترامپ: من هم مانند همه مردم حق اظهارنظر دارم"/>
    <meta property="og:description" content="رئیس‌جمهور آمریکا از توئیت انتقادی خود علیه سفیر سابق این کشور در اوکراین دفاع کرد و گفت وی نیز حق اظهارنظر دارد."/>
  </head>
  <body>
    <article>
      <h1>
        <a href="https://www.bultannews.com/fa/news/640247/%D8%AA%D8%B1%D8%A7%D9%85%D9%BE-%D9%85%D9%86-%D9%87%D9%85-%D9%85%D8%A7%D9%86%D9%86%D8%AF-%D9%87%D9%85%D9%87-%D9%85%D8%B1%D8%AF%D9%85-%D8%AD%D9%82-%D8%A7%D8%B8%D9%87%D8%A7%D8%B1%D9%86%D8%B8%D8%B1-%D8%AF%D8%A7%D8%B1%D9%85">ترامپ: من هم مانند همه مردم حق اظهارنظر دارم</a>
      </h1>
      <h2>رئیس‌جمهور آمریکا از توئیت انتقادی خود علیه سفیر سابق این کشور در اوکراین دفاع کرد و گفت وی نیز حق اظهارنظر دارد.</h2>
      <address><time datetime="2019-11-16T11:10:00+00:00">16 Nov 2019, 11:10</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه خبری هیل، دونالد ترامپ، رئیس جمهور آمریکا از توئیت انتقادی خود نسبت به «ماری یووانویچ» سفیر سابق این کشور در اوکراین همزمان با شهادت او در جلسه علنی استماع مجلس نمایندگان دفاع کرد و گفت که او حق اظهارنظر دارد.</p>
      <p>رئیس جمهور آمریکا در جمع خبرنگاران در کاخ سفید اعلام کرد: من حق صحبت کردن دارم. من همه مثل بقیه مردم آزادی بیان دارم. ترامپ افزود: اگر دیگران درباره من صحبت کنند، حق دارم در این باره اظهارنظر کنم. با این حال ترامپ اظهارات خود علیه سفیر سابق آمریکا را ارعاب انگیز ندانست.</p>
      <p>این اولین اظهارنظر علنی ترامپ در روزی بود که سفیر سابق آمریکا در اوکراین در راستای تحقیقات دموکرات ها در خصوص استیضاح رئیس جمهور این کشور در کنگره شهادت داد.</p>
      <p>ترامپ در پیامی که در صفحه شخصی خود در توئیتر منتشر کرد سفیر سابق آمریکا در اوکراین را که در این جلسه به عنوان شاهد حاضر شد، را به باد انتقاد گرفت. رئیس جمهور آمریکا در توئیترش نوشت: هرجا که پای ماری یووانویچ رسیده وضع خراب شده، کارش را با سومالی شروع کرد. وضعیت آنجا چطور است. سپس به سرعت به سمت اوکراین رفت. جائیکه رئیس جمهور جدید اوکراین در دومین تماس تلفنی با من صحبت های ناخوشایندی درباره او داشت. در ادامه این توئیت تاکید کرد تعیین سفیران حق مسلم رئیس جمهور آمریکاست.</p>
      <p>آدام شیف، رئیس کمیته اطلاعاتی مجلس نمایندگان با قطع جلسه استماع متن توئیت ترامپ را برای همگان خواند که با خنده بلند از سوی یووانویچ همراه شد. سفیر سابق آمریکا در اوکراین و همچنین دموکرات های مجلس نمایندگان در واکنش به این توئیت ها آنها را ارعاب کننده دانستند.</p>
      <p>پیش از این ماری یووانویچ در جلسه شهادت خود مقابل مجلس نمایندگان آمریکا اعلام کرد از سوی مقامات دولت ترامپ تحت فشار قرار گرفته بود تا پیام‌هایی در تمجید از رئیس‌جمهور در توییتر منتشر کند. یووانوویچ گفت گوردون ساندلَند، سفیر آمریکا در اتحادیه اروپا، از وی خواسته بود که اگر می‌خواهد شغل خود را (به عنوان سفیر آمریکا در اوکراین) حفظ کند، بهتر است از توئیتر برای نشان دادن حمایتش از ترامپ استفاده کند. یووانوویچ افزود: او (ساندلند) به من گفت «تو می‌دانی که یا باید کار بزرگی انجام دهی، یا (در غیر این صورت) به خانه بروی (اخراج شوی). تو باید توئیت کنی که از رئیس جمهور (ترامپ) حمایت می‌کنی».</p>
      <p>محتوای گفت‌و‌گوی ترامپ و رئیس‌جمهور اوکراین که بوسیله افشاگر جامعه اطلاعاتی آمریکا فاش شد، رسوایی بزرگی برای ترامپ در آستانه انتخابات ریاست جمهوری ۲۰۲۰ به همراه داشته و او را در معرض استیضاح قرار داده است. او طی تماسی تلفنی در ۲۵ ژوئیه از رئیس‌جمهور اوکراین خواسته بود تا تحقیقات درباره فساد مالی جو بایدن و پسرش را تسریع بخشد. افشای این موضوع باعث شد دموکرات‌های مجلس نمایندگان آمریکا بار دیگر گزینه استیضاح را مطرح کنند.</p>
    </article>
  </body>
</html>