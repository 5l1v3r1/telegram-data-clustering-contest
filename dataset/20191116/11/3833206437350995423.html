<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Durzhavata-shte-produlzhava-da-podpomaga-nuzhdaeshtite-se-eto-kak-914253"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T11:10:00+00:00"/>
    <meta property="og:title" content="Държавата ще продължава да подпомага нуждаещите се, ето как!"/>
    <meta property="og:description" content="България ще предложи на ЕК за следващия програмен период разширяване на типа подпомагане по Оператив..."/>
  </head>
  <body>
    <article>
      <h1>Държавата ще продължава да подпомага нуждаещите се, ето как!</h1>
      <address>
        <time datetime="2019-11-16T11:10:00+00:00">16 Nov 2019, 11:10</time>
      </address>
      <p>България ще предложи на ЕК за следващия програмен период разширяване на типа подпомагане по Оперативната програма за храни и/или основно материално подпомагане, както и увеличаване на броя на хората, които се подпомагат. Това каза заместник-министърът на труда и социалната политика Зорница Русинова на семинар за журналисти в Боровец.</p>
      <p>Бюджетът на Оперативната програма в момента е около 241 милиона лева. Като усвояване и управление програмата е на първо място в ЕС. Няма риск от загуба на средства. Прогнозата е около 500 милиона лева да е програма за следващия програмен период.</p>
      <p>Индивидуални хранителни пакети ще могат да получават хората, които са в пенсионна възраст и над 70 години, с доходи под прага на бедност. В момента са подпомагани хората, които са обект на социално подпомагане, с предложението групата ще се разшири и ще стигне 600 000 души. В момента се подпомагат 500 000 души с хранителни пакети.</p>
      <p>Ще има и по-силен акцент и в дистрибуцията на храна по домовете. Услугата топла храна отново ще се предоставя на хора, обект на социално подпомагане, хора с увреждания, с ниски доходи, бездомни.</p>
      <p>Предвижда се да се раздават допълнителни пакети от хигиенни материали - прах за пране, почистващи препарати, превързочни материали, които ще са за хората, които получават топъл обяд, защото по думите на Зорница Русинова, те имат нужда и от такъв тип подкрепа. Ние не можем сериозно да увеличим пенсиите с ежегодното актуализиране, но този вид подпомагане ще бъдат в полза на възрастните, допълни заместник -министърът.</p>
      <p>Ще има индивидуална подкрепа и за самотните майки и майки от семейства с доходи под прага на бедност. На тях ще се предоставя допълнителен пакет памперси, стоки от първа необходимост, козметични продукти, мъничка кошарка. Според Русинова това ще е допълнителен демографски стимул за повече деца в семействата.</p>
      <p>Общините са предложили да се подпомагат семейства с деца до три години с ниски доходи да получават храна от млечна кухня. Около 19 процента от децата в България не могат да се хранят ежедневно с месо и пресни плодове, сочат анализите. Топлият обяд в момента не е профилиран да осигурява и детско хранене.</p>
      <p>В началото за топлия обяд са се доверили само 86 общини за около 6000 потребители, но след това са се облекчили условията за проекти и в момента 211 общини предоставят топъл обяд в 278 трапезарии за повече от 50 000 човека. Те ежедневно получават супа, основно ястие, хляб и десерт. В момента е определена ценова ставка от 2,50 лева на човек за обяд. В зависимост от цената в следващия програмен период ще се определя бройката на подпомаганите, но във всички случаи поне 50 000 ще е минималния индикатор на хора, които да са обхванати с топлия обяд.</p>
      <p>Пакети храни се раздават едновременно на територията на цялата страна в еднакво количество и в еднакъв обем за всички подпомагани. БЧК партнира при доставката им, доброволците достигат и до най-отдалечените места.</p>
      <p>До 18 месеца ще се покрива субсидирана заетост на младежи, завършили "Социални дейности", ако започнат работа в социални услуги. Възнаграждението ще е средна брутна работна заплата по икономическа дейност "Хуманно здравеопазване и социална работа" - 1200 лева, каза още Русинова.</p>
      <p>Това ще се случи с допълнения в Процедура "Работа" по ОПРЧР. Предстои програмата да се допълни и промени с нов компонент с бюджет от 10 млн. лв за подкрепа на социалните услуги в България. Ресурсът ще стигне за 500 младежи от цялата страна.</p>
      <p>Министерството на труда и социалната политика, АСП, АЗ и университетите ще стартират още през следващия месец кампания, насочена към млади хора, които завършват "Социални дейности". Вече има споразумения с университетите в Русе, Пловдив, София, Стара Загора, Благоевград. Това са градовете с добри факултети по социални дейности. Традиционно АЗ прави и кариерни форуми в тези университети.</p>
      <p>Идеята е младежите да започнат стажове и работа в социалните услуги. Прогнозите са, че в социалната сфера ще има сериозен недостиг на социални работници през следващите 10-15 години, каза Русинова. Според нея програмата ще е добър стимул да се привлекат млади хора да работят в системата. Ако механизмът работи, ще бъде заложен по-сериозно в следващия програмен период.</p>
      <p>По думите на Русинова това е първият подобен опит в социалната сфера. Общините досега по-често кандидатстват за по-нископлатени дейности, за да могат да компенсират част от комуналните си дейности.</p>
      <p>Тя посочи, че тепърва в социалната сфера предстои сериозно предизвикателство с влизането в сила на новия Закон за социалните услуги. 2021 година ще бъде приета картата на новите услуги. В момента се прави анализ какви са критериите, които да се заложат за разкриването на новите услуги без това да компрометира съществуването на сегашните. Ще има нужда да се надгражда и това е амбицията за следващия програмен период, тъй като недостигът на домовете за възрастни е доста сериозен, каза Русинова. Около 5000 човека чакат за домове за възрастни, близо 2000 са чакащите за домове за хора с психични разстройства, допълва още "Дарик".</p>
    </article>
  </body>
</html>