<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-supreme-court-verdict-on-rafale-bjp-demand-rahul-gandhi-apologizes-nationwide-protest-including-bihar-2852293.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T11:30:47+00:00"/>
    <meta property="og:title" content="राफेल प्रकरण: कांग्रेस के माफी मांगने को लेकर भाजपा का धरना"/>
    <meta property="og:description" content="राफेल प्रकरण में सुप्रीमकोर्ट की ओर से मोदी सरकार को क्लीन चिट दिए जाने के बाद शनिवार को भाजपा ने पटना सहित देश-प्रदेश के सभी जिला मुख्यालयों में कांग्रेस और राहुल गांधी को माफी मांगने की मांग को..."/>
  </head>
  <body>
    <article>
      <h1>राफेल प्रकरण: कांग्रेस के माफी मांगने को लेकर भाजपा का धरना</h1>
      <address><time datetime="2019-11-16T11:30:47+00:00">16 Nov 2019, 11:30</time> by <a rel="author">पटना हिन्दुस्तान टीम</a></address>
      <p>राफेल प्रकरण में सुप्रीमकोर्ट की ओर से मोदी सरकार को क्लीन चिट दिए जाने के बाद शनिवार को भाजपा ने पटना सहित देश-प्रदेश के सभी जिला मुख्यालयों में कांग्रेस और राहुल गांधी को माफी मांगने की मांग को लेकर धरना-प्रदर्शन किया। पटना के कारगिल चौक पर आयोजित इस धरना-प्रदर्शन का नेतृत्व प्रदेश भाजपा अध्यक्ष डॉ संजय जायसवाल और राष्ट्रीय प्रवक्ता शाहनवाज हुसैन ने किया।</p>
      <p>मौके पर प्रदेश अध्यक्ष डॉ जायसवाल ने कहा कि लोकसभा में सारी बातें साफ कर दी गई थीं। उसके बाद भी राहुल गांधी का अजीब चरित्र है। अब उन्होंने खुद सुप्रीमकोर्ट में मांफी मांगी है कि उनसे गलती हुई थी। पीएम नरेंद्र मोदी के बारे में कोई टिप्पणी कर दे और फिर सुप्रीमकोर्ट में मांफी मांगे तो वह एक तरह से देश के साथ धोखा देने जैसा है। कांग्रेस और राहुल गांधी को इस चरित्र के लिए देशवासियों से माफी मांगनी चाहिए।</p>
      <p>भाजपा प्रवक्ता शाहनवाज हुसैन ने कहा कि सुप्रीमकोर्ट के साथ ही देश में कई मंचों पर भाजपा ने स्थिति साफ की। लोकसभा चुनाव में जनादेश ने कांग्रेस को जवाब दिया है। राहुल गांधी और कांग्रेस को पूरे देश से इस मसले पर मांफी मांगना चाहिए। इसी मांग के समर्थन में पार्टी ने देशव्यापी प्रदर्शन किया है। मौके पर विधायक अरुण कुमार सिन्हा, भाजपा के मुख्यालय प्रभारी देवेश कुमार, प्रवक्ता निखिल आनंद और अजीत चौधरी, मीडिया प्रभारी राकेश कुमार सिंह, पंकज सिंह, राजीव रंजन सहित अन्य नेता मौजूद थे। </p>
    </article>
  </body>
</html>