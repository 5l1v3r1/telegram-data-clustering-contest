<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425945/ypomnhma-toy-dhmarxoy-kw-gia-ta-problhmata-ygeias-sto-nhsi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T11:15:01+00:00"/>
    <meta property="og:title" content="Υπόμνημα του δήμαρχου Κω για τα προβλήματα υγείας στο νησί"/>
    <meta property="og:description" content="Στα προβλήματα των δομών Υγείας στην Κω, στις αποφάσεις του Δήμου για τη στήριξη της δημόσιας υγείας και στο μεγάλο στόχο ανέγερσης νέου Νοσοκομείου, αναφέρεται ο δήμαρχος Κω Θεοδόσης Νικηταράς σε επιστολή που κατέθεσε προς τον Υπουργό Υγείας κ. Βασίλη Κικίλια, με αφορμή τη συμμετοχή του στην πρόσφατη σύσκεψη στο Υπουργείο Υγείας για τα προβλήματα υγείας στα Δωδεκάνησα."/>
  </head>
  <body>
    <article>
      <h1>Υπόμνημα του δήμαρχου Κω για τα προβλήματα υγείας στο νησί</h1>
      <address>
        <time datetime="2019-11-16T11:15:01+00:00">16 Nov 2019, 11:15</time>
      </address>
      <p>
        <b>Στα προβλήματα των δομών Υγείας στην Κω, στις αποφάσεις του Δήμου για τη στήριξη της δημόσιας υγείας και στο μεγάλο στόχο ανέγερσης νέου Νοσοκομείου, αναφέρεται ο δήμαρχος Κω Θεοδόσης Νικηταράς σε επιστολή που κατέθεσε προς τον Υπουργό Υγείας κ. Βασίλη Κικίλια, με αφορμή τη συμμετοχή του στην πρόσφατη σύσκεψη στο Υπουργείο Υγείας για τα προβλήματα υγείας στα Δωδεκάνησα.</b>
      </p>
      <p>Ο δήμαρχος Κω ζητά:<br/>- την ενίσχυση του ΕΚΑΒ ώστε να λειτουργήσει και δεύτερο ασθενοφόρο με έδρα την Αντιμάχεια.</p>
      <p>- Άμεση λειτουργία του Κέντρου Υγείας Αντιμάχειας.</p>
      <p>- Πλήρη στελέχωση της ΤΟΜΥ Κω.</p>
      <p>- Άμεσα προσθήκη ιατρών σε σημαντικές ειδικότητες για την εύρυθμη λειτουργία του νοσοκομείου.</p>
      <p>Όσον αφορά στην ανέγερση νέου Νοσοκομείου καλεί τον Υπουργό Υγείας να αγκαλιάσει αυτό το πάνδημο, όπως το χαρακτηρίζει, αίτημα της κοινωνίας μας, που βασίζεται σε πραγματικές ανάγκες και δεδομένα.</p>
      <p>
        <b>Η επιστολή</b>
      </p>
      <p>“Αξιότιμε Υπουργέ,<br/>η Κως, η πατρίδα του πατέρα της Ιατρικής επιστήμης Ιπποκράτη, είναι αναγνωρισμένη ως ο θεματοφύλακας της Ιπποκρατικής ηθικής στην παγκόσμια κοινότητα, προβάλλοντας την ιστορία, τον πολιτισμό και την ιστορική συνέχεια του ελληνισμού.</p>
      <p>Η τοπική κοινωνία, ο Δήμος Κω, η Περιφέρεια Νοτίου Αιγαίου, διακεκριμένοι συμπατριώτες μας στο εσωτερικό και στο εξωτερικό, αλλά και διάσημοι φίλοι του νησιού μας, όπως παγκόσμιας φήμης ιατρικές σχολές, στηρίζουν αυτή την προσπάθεια.<br/>Παράλληλα είναι ένας από τους μεγαλύτερους τουριστικούς προορισμούς της χώρας μας, με μεγάλη συμβολή στον εθνικό πλούτο. Με 35.000 μόνιμους κατοίκους στο χειμερινό εξάμηνο, με πάνω από 50.000 μόνιμους κατοίκους και 1,5 εκ. επισκέπτες στο θερινό εξάμηνο.</p>
      <p>Επιπλέον λειτουργεί Σωφρονιστικό κατάστημα και τα τελευταία χρόνια, όπως γνωρίζετε, δομές φιλοξενίας χιλιάδων προσφύγων και μεταναστών.</p>
      <p>Όλα αυτά συμβαίνουν ενώ υπολείπεται δραματικά σε δομές υγείας, ικανές να ανταποκριθούν στις πραγματικές ανάγκες μόνιμου πληθυσμού και επισκεπτών.</p>
      <p>Εντυπωσιακό δεδομένο, προς επίρρωση των όσων σας αναφέρω, αποτελεί επίσης ο ετήσιος αριθμός διακομιδών και το τεράστιο κόστος τους για το ελληνικό δημόσιο. Κόστος που μπορεί να μειωθεί με την ενίσχυση σε μέσα, ιατρούς και νοσηλευτικό προσωπικό. Αρκεί να σας αναφέρω ότι μόνο στη διετία 2017 – 2018 είχαμε 309 διακομιδές από την Κω (133 το 2017 και 176 το 2018), με το ετήσιο κόστος να πλησιάζει το ένα εκατομμύριο ευρώ.</p>
      <p>Για να καλυφθούν οι βασικότερες έστω ανάγκες, που δημιουργούν τα δεδομένα που σας περιέγραψα, απαιτούνται άμεσες και ουσιαστικές ενέργειες ενίσχυσης των δημόσιων δομών υγείας.<br/>Ιεραρχώντας το επείγον των αναγκών, σύμφωνα με την εκτίμησή μας, απαιτείται να δοθεί προτεραιότητα στα εξής:</p>
      <p>1. Ενίσχυση του Τομέα ΕΚΑΒ Κω ώστε, αφενός να μην παρουσιάζει ακάλυπτες βάρδιες θέτοντας σε κίνδυνο την δημόσια υγεία, αφετέρου να λειτουργήσει και δεύτερο ασθενοφόρο με βάση στο κτήριο του Κέντρου Υγείας Αντιμάχειας, ώστε να καλύπτει το γειτονικό διεθνές αεροδρόμιο «Ιπποκράτης» και την απομακρυσμένη από το Νοσοκομείο Δημοτική Ενότητα Ηρακλειδών. Ο Δήμος Κω, αναγνωρίζοντας τις οικονομικές δυσκολίες της πατρίδας μας και προκειμένου να προστατέψει την υγεία των κατοίκων και επισκεπτών του σε όλο το μήκος και πλάτος του νησιού, προτίθεται να συμβάλλει στη στελέχωση του ΕΚΑΒ για τη λειτουργία δεύτερου ασθενοφόρου, με ποσό που αντιστοιχεί στη μισθοδοσία 6 επικουρικών διασωστών, ήτοι περίπου 80.000€ ετησίως. Εφόσον βέβαια δημιουργηθεί το απαραίτητο θεσμικό πλαίσιο, με ευθύνη του Υπουργείου Υγείας, αντιστοίχως με τη θεσμική δυνατότητα που έχει δοθεί στην Τοπική και Περιφερειακή Αυτοδιοίκηση για χορήγηση χρηματικού επιδόματος σε επικουρικούς Ιατρούς.</p>
      <p>2. Άμεση λειτουργία του Κέντρου Υγείας Αντιμάχειας, που για την στέγασή του το ελληνικό δημόσιο επιβαρύνθηκε περί τα 5 εκ. € και δεν λειτούργησε ποτέ. Επειδή πρόκειται για απαραίτητη δομή για την υγειονομική κάλυψη της νότιας πλευράς της Κω, προκειμένου να λειτουργήσει η πολιτική ηγεσία μπορεί να εξετάσει κάθε περίπτωση, όπως ΣΔΙΤ με τη συμμετοχή της τοπικής αυτοδιοίκησης, του εμπορικού επιμελητηρίου, κ.α. καθώς και την παράλληλη δραστηριοποίηση της δομής στον Ιατρικό τουρισμό.</p>
      <p>3. Πλήρη στελέχωση της ΤΟΜΥ Κω με όλες τις ειδικότητες. Αυτή τη στιγμή υπηρετεί μόνο ένας (1) Παθολόγος.<br/>Κύριε Υπουργέ,</p>
      <p>οφείλω να σας γνωστοποιήσω επίσης:</p>
      <p>1. Ο Δήμος Κω αποφάσισε πρόσφατα, με απόφαση του Δημοτικού Συμβουλίου, μετά από αίτημα-συνεννόηση με τη διοίκηση του Νοσοκομείου, να χορηγήσει μηνιαίο χρηματικό επίδομα έως 450 € σε 9 επικουρικούς Ιατρούς, προκειμένου να αποτελέσει κίνητρο σε νέους ιατρούς να επιλέξουν το νοσοκομείο του νησιού μας.</p>
      <p>2. Απαιτείται άμεσα προσθήκη ιατρών σε σημαντικές ειδικότητες για την εύρυθμη λειτουργία του νοσοκομείου μας. Οι μεγάλες ανάγκες αφορούν κυρίως σε έλλειψη παιδιάτρου, όπου υπηρετεί μόνο ένα (1) Ιατρός αυτή την περίοδο, σε έλλειψη Παθολόγου όπου υπηρετούν μόνο δύο (2) μόνιμοι Ιατροί οι οποίοι σηκώνουν τεράστιο βάρος και είναι στα πρόθυρα παραίτησης εάν δεν ενισχυθεί άμεσα ο παθολογικός τομέας. Αξίζει να γνωρίζετε ότι στην παθολογική κλινική του νοσοκομείου μας διενεργούνται σχεδόν όλα τα σχήματα χημειοθεραπειών σε καρκινοπαθείς τις περιοχής μας. Αυτό και μόνο καταδεικνύει τη σοβαρότητα της υπόθεσης. Επιπλέον, κενό καταγράφεται και στη Μονάδα Τεχνητού Νεφρού, που εξυπηρετεί 36 νεφροπαθείς και αρκετοί ασθενείς είναι σε αναμονή. Η μονάδα καλύπτεται μόνο από ένα νεφρολόγο και ένα γενικό ιατρό. Αντίστοιχα κενά υπάρχουν και σε άλλες ειδικότητες, η ενίσχυση των οποίων κρίνεται αναγκαία για την ομαλή λειτουργία των κλινικών και συνολικά του νοσοκομείου μας.</p>
      <p>3. Πρόσφατα εκπονήθηκε από το ΓΝ-ΚΥ Κω μελέτη σκοπιμότητας για την ανέγερση νέου νοσοκομείου στο νησί μας. Έγινε ευρύτατη διαβούλευση σε τοπικό επίπεδο όπου όλοι οι φορείς, αρχές και πολιτικά κόμματα, αναγνώρισαν την άμεση ανάγκη να δρομολογηθεί η κατασκευή του. Η μελέτη, μεταξύ άλλων, αξιολόγησε τρεις (3) τοποθεσίες. Ο Δήμος Κω το επόμενο διάστημα, με απόφαση του Δημοτικού Συμβουλίου θα προχωρήσει σε χωροθέτηση, στην πλέον ενδεδειγμένη θέση.</p>
      <p>Σε αυτό το πλαίσιο, το πολιτικό και στελεχιακό δυναμικό του Δήμου μας είναι στη διάθεση του Υπουργείου σας. Ο Δήμος μας θα δρομολογήσει όλες τις αναγκαίες ενέργειες για την πολεοδομική τακτοποίηση του θέματος, τη δημιουργία των αναγκαίων υποδομών και ότι χρειάζεται για να προχωρήσει αυτός ο σχεδιασμός.<br/>Ευελπιστούμε, και σας καλώ σε αυτή την κατεύθυνση, να αγκαλιάστε αυτό το πάνδημο αίτημα της κοινωνίας μας, που βασίζεται σε πραγματικές ανάγκες και δεδομένα.</p>
      <p>Αναμένουμε τις ενέργειές σας για τα προαναφερόμενα θέματα, με την ελπίδα ταχείας δρομολόγησης της υπόθεσης του νέου νοσοκομείου.</p>
      <p>Ο Δήμαρχος Κω</p>
      <p>Θεοδόσης Α. Νικηταράς”</p>
    </article>
  </body>
</html>