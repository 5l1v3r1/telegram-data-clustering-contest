<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/16/u-genshtabi-nazvaly-poperednyu-prychynu-vybuhiv-u-balakliyi-ta-povidomyly-pro-stan-poranenyh-vijskovyh/"/>
    <meta property="og:site_name" content="Рубрика"/>
    <meta property="article:published_time" content="2019-11-16T11:35:44+00:00"/>
    <meta property="og:title" content="У Генштабі назвали попередню причину вибухів у Балаклії та повідомили про стан поранених військових"/>
    <meta property="og:description" content="У Генеральному штабі Збройних сил України назвали попередню причину вибухів на складі боєприпасів у Балаклії Про це повідомляє Генштаб ЗСУ у Facebook. За попередніми даними оперативної групи Генерального штабу встановлено, що 15 листопада на спеціально обладнаному місці – майданчику зберігання вибухонебезпечних предметів № 4 групами розмінування здійснювалися роботи з розмінування та знищення вибухонебезпечних предметів. О […]"/>
  </head>
  <body>
    <article>
      <h1>У Генштабі назвали попередню причину вибухів у Балаклії та повідомили про стан поранених військових</h1>
      <address><time datetime="2019-11-16T11:35:44+00:00">16 Nov 2019, 11:35</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/Vybuhy-Harkiv-860x580-c-1.jpg"/>
      </figure>
      <p>
        <b>
          <b>У Генеральному штабі Збройних сил України назвали попередню причину вибухів на складі боєприпасів у Балаклії</b>
        </b>
      </p>
      <p>Про це повідомляє Генштаб ЗСУ у Facebook.</p>
      <p>За попередніми даними оперативної групи Генерального штабу встановлено, що 15 листопада на спеціально обладнаному місці – майданчику зберігання вибухонебезпечних предметів № 4 групами розмінування здійснювалися роботи з розмінування та знищення вибухонебезпечних предметів.</p>
      <p>О 14:28, ймовірно у ході завантаження залишків боєприпасів та їхніх елементів, які було підготовлено для подальшої утилізації, зокрема твердопаливного двигуна до ракет 3М9 зенітно-ракетного комплексу “Куб”, відбулось його загорання з подальшим підривом накопичених для знищення вибохонебезпечних предметів.</p>
      <p>На місці події продовжують працювати представники Військової служби правопорядку у Збройних Силах України та представники правоохоронних органів щодо з’ясування причин та обставин надзвичайної події. На технічній території військової частини тривають слідчі дії.</p>
      <p>Також <b>стали відомі подробиці про стан здоров’я п’ятьох поранених військовослужбовців внаслідок вибухів у Балаклії. </b></p>
      <p>“Пораненим надається фахова медична допомога. Двоє військовослужбовців перебувають у Харківській міській клінічній лікарні швидкої та невідкладної медичної допомоги та ще двоє — у Військово-медичному клінічному центрі Північного регіону. Один військовослужбовець від госпіталізації відмовився”, — написали на сторінці Генштабу.</p>
      <p>Нагадаємо, що <a href="https://rubryka.com/2019/11/15/na-skladah-boyeprypasiv-bilya-balakliyi-progrymily-vybuhy/">на складах боєприпасів біля Балаклії прогриміли вибухи.</a></p>
      <p>В результаті вибухів<a href="https://rubryka.com/2019/11/15/cherez-vybuhy-bilya-balakliyi-dvoye-saperiv-zagynuly/"> при утилізації боєприпасів на території центральної артилерійської бази біля Балаклії Харківської області двоє військових саперів зазнали поранень, не сумісних із життям.</a></p>
      <p>Вибухи в Балаклії <a href="https://rubryka.com/2019/11/15/vybuhy-v-balakliyi/">кваліфікували, як “недбале ставлення”.</a></p>
    </article>
  </body>
</html>