<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/mocna-neurja-prizadela-hrvasko-obalo"/>
    <meta property="og:site_name" content="Primorske novice"/>
    <meta property="article:published_time" content="2019-11-16T11:33:33+00:00"/>
    <meta property="og:title" content="Močna neurja prizadela hrvaško obalo"/>
    <meta property="og:description" content="Močna neurja so ponoči povzročila pravi kaos na hrvaški obali. Čez Umag naj bi šla celo vodna tromba in povzročila pravcato razdejanje. Zaradi močnega juga, katerega sunki presegajo tudi 100 kilometrov na uro, pa so zaprte praktično vse trajektne povezave od severnega Jadrana do Dubrovnika, poroča portal Index.hr."/>
  </head>
  <body>
    <article>
      <h1>Močna neurja prizadela hrvaško obalo</h1>
      <address><time datetime="2019-11-16T11:33:33+00:00">16 Nov 2019, 11:33</time> by <a rel="author">STA</a></address>
      <p>
        <b>Močna neurja so ponoči povzročila pravi kaos na hrvaški obali. Čez Umag naj bi šla celo vodna tromba in povzročila pravcato razdejanje. Zaradi močnega juga, katerega sunki presegajo tudi 100 kilometrov na uro, pa so zaprte praktično vse trajektne povezave od severnega Jadrana do Dubrovnika, poroča portal Index.hr.</b>
      </p>
      <figure>
        <img src="https://static.primorske.si/foto/highres/gnweb/719997_264-morjee.jpg"/>
        <figcaption>Fotografija je simbolična. Foto: Mirjana Cerin</figcaption>
      </figure>
      <p><b>UMAG, SPLIT</b> &gt; Neurje v Umagu je povzročilo pravo razdejanje. Na tleh so številni ostanki divjanja neurja, od strešne kritine do polomljenega in izruvanega drevja. Po poročanju portala Istramet je šla čez mesto vodna tromba, vendar te informacije še preverjajo.</p>
      <p>Že v petek popoldne je začel pihati močan jugo. Najmočnejše sunke so zabeležili na območju Splita - 105 kilometrov na uro.</p>
      <p>Jugo je povzročil tudi močno valovanje morja. Razvili so se večmetrski valovi, kar je prekinilo ladijski promet. Prekinjene so trajektne linije na otoke Cres, Lošinj in Rab, ki so tako odrezani od sveta.</p>
    </article>
  </body>
</html>