<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621777/%d9%88%d8%a7%da%a9%d9%86%d8%b4%e2%80%8c%d9%87%d8%a7-%d8%a8%d9%87-%da%af%d8%b1%d8%a7%d9%86%db%8c-%d8%a8%d9%86%d8%b2%db%8c%d9%86%7C-%d8%b7%d8%b1%d8%ad-%d8%af%d9%88%d9%81%d9%88%d8%b1%db%8c%d8%aa%db%8c-%d9%86%d9%85%d8%a7%db%8c%d9%86%d8%af%da%af%d8%a7%d9%86-%d9%85%d8%ac%d9%84%d8%b3-%d8%a8%d8%b1%d8%a7%db%8c-%d8%aa%d9%88%d9%82%d9%81-%d8%a7%d9%81%d8%b2%d8%a7%db%8c%d8%b4-%d9%82%db%8c%d9%85%d8%aa-%d8%a8%d9%86%d8%b2%db%8c%d9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T11:29:00+00:00"/>
    <meta property="og:title" content="واکنش‌ها به گرانی بنزین| طرح دوفوریتی نمایندگان مجلس برای توقف افزایش قیمت بنزین"/>
    <meta property="og:description" content="رئیس کمیسیون امنیت ملی و سیاست خارجی مجلس با ارائه طرح دوفوریتی خواستار توقف افزایش قیمت بنزین شد. آیت الله صافی گلپایگانی نیز از افزایش قیمت بنزین به شدت ابراز تاسف و نگرانی کرده و خطاب به نمایندگان مجلس شورای اسلامی خواستار لغو این طرح شدند."/>
  </head>
  <body>
    <article>
      <h1>واکنش‌ها به گرانی بنزین| طرح دوفوریتی نمایندگان مجلس برای توقف افزایش قیمت بنزین</h1>
      <h2>افزایش قیمت بنزین موجب اعتراض مردم در برخی شهرها ایران شده است</h2>
      <address>
        <time datetime="2019-11-16T11:29:00+00:00">16 Nov 2019, 11:29</time>
      </address>
      <p>
        <i>رئیس کمیسیون امنیت ملی و سیاست خارجی مجلس با ارائه طرح دوفوریتی خواستار توقف افزایش قیمت بنزین شد. آیت الله صافی گلپایگانی نیز از افزایش قیمت بنزین به شدت ابراز تاسف و نگرانی کرده و خطاب به نمایندگان مجلس شورای اسلامی خواستار لغو این طرح شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام مجتبی ذوالنور نماینده مردم قم و رئیس کمیسیون امنیت ملی و سیاست خارجی مجلس شورای اسلامی در صفحه شخصی خود نوشت: مجلس شورای اسلامی و نمایندگان ملت هیچگونه دخالت و حتی اطلاعی از این اقدام غافلگیرانه دولت نداشته اند. این اقدام در مجموع اقدام غلطی است.</p>
      <p>به گزارش <b>آفتاب‌نیوز</b> به نقل از خبرگزاری صداوسیما، ذوالنور گفته است: در اولین ساعات شروع کار مجلس در روز یکشنبه بنده و تعداد قابل توجهی از نمایندگان ملت که تلفنی موافقت آنان را گرفته ام، با ارائه یک طرح دو فوریتی خواستار توقف و لغو اقدام دولت در افزایش قیمت بنزین خواهیم شد.</p>
      <figure>
        <img src="https://aftabnews.ir/files/fa/news/1398/8/25/359857_822.jpg"/>
      </figure>
      <p>گفتنی است که در پی افزایش قیمت بنزین، <a href="https://aftabnews.ir/fa/news/621694/%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D8%A8%D8%B1%D8%AE%DB%8C-%D8%B4%D9%87%D8%B1%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%B9%DA%A9%D8%B3">مردم در برخی شهرها تجمع‌های اعتراضی برگزار کردند و شعارهایی علیه گرانی بنزین سر داده‌اند</a>.</p>
      <p>بامداد جمعه ۲۴ آبان، <a href="https://aftabnews.ir/fa/news/621575/%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%88-%DA%AF%D8%B1%D8%A7%D9%86-%D8%B4%D8%AF%7C-%D9%82%DB%8C%D9%85%D8%AA-%D9%87%D8%B1-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87%E2%80%8C%D8%A7%DB%8C-%DB%B1%DB%B5%DB%B0%DB%B0-%D9%88-%D9%87%D8%B1-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%A2%D8%B2%D8%A7%D8%AF-%DB%B3%DB%B0%DB%B0%DB%B0-%D8%AA%D9%88%D9%85%D8%A7%D9%86">بنزین سهمیه‌بندی شد</a> و قیمت این فرآورده نفتی به صورت سهمیه‌ای (۶۰ لیتر ماهانه برای خودروهای شخصی) در هر لیتر ۱۵۰۰ تومان و به صورت آزاد ۳۰۰۰ تومان تعیین شد که طبق اعلام وزیر نفت از محل اجرای این طرح در طول یک سال آینده، ۳۱ هزار میلیارد تومان درآمد کسب خواهد شد که همه این مقدار به مردم تعلق می‌گیرد.</p>
      <p>یک عضو هیئت رئیسه مجلس شورای اسلامی نیز از درخواست جمعی از نمایندگان برای برگزاری جلسه غیرعلنی مجلس برای بررسی افزایش قیمت بنزین خبر داد.</p>
      <p>علی اصغر یوسف‌نژاد، گفت: با توجه به اینکه افزایش قیمت بنزین به یکباره و بدون اطلاع‌رسانی قبلی صورت گرفته جمعی از نمایندگان درخواست برگزاری جلسه غیرعلنی برای بررسی موضوع افزایش قیمت بنزین را داشتند که این موضوع در جلسه هیئت رئیسه مجلس مورد بررسی قرار می‌گیرد. بر همین اساس احتمالا روز یکشنبه در جلسه غیررسمی با حضور دستگاه‌های اجرایی مرتبط، موضوع افزایش قیمت بنزین و اینکه آیا از نظر شرایط زمانی و اجتماعی این کار به مصلحت بوده یا نه و همچنین پیامدهای مثبت و منفی آن خصوصا تاثیر آن بر قشر متوسط و ضعیف مورد بررسی قرار خواهد گرفت.</p>
      <p>
        <b>رئیس مجلس بدون در نظر گرفتن نظر نمایندگان مصوبه سهمیه‌بندی بنزین را امضا کرد</b>
      </p>
      <p>نماینده شبستر گفت:‌ امضاء رئیس مجلس برای افزایش قیمت بنزین بدون در نظر گرفتن نمایندگان بود.</p>
      <p>معصومه آقاپور در گفت‌وگو با ایلنا،‌ درباره افزایش قیمت و سهمیه‌بندی بنزین گفت: متاسفانه یک سیاست شتاب‌زده اتفاق افتاد.</p>
      <p>این عضو کمیسیون اقتصادی مجلس شورای اسلامی یادآور شد: از ابتدای سال تاکنون چندین بار تصمیم به افزایش قیمت و سهمیه‌بندی بنزین داشتند که ما نمایندگان مجلس بدون در نظر گرفتن جناح سیاسی با آن مخالفت کردیم. تاکنون سه سناریو مطرح شده که با مخالفت نمایندگان مواجه شده بود. باید گفت با این تصمیمی که گرفته شد اقتصاد ایران که نفس نفس می‌زند از نفس خواهد افتاد.</p>
      <p>نماینده شبستر درباره این که مصوبه با امضاء سران سه قوا تصویب شده است و رئیس مجلس هم آن را امضاء کرده است، گفت: بله امضاء رئیس مجلس بدون در نظر گرفتن نظر نمایندگان صورت گرفته است.</p>
      <p>
        <b>افزایش قیمت بنزین تصمیم سران سه قوه بود</b>
      </p>
      <p>جلال میرزایی، نمایند مجلس نیز درباره افزایش قیمت بنزین و اینکه آیا سهمیه‌بندی باتوجه به شرایط کشور اتخاذ شده است، گفت: کشور این روزها در شرایط خاصی قرار دارد سران سه قوا هم با رصد همین شرایط موجود تصمیم به افزایش قیمت بنزین گرفتند.</p>
      <p>این عضو کمیسیون انرژی مجلس شورای اسلامی تاکید کرد: افزایش قیمت و سهمیه‌بندی صرفا برای بحث تامین کسری بودجه نیست؛ چرا که بخشی از این درآمد صرف خانواده‌های نیازمند خواهد شد تا از لحاظ معیشتی و گذران زندگی فشار کمتری را تحمل کنند. تمامی جوانب برای افزایش قیمت در نظر گرفته شده است، چه بسا اگر این تصمیم گرفته نمی‌شد شاید دولت مجبور می‌شد برای تامین بخشی از هزینه‌ها پول بدون پشتوانه به چاپ برساند که این اتفاق آثار تورمی بسیاری را به همراه خواهد داشت.</p>
      <p>میرزایی درباره این‌که افکار عمومی این افزایش و سهمیه‌بندی را از چشم دولت می‌بیند در صورتی که به گفته شما سران قوا این تصمیم را اجرایی کردند،‌ عنوان کرد: برای اولین بار در یک اجماع سران سه قوه رأی به یک مسئله دادند و آن افزایش و سهمیه‌بندی بنزین بود.</p>
      <p>وی در پاسخ به این سوال که شاید گروه ضدانقلاب و برخی از جریان‌ها بخواهند از این جریان بهره ببرند و مانند اتفاقی که در گذشته افتاده است، از افکار عمومی سوءاستفاده کنند، گفت: هرگونه ناامنی و بی‌ثباتی آثار و تبعاتش روی معیشت شهروندان تاثیرگذار است، کشور هم راه‌های مختلفی پیش رو نداشت که بتواند از محل آن‌ها کسری بودجه را تامین کند.  انتظار است دولت سبد حمایتی را که وعده داده است اجرایی کند زیرا این امر روی اعتماد شهروندان و آرامش جامعه تاثیرگذار است.</p>
      <p>نماینده ایلام در مجلس شورای اسلامی با اشاره به اینکه عده‌ای دولت را فقط مسئول افزایش قیمت و سهمیه‌بندی بنزین می‌دانند،‌ اظهار کرد: جبهه‌گیری در برابر دولت درست نیست، ما در مجلس هستیم و می‌دانیم افزایش قیمت و سهمیه‌بندی بنزین تصمیم سران سه قوه است و خلاف این هم اعلام نشده، بنابراین لازم است که سخنگوی شورای عالی اقتصادی در این موضوع موضع درستی بگیرد.</p>
      <p>وی درباره این که جریانی در داخل کشور افزایش قیمت بنزین را دستاوزیر انتخابات آغاز نشده کرده‌اند و از آن برای تخریب دولت و سایر جریان‌های حامی قوه مجریه استفاده می‌کنند،‌ گفت: همکاری خوبی بین نهادهای مختلف برای اجرایی شدن این سیاست طی چند روز گذشته شکل گرفته بود اما اینکه یک جریان سیاسی در آستانه انتخابات قصد بهره‌برداری دارد، ما باید حواسمان باشد. دستگاه‌های نظارتی باید دقیق شوند افرادی که می‌خواهند بدون توجه به منافع و امنیت ملی از مسائل بهره‌برداری انتخاباتی کنند صلاحیت حضور در نهادهای نظارتی را ندارند، از این رو باید دقت شود این اشخاص قدم به مجلس نگذارند.</p>
      <p>استانداران خواستار تعویق طرح گرانی بنزین بودند؟</p>
      <p>یک عضو هیات رئیسه مجلس نیز با بیان اینکه استانداران خواستار به تعویق افتادن اجرای طرح افزایش نرخ بنزین بودند، گفت: قوه قضائیه با دولت مکاتبه کرده بود که باید افکار عمومی اقناع‌سازی شود.</p>
      <p>سیدامیرحسین قاضی زاده هاشمی در گفتگو با خبرگزاری مهر با بیان اینکه در جلسه غیرعلنی هفته گذشته مجلس شورای اسلامی، رئیس مجلس در مورد افزایش قیمت بنزین نکاتی را اعلام کرد و نمایندگان مخالفت خود را اعلام کردند، گفت: طبق قانون، تعرفه‌گذاری و نرخ گذاری برعهده دولت است. فقط باید در قالب لایحه بودجه، محل درآمدها و هزینه ها به تأیید مجلس برسد. طبق قانون، ۵۰ درصد منابع حاصل از هدفمندی یارانه ها باید به صورت نقدی به مردم پرداخت شده و ۵۰ درصد دیگر در بخش های دیگر مانند سلامت و تولید توزیع شود. کل منابع حاصل از افزایش قیمت بنزین حدود ۳۷ هزار و ۵۰۰ میلیارد تومان است، سؤال اینجاست که اگر دولت می‌خواهد کل منابع حاصل از افزایش قیمت بنزین را به مردم بدهد، چرا قیمت بنزین را افزایش داد؟</p>
      <p>وی ادامه داد: قیمت واقعی هر لیتر بنزین حدود ۸ هزار تومان است. افزایش قیمت بنزین به ۳ هزار تومان تأثیری در کاهش قاچاق سوخت ندارد، زیرا تنها ۱۵ تا ۲۰ درصد سود قاچاقچیان کاهش یافته است و هنوز سود کلانی برای قاچاق سوخت وجود دارد. در ماه های اخیر تورم سیر نزولی داشته و رشد اقتصادی از حالت منفی خارج شده بود، چرا دولت با وارد کردن شوک دیگری به اقتصاد کشور، به افزایش تورم دامن زد. انگیزه واقعی دولت برای افزایش قیمت بنزین چیست؟</p>
      <p>
        <b>نامه رسمی قوه قضائیه به دولت پیش از افزایش قیمت بنزین</b>
      </p>
      <p>قاضی زاده هاشمی تصریح کرد: بر اساس شنیده ها قوه قضائیه رسما با دولت مکاتبه کرده و اعلام کرده است که پیش از افزایش قیمت باید تمهیدات رسانه ای برای اقناع سازی افکار عمومی انجام شود و با مردم صحبت شود تا مردم مطلع باشند. در زمان آقای احمدی‌نژاد برای افزایش قیمت بنزین ۶ ماه دولت و وزرا با مردم صحبت کردند.</p>
      <p>
        <b>درخواست استانداران برای به تعویق افتادن طرح افزایش قیمت بنزین</b>
      </p>
      <p>عضو هیئت رئیسه مجلس اظهارداشت: استانداران و فرمانداران نیز خواستار به تعویق افتادن اجرای این طرح بودند. دستگاه های امنیتی نیز نسبت به افزایش قیمت بنزین هشدار داده بودند. برخی معتقدند دولت برای جبران کسری بودجه قیمت سوخت را افزایش داده است، این در حالی است که دولت همه پول افزایش قیمت بنزین را به صورت یارانه نقدی پرداخت خواهد کرد.اگر دولت سهمیه بندی بنزین را انجام می داد و کارت سوخت جایگاه داران را حذف می کرد، می توانست مصرف سوخت را کنترل کند و نیازی به افزایش قیمت بنزین نبود. انگیزه واقعی دولت از این کار مشخص نیست.</p>
      <p>
        <b>انتقاد نماینده تهران از افزایش قیمت بنزین</b>
      </p>
      <p>پروانه سلحشوری، نماینده تهران در مجلس نیز از افزایش قیمت بنزین انتقاد کرد.</p>
      <figure>
        <img src="https://aftabnews.ir/files/fa/news/1398/8/25/359889_942.jpg"/>
      </figure>
      <p>
        <b>انتقاد شدید آیت‌الله صافی‌گلپایگانی از افزایش قیمت بنزین: نمایندگان مجلس این طرح را لغو کنند</b>
      </p>
      <p>آیت الله صافی گلپایگانی نیز از افزایش قیمت بنزین به شدت ابراز تاسف و نگرانی کرده و خطاب به نمایندگان مجلس شورای اسلامی خواستار لغو این طرح شدند.</p>
      <p>به گزارش آفتاب‌نیوز به نقل از شفقنا، این مرجع تقلید شیعیان در پیامی اظهار داشتند: متأسفانه در حالیکه گرانی، تورم و بیکاری بسیاری از اقشار مملکت را در وضعیت سخت و ناراحت کننده‌ای قرار داده، طرحی در شب میلاد رسول رحمت (صلی الله علیه و آله وسلم) توسط سران قوا تصویب شد که موجب تأسف و نگرانی شدید است. از نمایندگان مجلس شورای اسلامی می‌خواهیم که لغو این طرح را اعلام کنند و برای رفع مشکلات مردم با مشورت بزرگان و اساتید علم اقتصاد اقدام فوری نمایند.</p>
      <p>
        <b>آیت‌الله علوی گرگانی: دولت تا دیر نشده در تصمیم خود تجدیدنظر کند</b>
      </p>
      <p>آیت الله علوی گرگانی نیز نسبت به افزایش ناگهانی قیمت بنزین در شرایط فعلی ابراز ناراحتی کرد.</p>
      <p>در پیام این استاد حوزه علمیه قم آمده است: خبر ناراحت کننده افزایش ناگهانی قیمت بنزین در شرایط فعلی که اثر تحریمها و افزایش غیر متعارف ارز بر زندگی مردم فشار زیادی را وارد کرده است موجب ناراحتی شدید اینجانب گردیده است. تمام مسئولین دلسوز و مدیران مملکتی باید توجه داشته باشند که در شرایط فعلی ایجاد آرامش در جامعه و دوری از پرداختن به مسائل حاشیه‌ای و حفظ وحدت ملی، پرهیز از ایجاد التهاب در جامعه مخصوصا در وضعیت اقتصادی مردم یک اصل مهم می باشد، لذا هرگونه رفتاری که موجب بروز مشکلات معیشتی بیشتر در شرایط فعلی برای مردم شود، از نظر اینجانب ناپسند و بر خلاف مصالح ملی است. اینجانب از همه نمایندگان مجلس می خواهم که با قاطعیت جلوی ایجاد التهاب معیشتی در جامعه را گرفته و از دولت محترم نیز می خواهم که تا دیر نشده در تصمیم خود تجدید نظر کرده و با همفکری کارشناسان دلسوز و متعهد و به کارگیری جوانان مؤمن و متعهد و نخبه به تقویت تولید داخلی و حل اساسی مشکلات آن اهتمام ورزند.</p>
    </article>
  </body>
</html>