<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741996"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T11:14:00+00:00"/>
    <meta property="og:title" content="'ธนาธร'พ้อถูกกล่าวหา'ชังชาติ' แนะมองอนค.เพื่อประเทศ"/>
    <meta property="og:description" content="“ธนาธร”บอกอนาคตใหม่ไม่ใช่เพียงพรรคการเมือง แต่คือการเดินทางร่วมกันของคนมีจุดหมายเดียวกัน เหน็บคนกล่าวหาก้าวร้าว-ชังชาติ"/>
  </head>
  <body>
    <article>
      <h1>'ธนาธร'พ้อถูกกล่าวหา'ชังชาติ' แนะมองอนค.เพื่อประเทศ</h1>
      <address>
        <time datetime="2019-11-16T11:14:00+00:00">16 Nov 2019, 11:14</time>
      </address>
      <p>
        <b>“ธนาธร”บอกอนาคตใหม่ไม่ใช่เพียงพรรคการเมือง แต่คือการเดินทางร่วมกันของคนมีจุดหมายเดียวกัน เหน็บคนกล่าวหาก้าวร้าว-ชังชาติ</b>
      </p>
      <p>เมื่อวันที่ 16 พ.ย. ที่เจเจ มอลล์ จตุจักร นายธนาธร จึงรุ่งเรื่องกิจ หัวหน้าพรรคอนาคตใหม่ กล่าวบนเวทีกิจกรรม “อยู่ ไม่ เป็น” ตอนหนึ่งว่า เราเห็นปัญหาในสังคมไทยตั้งแต่วันนั้น เราจึงอยู่ไม่เป็น จึงต้องออกมา และเชื่อว่าถ้าเราจริงใจ หนักแน่นพอจะเปลี่ยนการเมืองได้ เพราะการเมืองทำให้ชีวิตความเป็นอยู่ของประชาชนดีขึ้นได้ เราจึงตั้งพรรคการเมืองขึ้นมา และเราต้องการเห็นประเทศไทยที่ดอกผลกระจายไปสู่การพัฒนา แต่ไม่ใช่เข้มแข็งด้วยการมีเรือดำน้ำ แต่ต้องได้รับการยอมรับ เคารพนับถือจากนานาชาติ และทัดเทียมกับโลก แต่การเดินทางที่จะไปจุดนั้น เขากล่าวหาว่าเราว่า คือคนก้าวร้าว เราคือคนที่ชังชาติ และอยู่ไม่เป็น<br/><br/>นายธนาธร กล่าวต่อว่า การเกิดขึ้นและดำรงอยู่ของพรรคอนาคตใหม่ไม่ได้ดำรงจากความเกลียดชัง แต่เกิดจากความรักในสังคมที่อยู่ในประเทศเดียวกัน หลายคนบอกพวกเราหัวรุนแรง การเปลี่ยนแปลงที่นำเสนอ ทำให้ให้สังคมเปลี่ยนแปลงเร็วเกินไป แต่เราอยากให้มองโลกข้างหน้า ให้เห็นความเร็วในการเปลี่ยนแปลงทั้งด้านเทคโนโลยี และด้านอื่นๆ ซึ่งสิ่งที่ต้องกลัวไม่ใช่เปลี่ยนแปลงที่เร็วเกินไป แต่ถ้าเราอยู่เป็น และไม่เปลี่ยนแปลงทุกอย่างจะสายเกินไป อนาคตใหม่ไม่ใช่เพียงพรรคการเมือง แต่อนาคตใหม่ คือการเดินทางร่วมกัน ไม่ใช่ยศถาบรรดาศักดิ์ ไม่ใช่ผลประโยชน์ส่วนตัว แต่คือปลายทางของคนที่มีจุดหมายเดียวกัน และไม่ใช่ของตนคนเดียวกัน แต่พวกเราคืออนาคตใหม่<br/><br/>อย่างไรก็ตามนายธนาธรได้ขอให้สมาชิกที่อยู่ในห้องลุกขึ้นยืนแล้วเดินไปข้างหน้าด้วยกัน โดยมีนายธนาธรเดินนำหน้าออกจากห้อง ก่อนจะจบกิจกรรม “อยู่ ไม่ เป็น”<br/><br/> </p>
    </article>
  </body>
</html>