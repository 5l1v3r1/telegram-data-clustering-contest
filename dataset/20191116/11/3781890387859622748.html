<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742003"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T11:15:00+00:00"/>
    <meta property="og:title" content="&quot;กฤตณัฐ&quot;คว้าทองสองล้อลู่ทำลายสถิติพังราบคาบ"/>
    <meta property="og:description" content="ยอดไอ้หนูนักปั่น “กฤตณัฐ แก้วน้อย” จากทีมฟิชเชอร์แมนเฟรนด์ กองบิน 46 พิษณุโลก โชว์ฟอร์มสุดเจ๋ง ทำลายสถิติประเทศไทย เปอร์ซูต ยุวชนชาย พังราบคาบ ในศึกสองล้อลู่ชิงถ้วยพระราชทาน “ควีนส์สิริกิติ์” สนามที่ 4 ด้าน “สาวน้อยมหัศจรรย์” นัฐนันท์ นนทะแก้ว ยังทำผลงานยอดเยี่ยมคว้ามาแล้ว 2 ทอง"/>
  </head>
  <body>
    <article>
      <h1>"กฤตณัฐ"คว้าทองสองล้อลู่ทำลายสถิติพังราบคาบ</h1>
      <address>
        <time datetime="2019-11-16T11:15:00+00:00">16 Nov 2019, 11:15</time>
      </address>
      <p>
        <b>ยอดไอ้หนูนักปั่น “กฤตณัฐ แก้วน้อย” จากทีมฟิชเชอร์แมนเฟรนด์ กองบิน 46 พิษณุโลก โชว์ฟอร์มสุดเจ๋ง ทำลายสถิติประเทศไทย เปอร์ซูต ยุวชนชาย พังราบคาบ ในศึกสองล้อลู่ชิงถ้วยพระราชทาน “ควีนส์สิริกิติ์” สนามที่ 4 ด้าน “สาวน้อยมหัศจรรย์” นัฐนันท์ นนทะแก้ว ยังทำผลงานยอดเยี่ยมคว้ามาแล้ว 2 ทอง</b>
      </p>
      <p>การแข่งขันจักรยานประเภทลู่ชิงถ้วยพระราชทาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ควีนส์สิริกิติ์” ประจำปี 2562 สนามที่ 4 ที่เวลโลโดรม กกท. หัวหมาก เมื่อวันที่ 16 พ.ย. ชิงชัยวันที่สอง มีชิงทั้งหมด 18 ทอง ที่น่าสนใจอยู่ที่ เปอร์ซูต 2 กม. ยุวชนชาย ปรากฎว่า กฤตณัฐ แก้วน้อย นักปั่นจากทีมฟิชเชอร์แมนเฟรนด์ กองบิน 46 พิษณุโลก เข้าเสันชัยเป็นที่หนึ่ง คว้าเหรียญทอง ด้วยเวลา 2.26.008 นาที และเป็นการทำลายสถิติประเทศไทยที่ วชิรวิทย์ แสนคำวงศ์ เคยทำเอาไว้ 2.26.25 นาที ไปได้อย่างงดงาม ส่วนเหรียญเงิน นายธนพนธ์ วงศ์หล้า (รร.กีฬาลำปาง-สนง.ตำรวจแห่งชาติ Singha-GOGI) 2.31.015 นาที และเหรียญทองแดง ดนัย เจริญช่าง (สำนักงานตำรวจแห่งชาติ Singha-GOGI) 2.33.446 นาที</p>
      <figure>
        <img src="https://www.dailynews.co.th/admin/upload/20191116/news_pOBwTYWyer182659_533.jpg?v=20191116204?v=9437"/>
      </figure>
      <p>     <br/>ขณะที่ เปอร์ซูต 2 กม. ยุวชนหญิง ปรากฎว่า “สาวน้อยมหัศจรรย์” นัฐนันท์ นนทะแก้ว นักปั่นสาวจากทีมฟิชเชอร์แมนเฟรนด์ วัดดงน้อย รร.โคกกระเทียมวิทยาลัย คว้าเหรียญทองไปครอง ทำเวลาได้ 2.49.297 นาที และนับเป็นเหรียญทองที่สองของ นัฐนันท์ ที่สามารถคว้าไปได้ จากที่ก่อนหน้านี้ได้แชมป์จากประเภทสแครตช์ 4 กม. ยุวชนหญิง ส่วนเหรีญเงิน ณัฐภรณ์ อภิโมทย์ (รร.กีฬากรุงเทพมหานคร) เวลา 2.51.902 นาที และเหรียญทองแดง อัน ยี ยอง (MSN Malaysia) เวลา 2.56.694 นาที<br/>     <br/>ส่วนผลประเภทอื่น ๆ พอยท์เรซ 10 กม. เยาวชนหญิง ที่ 1 พรพิศชาณ์ ฆ้องนอก (รร.กีฬากรุงเทพมหานคร) 32 คะแนน, สแครตช์ 10 กม. (30 รอบ) ประชาชนชาย ที่ 1 ปฐมภพ พลอาจทัน (สโมสรทหารอากาศ), เปอร์ซูต 2 กม. เยาวชนหญิง ที่ 1 พรพิศชาณ์ ฆ้องนอก (รร.กีฬากรุงเทพมหานคร) 2.48.523 นาที, เปอร์ซูต 3 กม. ประชาชนหญิง ที่ 1 จันทร์เพ็ง นนทะสิน (สำนักงานปลัดกระทรวงกลาโหม) 4.02.427 นาที, เปอร์ซูต 3 กม. เยาวชนชาย ที่ 1 กิตติกร ธีรวัฒนสาร (รร.กีฬากรุงเทพมหานคร&amp;Roojai) 3.41.026 นาที, เปอร์ซูต 4 กม. ประชาชนชาย ที่ 1 ปฐมภพ พลอาจทัน (สโมสรทหารอากาศ) 4.56.683 นาที ทั้งนี้ ผลการแข่งขันทั้งหมดติดตามได้ที่เว็บไซต์ของสมาคมกีฬาจักรยานฯ www.thaicycling.or.th<br/> </p>
    </article>
  </body>
</html>