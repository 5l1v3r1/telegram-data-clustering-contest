<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/sports/basket-league-to-endiaferon-se-oaka-kai-thessaloniki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T11:20:48+00:00"/>
    <meta property="og:title" content="Basket League : Το ενδιαφέρον σε ΟΑΚΑ και Θεσσαλονίκη"/>
    <meta property="og:description" content="Στον απόηχο του αποκλεισμού δύο ομάδων Α1 από τα ημιτελικά του Κυπέλλου Ελλάδας, του πολυνίκη του θεσμού και κατόχου του τίτλου Παναθηναϊκού και του ΠΑΟΚ, συνεχίζεται η Basket League, με τη διεξαγωγή των αναμετρήσεων της 7ης αγωνιστικής (16-17/11)"/>
  </head>
  <body>
    <article>
      <h1>Basket League : Το ενδιαφέρον σε ΟΑΚΑ και Θεσσαλονίκη</h1>
      <h2>Στον απόηχο του αποκλεισμού δύο ομάδων Α1 από τα ημιτελικά του Κυπέλλου Ελλάδας, του πολυνίκη του θεσμού και κατόχου του τίτλου Παναθηναϊκού και του ΠΑΟΚ, συνεχίζεται η Basket League, με τη διεξαγωγή των αναμετρήσεων της 7ης αγωνιστικής (16-17/11)</h2>
      <address><time datetime="2019-11-16T11:20:48+00:00">16 Nov 2019, 11:20</time> by <a rel="author">ΤοΒΗΜΑ Team</a></address>
      <p>Έβδομη αγωνιστική στην Basket League και τα «φώτα» πέφτουν κυρίως σε ΟΑΚΑ και Θεσσαλονίκη, στη σκιά φυσικά των εξελίξεων στον Παναθηναϊκό.</p>
      <p>Οι πρωταθλητές υποδέχονται τον Ιωνικό Νικαίας (16/11, 17:00) προερχόμενοι από αποκλεισμό στο Κύπελλο Ελλάδας και ήττα από την ουραγό της Euroleague μέχρι την Παρασκευή (14/11), Άλμπα Βερολίνου, μετά από δύο παρατάσεις (105-106) στο ΟΑΚΑ.</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <p>Εν αναμονή εξελίξεων και αλλαγών, με τον Αργύρη Πεδουλάκη να αποτελεί παρελθόν οι «πράσινοι» καλούνται να συγκροτηθούν και να επιστρέψουν στα θετικά αποτελέσματα απέναντι στον νεοφώτιστο, αλλά αξιόμαχο Ιωνικό. Αυτή θα είναι η πρώτη φορά μετά από 33 χρόνια που «διασταυρώνουν τα ξίφη τους» οι δύο ομάδες. Η ομάδα της Νίκαιας μετά το αρχικό 0-2, μετράει τέσσερις διαδοχικές νίκες στα παιχνίδια της με ΠΑΟΚ (εντός), Άρη (εκτός), Λάρισα (εντός) και Ηρακλή (εντός έδρας).</p>
      <p>Με νέο πρόσωπο τον Μιλένκο Τέπιτς και με μία περισσότερη νίκη από την αντίπαλό του θα υποδεχτεί στο «Ιβανώφειο» την ΑΕΚ ο Ηρακλής (17:45). Ο Σέρβος γκαρντ με θητεία σε Παναθηναϊκό και ΠΑΟΚ αντικατέστησε τον Λενζέλ Σμιθ, στον «Γηραιό». Όσο για την Ένωση, θα είναι και αυτή ενισχυμένη καθώς ντεμπούτο αναμένεται να κάνουν οι Μάριο Τσάλμερς και Βλάντο Γιάνκοβιτς στο ελληνικό πρωτάθλημα. Αυτή θα είναι η πρώτη αναμέτρηση των δύο ομάδων στη μεγάλη κατηγορία μετά τις 2 Απριλίου 2011.</p>
      <p>Προμηθέας και Περιστέρι ακολουθούν τους «πράσινους» με έναν βαθμό λιγότερο στον βαθμολογικό πίνακα. Οι Αχαιοί που προκρίθηκαν για πρώτη φορά στην ιστορία τους στα ημιτελικά του Κυπέλλου αποκλείοντας τον Παναθηναϊκό ταξιδεύουν στο Ρέθυμνο για τον αγώνα με την ομώνυμη ομάδα, (16/11, 15:45). Η αχαϊκή ομάδα πέραν της ψυχολογίας που της έδωσε η πρόκριση στα ημιτελικά του Κυπέλλου και της πρόκρισης στους «16» του Eurocup παρά την ήττα από τη Μονακό, προέρχεται από τρεις σερί νίκες πρωταθλήματος κόντρα σε Κολοσσό, Ήφαιστο και Περιστέρι, όλες με διαφορές μέχρι τέσσερις πόντους.</p>
      <p>Το Περιστέρι που επίσης είναι η μία από τις τέσσερις φιναλίστ του Κυπέλλου φέτος, υποδέχεται αύριο (17/11, 16:45) τον ΠΑΟΚ. Ο «Δικέφαλος του Βορρά» έχει μόλις 2 νίκες και προσπαθεί να βρει τα πατήματά του, μετά την ανάληψη της τεχνικής ηγεσίας από τον Κώστα Χαραλαμπίδη.</p>
      <p>Τη δεύτερη εντός έδρας ήττα του θα διεκδικήσει ο Πανιώνιος απέναντι στο Λαύριο (16/11, 15:45), ενώ δύο ακόμη αναμετρήσεις αρχίζουν την ίδια ώρα: Στη Λήμνο, ο Ήφαιστος είναι φαβορί στο ματς με τον Άρη που «καίγεται» για τη νίκη ώστε να ξεφύγει από τις τελευταίες θέσεις, όπως και ο Κολοσσός στην αναμέτρηση με τη Λάρισα στη Ρόδο.</p>
      <p>Αναλυτικά το πρόγραμμα της έβδομης αγωνιστικής:</p>
      <p>16/11</p>
      <p>15:45 Κολοσσός – Λάρισα<br/>15:45 Ρέθυμνο – Προμηθέας<br/>15:45 Ήφαιστος – Άρης<br/>15:45 Πανιώνιος – Λαύριο<br/>17:00 Παναθηναϊκός – Ιωνικός<br/>17:45 Ηρακλής – ΑΕΚ</p>
      <p>17/11</p>
      <p>16:45 Περιστέρι – ΠΑΟΚ</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>