<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/16/Politiet-brukte-t%C3%A5regass-mot-gule-vester-demonstranter-20408289.ece"/>
    <meta property="og:site_name" content="adressa.no"/>
    <meta property="article:published_time" content="2019-11-16T11:03:56+00:00"/>
    <meta property="og:title" content="Politiet brukte tåregass mot gule vester-demonstranter"/>
    <meta property="og:description" content="Politiet brukte tåregass mot gule vester-demonstranter i Paris. Flere er pågrepet. Det er nå ett år siden protestbevegelsen holdt sin første demonstrasjon."/>
  </head>
  <body>
    <article>
      <h1>Politiet brukte tåregass mot gule vester-demonstranter</h1>
      <address><time datetime="2019-11-16T11:03:56+00:00">16 Nov 2019, 11:03</time> by <a rel="author">(NTB) NTB-AP</a></address>
      <p>Politiet brukte tåregass mot gule vester-demonstranter i Paris. Flere er pågrepet. Det er nå ett år siden protestbevegelsen holdt sin første demonstrasjon.</p>
      <aside><a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på e-post</a></aside>
      <p>Minst 24 personer ble pågrepet i Paris lørdag formiddag.</p>
      <p>Demonstranter samlet seg både nord i byen ved metrostasjonen Porte de Champerret og ved Place d'Itale sør i Paris. Begge stedene brukte politiet tåregass mot demonstrantene.</p>
      <p>Det skjedde uten provokasjoner fra demonstrantene, ifølge nyhetsbyrået APs journalister på stedet.</p>
      <p>Flere titall politifolk sto lørdag vakt ved triumfbuen ved Champs-Élysées, som var åsted for ukentlige protester og sammenstøt i fjor.</p>
      <p>I Marseille samlet demonstrantene seg lørdag i rundkjøringer for å protestere.</p>
      <p>Gule vester-demonstrasjonene har dabbet av i løpet av sommeren, men bevegelsens ledere håper å vekke den til live. Søndag er det ett år siden protestbevegelsen startet.</p>
      <p>I de første demonstrasjonene i november 2018 ble det protestert mot regjeringens planer om å øke prisene på drivstoff. Etter hvert utviklet demonstrasjonene seg til protester mot president Emmanuel Macron og hans økonomiske reformer.</p>
      <p>Frankrike kutter mer enn 10 milliarder euro i skatter neste år, som følge av protestene.</p>
      <p>(©NTB)</p>
    </article>
  </body>
</html>