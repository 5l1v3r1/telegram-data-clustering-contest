<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/sotto-natale-i-vigili-fanno-gli-straordinari-al-lavoro-anche-fuori-dal-servizio-cosi-garantiamo-maggiore-sicurezza/1325690/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T11:48:41+00:00"/>
    <meta property="og:title" content="Sotto Natale i vigili fanno gli straordinari, al lavoro anche fuori dal servizio: «Così garantiamo maggiore sicurezza»"/>
    <meta property="og:description" content="TOLENTINO - Il Comune ha dato il via ad un progetto su base volontaria con agenti che si occuperato di svolgere turni di 4 ore di pattuglia in orari pomeridiani, serali e notturni"/>
  </head>
  <body>
    <article>
      <h1>Sotto Natale i vigili fanno gli straordinari, al lavoro anche fuori dal servizio: «Così garantiamo maggiore sicurezza»</h1>
      <h2>TOLENTINO - Il Comune ha dato il via ad un progetto su base volontaria con agenti che si occuperato di svolgere turni di 4 ore di pattuglia in orari pomeridiani, serali e notturni</h2>
      <address><time datetime="2019-11-16T11:48:41+00:00">16 Nov 2019, 11:48</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Fsotto-natale-i-vigili-fanno-gli-straordinari-al-lavoro-anche-fuori-dal-servizio-cosi-garantiamo-maggiore-sicurezza%2F1325690%2F">Condividi110</a><a href="https://twitter.com/intent/tweet?text=Sotto+Natale+i+vigili+fanno+gli+straordinari%2C++al+lavoro+anche+fuori+dal+servizio%3A++%C2%ABCos%C3%AC+garantiamo+maggiore+sicurezza%C2%BB&amp;url=https%3A%2F%2Fwww.cronachemaceratesi.it%2F2019%2F11%2F16%2Fsotto-natale-i-vigili-fanno-gli-straordinari-al-lavoro-anche-fuori-dal-servizio-cosi-garantiamo-maggiore-sicurezza%2F1325690%2F">Tweet</a>Email110 Condivisioni</p>
      <p> </p>
      <p><b>Agenti in servizio anche al di fuori dell’orario di lavoro per garantire la sicurezza sotto Natale. Il comune di Tolentino proprio per «Una maggiore tutela della sicurezza urbana, anche in previsione del vicino periodo natalizio» ha elaborato un progetto che, su base volontaria, prevede che gli agenti della polizia locale prestino servizio al di fuori dell’ordinario orario di lavoro, secondo il principio della rotazione ed in relazione ai servizi ordinariamente svolti, garantendo un presidio per tutto il periodo delle feste natalizie. </b>«Il territorio comunale è quotidianamente sede di eventi culturali e ricreativi che attraggono a sé, anche in orari serali e notturni, un flusso notevole di persone<b>»</b> dice l’assessore alla polizia locale e sicurezza Giovanni Gabrielli. <b>«</b>Si cerca di espletare questo tipo di servizi – dice il comandante della Municipale David Rocchetti, coordinatore del progetto – oltre a tutte le altre incombenze alle quali gli operatori di polizia locale devono sopperire quotidianamente, nonostante lo stesso Corpo sia notevolmente sottodimensionato. Permangono perciò difficoltà oggettive ad istituire un regolare controllo del territorio in particolare del centro storico, specie il pomeriggio, sera e in orari notturni».</p>
      <figure>
        <img src="https://cdn.cronachemaceratesi.it/wp-content/uploads/2018/11/david-rocchetti-325x244.jpg"/>
        <figcaption>David Rocchetti, comandante della polizia locale di Tolentino</figcaption>
      </figure>
      <p><b>Nella nota diffusa dal comune vengono spiegati nel dettaglio i servizi che verranno svolti soprattutto in divisa e con le auto della polizia locale «fatti salvi i servizi da svolgersi in borghese per esigenze di servizio. La pattuglia operante in orario serale e notturno (dalle 21 alle 24) sarà composta da almeno tre operatori di polizia locale, tra i quali per quanto possibile da un ufficiale di pg. Le pattuglie, potranno essere usate anche contemporaneamente in relazione alle esigenze di servizio. Lo scopo del progetto è quello di attuare maggiori controlli di polizia stradale, un più capillare controllo del territorio e garantire un maggiore contrasto al degrado urbano e sociale permettendo una migliore fruibilità del territorio da parte dei cittadini oltre che svolgere gli ordinari servizi quotidianamente garantiti. In particolare gli obiettivi specifici del progetto sono la maggior presenza degli operatori sul territorio il controllo di parchi e giardini e delle aree connotate da fenomeni di degrado urbano, i controlli delle soste in genere in modo particolare nel centro storico, e per prevenire furti, ultimamente purtroppo nuovamente frequenti».</b> Il progetto si prefigge di garantire 14 servizi di 4 ore di pattuglia pomeridiani, serali, notturni. Il costo complessivo del progetto sarà di 3.360 euro.</p>
    </article>
  </body>
</html>