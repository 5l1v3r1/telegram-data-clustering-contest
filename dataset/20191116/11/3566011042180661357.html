<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547625.html/%D8%A7%D9%82%D9%84%D8%A7%D9%85-%D8%B6%D8%B1%D9%88%D8%B1%DB%8C-%D9%88-%DA%A9%D8%A7%D9%84%D8%A7%D9%87%D8%A7%DB%8C-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D8%AF%D8%B1-%D8%A7%D9%86%D8%A8%D8%A7%D8%B1%D9%87%D8%A7-%D9%85%D9%88%D8%AC%D9%88%D8%AF-%D8%A7%D8%B3%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T11:11:00+00:00"/>
    <meta property="og:title" content="اقلام ضروری و کالاهای مورد نیاز در انبارها موجود است/افزایش قیمت نخواهیم داشت"/>
    <meta property="og:description" content="معاون هماهنگی امور اقتصادی استاندار همدان گفت: مردم از اولین ساعات، همکاری بسیار خوب همراه با آرامش در اجرای برنامه داشتند و اطمینان می‌دهیم در انبارها اقلام ضروری و کالاها موجود است؛ مشکل و کمبودی نداریم."/>
  </head>
  <body>
    <article>
      <h1>اقلام ضروری و کالاهای مورد نیاز در انبارها موجود است/افزایش قیمت نخواهیم داشت</h1>
      <h2>معاون هماهنگی امور اقتصادی استاندار همدان:</h2>
      <address>
        <time datetime="2019-11-16T11:11:00+00:00">16 Nov 2019, 11:11</time>
      </address>
      <p>معاون هماهنگی امور اقتصادی استاندار همدان گفت: مردم از اولین ساعات، همکاری بسیار خوب همراه با آرامش در اجرای برنامه داشتند و اطمینان می‌دهیم در انبارها اقلام ضروری و کالاها موجود است؛ مشکل و کمبودی نداریم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ظاهر پورمجاهد، معاون هماهنگی امور اقتصادی استاندار همدان امروز در گفت‌و‌گو با خبرنگار پایگاه خبری <a href="http://asrehamedan.ir/32080">عصر همدان</a>، با تأکید بر اینکه هموطنان عزیز در جریان باشند فقط قیمت بنزین افزایش یافته است اظهار کرد: افزایش قیمت بنزین با در نظر گرفتن سهمیه بیشتر برای خودروها در بخش حمل و نقل عمومی صورت گرفته است.</p>
      <p>وی با بیان اینکه برای تاکسی‌های اینترنتی نیز سهمیه در چارچوب تعریف شده در نظر گرفته شده است گفت: در حمل و نقل‌های با ظرفیت بالا با مصرف گازوئیل و سی ان جی تغییری نداشتیم.</p>
      <p>معاون هماهنگی امور اقتصادی استاندار همدان با تأکید بر اینکه شرایط باید به گونه‌ای پیش برود که در سایر اقلام افزایش قیمتی نداشته باشیم بیان کرد: ‌اکیپ‌های نظارت به منظور کنترل ثبات قیمت کالاها از امروز در استان فعال خواهند شد.</p>
      <p>وی با بیان اینکه در شهرهمدان ۵ اکیپ برای نظارت بر بازار در نظر گرفته شده است افزود: در شهرستان ملایر ۳ اکیپ و در سایر شهرستان‌ها نیز در هر شهرستان یک اکیپ گشت و بازرسی فعال است.</p>
      <p>پورمجاهد با تقدیر از همکاری و همراهی مردم در اجرای این برنامه تصریح کرد: مردم از اولین ساعات، همکاری بسیار خوب همراه با آرامش در اجرای برنامه داشتند و اطمینان می‌دهیم در انبارها اقلام ضروری و کالاها موجود است؛ مشکل و کمبودی نداریم.</p>
      <p>وی با تأکید بر اینکه مردم باید صبوری کنند ادامه داد: این برنامه بنا به دلایلی اجرا شده است و آنچه از منابع مابه ‌التفاوت حاصل از درآمد افزایش قیمت بنزین باشد در قالب بسته کمک معیشتی به ۱۸ میلیون خانوار پرداخت خواهد شد.</p>
      <p>معاون هماهنگی امور اقتصادی استاندار همدان خاطرنشان کرد: رئیس سازمان برنامه  و بودجه اوایل کشور وعده کرده است اوایل آذرماه بخش اول بسته کمک معیشتی پرداخت خواهد شد.</p>
      <p>وی با بیان اینکه مدیران دستگاه‌های تخصصی در استان آماده پاسخگویی در خصوص ابهامات مردمی هستند یادآور شد: مدیرکل تعزیرات، رئیس سازمان صمت و مدیرکل حمل و نقل استان، حوزه حمل و نقل شهرداری و اتوبوسرانی شهرداری نیز در این خصوص پاسخگوی شهروندان هستند.</p>
      <p>پورمجاهد با تأکید بر اینکه در صورت بروز تخلف با افزایش قیمت کالاها برخورد صورت می‌گیرد اظهار کرد: در جلسه روز گذشته با مجمع امور صنفی و اعضای هیأت رئیسه این موضوع مطرح شد که از اصناف شهر و دیگر شهرها اولین قدم را باید خودشان بردارند.</p>
      <p>وی با بیان اینکه اگر افرادی بخواهند با افزایش قیمت به این موضوع دامن بزنند با آنها برخورد خواهد شد گفت: در صورت مشاهده مواردی و یا دریافت هرگونه گزارشی در این خصوص ابتدا روسای اتحادیه‌ها و اصناف و گشت‌های مشترک ورورد و اقدام می‌شود؛ ابتدا راهنمایی و در صورت ادامه تخلف برخورد مطابق قانون انجام می‌شود.</p>
      <p>انتهای پیام/</p>
    </article>
  </body>
</html>