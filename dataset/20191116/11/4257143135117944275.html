<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/16/testverparnal-bukkantak-a-drogra"/>
    <meta property="og:site_name" content="infostart"/>
    <meta property="article:published_time" content="2019-11-16T11:14:00+00:00"/>
    <meta property="og:title" content="Testvérpárnál bukkantak a drogra"/>
    <meta property="og:description" content="Új pszichoaktív anyaggal kereskedő testvérpárt vett őrizetbe a rendőrség a fővárosban, a két férfinál másfél kilogramm kábítószert találtak - közölte a Budapesti Rendőr-főkapitányság szombaton a rendőrség honlapján."/>
  </head>
  <body>
    <article>
      <h1>Testvérpárnál bukkantak a drogra</h1>
      <address><time datetime="2019-11-16T11:14:00+00:00">16 Nov 2019, 11:14</time> by <a rel="author">Infostart / MTI</a></address>
      <h3>Új pszichoaktív anyaggal kereskedő testvérpárt vett őrizetbe a rendőrség a fővárosban, a két férfinál másfél kilogramm kábítószert találtak - közölte a Budapesti Rendőr-főkapitányság szombaton a rendőrség honlapján.</h3>
      <p>A VIII. kerületi nyomozók a 39 éves M. Csabát IX. kerületi Telepy utcai lakásán, míg testvérét, a 30 éves M. Ferencet Haller utcai otthonában fogták el.</p>
      <p>M. Csaba lakásán a rendőrök több mint fél kilogramm új pszichoaktív anyagot, 500 ezer forintot, mobiltelefonokat és más elektronikai eszközöket foglaltak le. Lefoglaltak két autót is. Testvérénél csaknem egy kilogramm kábítószergyanús növényi törmeléket találtak.</p>
      <p>A nyomozók mindkét férfi ellen új pszichoaktív anyaggal visszaélés bűntett gyanúja miatt indítottak eljárást. M. Ferencnek pedig kábítószer birtoklása bűntett gyanúja miatt is felelnie kell.</p>
      <p>A rendőrők őrizetbe vették a két férfit, és indítványozták a letartóztatásukat.</p>
    </article>
  </body>
</html>