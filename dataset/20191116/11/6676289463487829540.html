<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/copil-botosani-judecata-mama-scoala-325753.html"/>
    <meta property="og:site_name" content="Observator"/>
    <meta property="article:published_time" content="2019-11-16T11:05:00+00:00"/>
    <meta property="og:title" content="Un adolescent din Botoşani şi-a dat mama în judecată ca să poată să-şi termine şcoala"/>
    <meta property="og:description" content="Dramă dublă pentru un adolescent din Botoşani, care a fost părăsit de tată când avea patru ani, bărbatul plecând la muncă în străinătate, de unde nu s-a mai întors niciodată. În 2016 mama lui a făcut acelaşi lucru. L-a lăsat în..."/>
  </head>
  <body>
    <article>
      <h1>Un adolescent din Botoşani şi-a dat mama în judecată ca să poată să-şi termine şcoala</h1>
      <address><time datetime="2019-11-16T11:05:00+00:00">16 Nov 2019, 11:05</time> by <a rel="author">Cristian Ionescu</a></address>
      <p>
        <b>
          <b>Dramă dublă pentru un adolescent din Botoşani, care a fost părăsit de tată când avea patru ani, bărbatul plecând la muncă în străinătate, de unde nu s-a mai întors niciodată. În 2016 mama lui a făcut acelaşi lucru. L-a lăsat în grija bunicii şi a dispărut complet.</b>
        </b>
      </p>
      <p>Femeia şi-a şters până şi cea mai mică urmă, blocându-şi pagina de Facebook şi schimbându-şi numerele de telefon. Practic, nu mai exista nicio cale prin care putea fi contactată.</p>
      <h3>Abandonat de tată şi apoi de mamă, băiatul vrea cu orice preţ să termine şcoala</h3>
      <p>Ambii părinţi şi-au părăsit copilul şi au fugit în străinătate. Tatăl, pe când băiatul avea patru ani, iar mama in 2016. El a rămas în grija bunicii, sau mai bine zis, au avut grijă unul de altul. Bunica de el şi el de bunică. Însă, partea financiară devenea tot mai incertă, pe măsură ce băiatul avansa la şcoală, pentru că îi plăcea foarte mult să înveţe.</p>
      <p>Cu rezultate foarte bune la învăţătură, participând la diverse concursuri şcolare şi fiind implicat în diverse activităţi educative extraşcolare, D.D. a susţinut testările naţionale şi a reuşit să obţină o medie mare şi a fost declarat admis la un liceu de prestigiu din municipiu. Ba mai mult, a început să frecventeze cursuri muzicale pentru a cânta la diferite instrumente şi a început să practice karate, potrivit <a href="https://www.monitorulbt.ro/prima-pagina/2019/11/16/mama-data-in-judecata-pentru-bani-de-scoala/">monitorulbt.ro</a>.</p>
      <p>Însă, pensia bunicii nu ajungea amândorura, aşa că tânărul a recurs la o soluţie extremă. Şi-a dat mama în judecată, pentru a obţine o pensie, care să-l ajute la terminarea studiilor. Magistraţii au acordat cererea tânărului şi au obligat-o pe femeie să-i trimită 315 lei pe lună, până la împlinirea vârstei de 18 ani. Ce va face băiatul cu 315 de lei nu putem spune, însă atât au hotărât magistraţii că merită.</p>
    </article>
  </body>
</html>