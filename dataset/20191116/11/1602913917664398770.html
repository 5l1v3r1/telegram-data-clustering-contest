<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/unde-va-avea-loc-dezbaterea-anuntata-de-presedintele-iohannis-18590289"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T11:09:47+00:00"/>
    <meta property="og:title" content="Unde va avea loc dezbaterea anunţată de preşedintele Iohannis"/>
    <meta property="og:description" content="Şcoala Naţională de Studii Politice şi Administrative (SNSPA) a anunţat că va găzdui dezbaterea de marţi a preşedintelui Klaus Iohannis cu politologii şi formatorii de opinie, care va avea loc în Aula Bibliotecii Centrale Universitare „Carol I”, potrivit unui comunicat de presă."/>
  </head>
  <body>
    <article>
      <h1>Unde va avea loc dezbaterea anunţată de preşedintele Iohannis</h1>
      <address>
        <time datetime="2019-11-16T11:09:47+00:00">16 Nov 2019, 11:09</time>
      </address>
      <p>Şcoala Naţională de Studii Politice şi Administrative (SNSPA) a anunţat că va găzdui dezbaterea de marţi a preşedintelui Klaus Iohannis cu politologii şi formatorii de opinie, care va avea loc în Aula Bibliotecii Centrale Universitare „Carol I”, potrivit unui comunicat de presă.</p>
      <p>„Şcoala Naţională de Studii Politice şi Administrative (SNSPA) şi-a manifestat deschiderea de a asigura un spaţiu neutru de desfăşurare a unei dezbateri, în contextul apropierii celui de-al doilea tur al alegerilor prezidenţiale din România, pentru buna informare a opiniei publice şi pentru cultura democratică a societăţii româneşti. Având în vedere anunţul public al candidatului PNL de a organiza o dezbatere cu formatori de opinie, reprezentanţi ai mass-media şi politologi şi în urma dialogului cu echipa de campanie a candidatului Klaus Iohannis, propunerea SNSPA a fost agreată”, au transmis reprezentanţii SNSPA, într-un comunicat de presă remis, sâmbătă, MEDIAFAX.</p>
      <p>Evenimentul se va desfăşura marţi, „într-un spaţiu neutru politic dar, în acelaşi timp, reprezentativ pentru societatea românească”, respectiv în Aula Bibliotecii Centrale Universitare “Carol I”, conform sursei citate.</p>
      <p>Sursa menţionată reiterează „importanţa comunicării publice oneste, deschise, echilibrate, care să atingă teme esenţiale privind modul în care funcţionează instituţiile politice din România, modul în care s-a derulat mandatul actual al Preşedintelui României, precum şi direcţiile şi priorităţile care pot contribui la viitorul ţării”.</p>
      <p>Reprezentanţii SNSPA mai spun că detaliile referitoare la dezbaterea de marţi vor fi comunicate public „imediat după ce acestea vor fi agreate de toate părţile implicate în organizarea acestui eveniment”.</p>
      <p>Klaus Iohannis a anunţat, într-o conferinţă de presă susţinută miercuri la sediul PSD, că marţi va organiza o dezbatere cu politologi şi formatori de opinie. Şeful statului a precizat că nu va participa la o dezbatere cu Viorica Dăncilă, deoarece aceasta „a fost parte activă a mârlăniilor pesediste şi a sprijinit activ încercările de acaparare a Justiţiei”.</p>
    </article>
  </body>
</html>