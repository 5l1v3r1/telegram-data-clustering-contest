<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158556_1.html"/>
    <meta property="og:site_name" content="Novsport"/>
    <meta property="article:published_time" content="2019-11-16T11:34:00+00:00"/>
    <meta property="og:title" content="Министър Кралев: ГЕРБ включва реално младите хора в политическите процеси (СНИМКИ)"/>
    <meta property="og:description" content="&quot;Младите хора не са само бъдещето, а и настоящето&quot;"/>
  </head>
  <body>
    <article>
      <h1>Министър Кралев: ГЕРБ включва реално младите хора в политическите процеси (СНИМКИ)</h1>
      <address>
        <time datetime="2019-11-16T11:34:00+00:00">16 Nov 2019, 11:34</time>
      </address>
      <p>ГЕРБ е единствената партия, която реално включва младите хора в политическите процеси. Участието на младежите във всички сектори от обществения живот е най-добрият начин да се справим със социалното изключване на подрастващите. Това заяви министърът на младежта и спорта Красен Кралев пред близо 100 младежи от структурите на МГЕРБ в Бургас, Варна, Стара Загора, Ямбол и Сливен. Той беше лектор на конференцията “Младите във фокуса на социалната политика и борбата със социалното изключване на подрастващите”, която се провежда в Созопол. Събитието се огранизира от Младежи ГЕРБ с подкрепата на Фондация “Конрад Аденауер”.</p>
      <figure>
        <img src="http://www.novsport.com/content/Image/Kralev%20press%201.JPG"/>
      </figure>
      <p>Министър Кралев се обърна към младите от ГЕРБ с думите, че самият той се е борил срещу изключването на подрастващите от политическите процеси по времето на комунизма. “Тогава нямахме никаква възможност за включване в обществените процеси в държавата”, заяви той. Кралев обясни, че е бил сред учредителите на Федерацията на независимите студентски дружества. “Това беше първата демократична младежка организация, която изигра ключова роля за свалянето на комунистическия режим от власт. Горд съм, че днес съм част от единствената партия, която в последните 10 години доказа, че се развива и реално включва младите хора. Това е ГЕРБ”, посочи министърът на младежта и спорта.</p>
      <figure>
        <img src="http://www.novsport.com/content/Image/Kralev%20press%203.JPG"/>
      </figure>
      <p>Кралев обясни, че “младежкото включване”, един от основните термини в младежките политики, на практика означава младите да имат възможност да участват в обществените и политическите процеси. Той даде за пример присъстващите на форума - един от най-младите депутати - Галя Желязкова от МГЕРБ-Бургас, евродепутата от ГЕРБ Андрей Новаков, заместник-министъра на вътрешните работи Георг Георгиев, зам.-областния управител на Ямбол Волен Дичев. "Моят заместник също е един от вас – Николай Павлов. Изключително подготвен млад човек", подчерта Красен Кралев. По думите му, най-младите и активни евродепутати, депутати, кметове, общински съветници и членове на политически кабинети са от ГЕРБ.</p>
      <figure>
        <img src="http://www.novsport.com/content/Image/Kralev%20press%204.JPG"/>
      </figure>
      <p>Кралев даде пример и с кадровата политика в Министерството на младежта и спорта (ММС) като подчерта, че основните дирекции в ММС се ръководят от млади и подготвени хора до 35 години. "Младите хора не са само бъдещето, ние от ГЕРБ вярваме, че младите сте настоящето. Убеден съм, че от активността на всички вас зависи не само бъдещето на партията, но и на страната", категоричен бе министър Кралев.<br/><br/>Красен Кралев проведе дискусия с младежите от ГЕРБ като отговори на редица въпроси, свързани с младежкия сектор и със спорта. Той разясни подробно каква е дейността на ММС и какви са програмите, насочени пряко към младежите.</p>
      <figure>
        <img src="http://www.novsport.com/content/Image/Kralev%20press%205.JPG"/>
      </figure>
      <p>Министър Кралев даде за пример Национална програма за изпълнение на младежки дейности, която разполага с бюджет от 2 млн. лева. С тези средства се финансират неправителствени организации, на база проектни предложения, които да работят за превенция на всякакви форми на зависимости и агресия сред младите хора, обясни министърът на младежта и спорта. Красен Кралев призова младите хора да бъдат активни и да се включват в обществените и политическите процеси.</p>
    </article>
  </body>
</html>