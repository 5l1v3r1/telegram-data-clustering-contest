<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://citydog.by/post/zaden-padmurak/"/>
    <meta property="og:site_name" content="CityDog.by"/>
    <meta property="article:published_time" content="2019-11-16T11:15:00+00:00"/>
    <meta property="og:title" content="У парку Купалы, дзе раскідалі скульптуры, зноў бяда. Што цяпер?"/>
    <meta property="og:description" content="Як так?"/>
  </head>
  <body>
    <article>
      <h1>У парку Купалы, дзе раскідалі скульптуры, зноў бяда. Што цяпер?</h1>
      <address><time datetime="2019-11-16T11:15:00+00:00">16 Nov 2019, 11:15</time> by <a rel="author">CityDog.by</a></address>
      <p>Калі памятаеце, <a href="https://citydog.by/post/zaden-sculpture/">CityDog.by пісаў</a> пра тое, што ў парку імя Янкі Купалы будаўнікі падчас работ склалі скульптуры наўпрост пад часовым плотам. Зараз культурная спадчына парку зноў пад пагрозай.</p>
      <p>У парку імя Янкі Купалы будаўнікі капаюць траншэі пад кабель для дадатковага асвятлення. Ёсць верагоднасць, што падчас работ могуць разбурыць падмуркі важных для Беларусі будынкаў – дома <b>Янкі Купалы</b> і лазні Плаўскага, <a href="http://www.svaboda.org/a/30273144.html">паведамляе «Радыё Свабода»</a>.</p>
      <h3>Якое значэнне маюць падмуркі дома Янкі Купалы і лазні Плаўскага?</h3>
      <p>У доме, які калісьці стаяў на тэрыторыі сучаснага парка імя Янкі Купалы, з 1927 па 1941 гады жыў сам паэт. Музей Янкі Купалы пабудавалі прыблізна на тым месцы, дзе стаяў яго дом, але ўсё ж такі падмурак палягае крыху ўбаку.</p>
      <p>Сябра грамадска-назіральнай камісіі па ахове помнікаў пры Міністэрстве культуры <b>Павал Каралёў</b> расказаў, што знайшоў на месцы купалаўскага дома рэшткі шкляной попельніцы ды аскепкі фарфоравага посуду.</p>
      <figure>
        <img src="https://stat.citydog.by/content/editor_images/2019/11_november/16_19399/FAED5061-06A2-451C-9CEE-1AD24361E951_w650_r0_s.jpg"/>
      </figure>
      <p>Там, дзе знаходзілася лазня Плаўскіх, Павал Каралёў знайшоў фрагменты кафлянай печы, кручкі, заслонку, сякеру ды шкляны флакончык. Згодна з успамінамі <b>Пімена Панчанкі</b>, у гэтай лазні часта збіраліся літаратары.</p>
      <figure>
        <img src="https://stat.citydog.by/content/editor_images/2019/11_november/16_19399/1E892F62-7E73-449E-A3F6-E93989A68B13_w650_r1_s.jpg"/>
      </figure>
      <p> </p>
      <h3>Чаму рарытэтныя падмуркі ў небяспецы?</h3>
      <p>На думку Паўла Каралёва, за работамі ў парку Янкі Купалы павінны назіраць археолагі Інстытута гісторыі Акадэміі навук. Ён скардзіцца, што будаўнікі хацелі разбурыць падмуркі.</p>
      <p>Будаўнікі і археолагі, якія прыехалі на месца, кажуць, што кабель не пашкодзіць падмуркі, бо пройдзе пад імі. У археолагаў <b>Аляксандра Мядзведзева</b> і <b>Сяргея Дзярновіча</b> ёсць дамова з УКБ Цэнтральнага раёна: яны будуць кантраляваць работы, за якімі сочыць і «Тэхбудкантроль».</p>
      <figure>
        <img src="https://stat.citydog.by/content/editor_images/2019/11_november/16_19399/6E08E388-FEFF-418B-A441-F5FBE05A2A5B_cx0_cy10_cw0_w1023_r1_s.jpg"/>
      </figure>
      <p>Аднак праблема не вырашана: Павал Каралёў сведчыць, што падмуркі палягаюць не так, як меркавалі архітэктары. Высветлілася, што яны знаходзяцца на глыбіні каля 1,5 м, а не 70 см. Што будзе з падмуркамі далей, зараз невядома.</p>
      <h3>Што можна зрабіць, каб захаваць падмуркі?</h3>
      <p>Павал Каралёў прапануе зрабіць музеефікацыю: спачатку раскапаць падмуркі, а потым закансерваваць іх.</p>
      <p> </p>
      <p><b>Фото: </b>svaboda.org.</p>
    </article>
  </body>
</html>