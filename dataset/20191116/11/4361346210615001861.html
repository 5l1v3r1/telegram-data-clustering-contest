<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/savanyitson-otthon-kaposztat/186740"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T11:00:00+00:00"/>
    <meta property="og:title" content="Savanyítson otthon káposztát!"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Savanyítson otthon káposztát!</mark>
      </h1>
      <address><time datetime="2019-11-16T11:00:00+00:00">16 Nov 2019, 11:00</time> by <a rel="author">Bors</a></address>
      <p>
        <b>A savanyú káposzta szuperkaja: a sok C- és B12-vitamin mellett ballasztanyagokat tartalmaz, jó hatással van az emésztésre – és kalóriaszegény! Nem muszáj piacon sem megvenni: csak legyalul otthon egy fej káposztát, aztán befőttesüvegben hagyja erjedni két hétig. </b>
        <b>A savanyú káposzta szuperkaja: a sok C- és B12-vitamin mellett ballasztanyagokat tartalmaz, jó hatással van az emésztésre – és kalóriaszegény! Nem muszáj piacon sem megvenni: csak legyalul otthon egy fej káposztát, aztán befőttesüvegben hagyja erjedni két hétig.</b>
      </p>
      <h3>Lépésről lépésre</h3>
      <p>1. Fontos szabály, hogy a káposztát nem kell megmosni, mert a rajta előforduló baktériumok elősegítik az erjedést.</p>
      <p>2. Óvatosan fejtse le a külső leveleit, a szebbeket tegye félre!</p>
      <p>3. A félbe, majd negyedekre vágott fejet a torzsa kimetszése után gyalulja le, vagy metélje vékony csíkokra hosszú pengéjű késsel, vagy darabolja fel késes aprítógéppel!</p>
      <p>4. Mérje le a le-gyalult/felaprított mennyiséget, adjon hozzá kilo­grammonként 1,5 deka sót, és alaposan gyúrja össze, hogy a káposzta levet eresszen!</p>
      <p>5. Töltse meg az előzőleg gondosan elmosogatott befőttesüveget a besózott, átgyúrt káposztával, és kézzel nyomkodja le úgy, hogy a leve ellepje, de felette maradjon egy kis hely!</p>
      <p>6. Ha ízlése úgy kívánja, tegyen a tetejére kilogrammonként egy teáskanálnyi köménymagot és egy babérlevelet! Ezután töltse ki a helyet a félretett levelekkel!</p>
      <p>7. A káposzta a légmentesen lezárt üvegben né­hány napig a konyhában maradhat. Ezután vigye át sötét, hűvös helyre, például pincébe, kamrába!</p>
      <figure>
        <img src="http://media.borsonline.hu/cikk/20/192333/big-lead/650x360/2025456_screen-shot-2019-11-15-at-172215.jpg"/>
        <figcaption>A savanyú káposzta elkészítése nem egy nagy ördöngösség – mondja Halmai Béláné</figcaption>
      </figure>
      <p>Két hét múlva már meg is kóstolhatja.</p>
      <blockquote><b>Pofonegyszerű</b> <br/>Halmai Béláné a vecsési savanyúságokat kínálja a budapesti Lehel téri piacon. – A savanyú káposzta elkészítése nem egy nagy ördöngösség – mondja. – Semmi más nem kell hozzá, csak gyalult káposzta és só. Van, aki tesz még bele egy kis borsot, babérlevelet is, de az igazi hagyományoshoz nem szoktak. Amikor nagy kádakban készítik, rétegesen helyezik egymásra az összetevőket, és a végén lenyomkodják. Szokás volt lábbal is jól megtaposni, amitől jobban beindult az erjedés. Vizet semmiképpen sem szabad hozzá adni, a káposzta a sónak a hatására ereszt levet! – figyelmeztet. Hozzáteszi: korábban vörös káposztát is savanyítottak, amit ugyanígy kell elkészíteni. – Amikor még nem épült meg a csarnok, hanem szabadtéri volt a piac, azt is nagyon vitték, de mostanában nincs rá igény, ezért nem foglalkozunk vele – folytatja. – Ennek ellenkezője történt a vitaminsalátával, arra mostanra nagy kereslet lett. Abban a gyalult káposzta mellett reszelt sárgarépa van. Ezeket kell jól összekeverni és egy nagy befőttes üvegbe tenni otthon. Édes, köményes, ecetes, sós vizet kell forralni, majd lehűteni, és annyit az üvegbe önteni, hogy a keveréket ellepje.</blockquote>
      <blockquote><b>Íme néhány tipp:</b> <br/><b>1. Currys savanyú káposzta</b> 1 kiló legyalult vagy csíkokra metélt fejes káposztát gyúrjon össze 1,5 deka sóval, majd adjon hozzá 2 evőkanál curryport és 1 apróra kockázott mangót! Jól illik sült vagy grillezett kolbászhoz. <b>2. Csípős savanyú káposzta</b> 1 kiló legyalult vagy csíkokra metélt fejes káposztát gyúrjon össze 1,5 deka sóval! Kockázzon apróra 2 kicsumázott csilipaprikát, 2 gyömbért és 3 gerezd fokhagymát, majd reszeljen le egy sárgarépát, és adja mindet a besózott káposztához 5 deka szójacsírával együtt! Salátaként kínálhatja. <b>3. Zöldfűszeres-uborkás savanyú káposzta</b> 1 kiló legyalult vagy csíkokra metélt fejes káposztát gyúrjon össze 1,5 deka sóval, majd adjon hozzá egy lereszelt uborkát, 2 gerezd apróra kockázott fokhagymát, valamint fél-fél csokor finomra vágott kaprot és petrezselymet! Sültek mellé tálalhatja, szendvicsekbe rakhatja.</blockquote>
      <h3>Halmai Béláné receptjei:</h3>
      <p>1. Csirkecombot és savanyú káposztát külön-külön csirkefűszersóval kicsit megszórók, öntök rá egy kis étolajat, összekeverem, és félreteszem egy órára. Azután a káposztát a bőr alá tömöm, és az egészet ropogósra sütöm. Megenni másnap érdemes, amikor a káposzta íze már átjárta a combot.</p>
      <p>2. A savanyú káposztát kacsa- vagy libazsírban megpárolom, kifőzök rizst, és mindkettőt hagyom kihűlni. Összekeverve sült oldalashoz, rántott húshoz a karácsonyi asztalra köretnek nagyszerű!</p>
    </article>
  </body>
</html>