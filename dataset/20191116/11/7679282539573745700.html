<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-1st-test-virat-kohli-equals-allan-border-record-2852303.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T11:28:23+00:00"/>
    <meta property="og:title" content="INDvsBAN: विराट कोहली ने की एलेन बॉर्डर की बराबरी"/>
    <meta property="og:description" content="India vs Bangladesh 1st Test at Indore: सफलता के रथ पर सवार भारतीय कप्तान विराट कोहली ने पारी और 130 रनों के अंतर से बांग्लादेश को मात देकर कई रिकॉर्डस अपने नाम दर्ज कर लिए हैं। विराट ने जहां एक तरफ..."/>
  </head>
  <body>
    <article>
      <h1>INDvsBAN: विराट कोहली ने की एलेन बॉर्डर की बराबरी</h1>
      <address><time datetime="2019-11-16T11:28:23+00:00">16 Nov 2019, 11:28</time> by <a rel="author">एजेंसी,नई दिल्ली</a></address>
      <p><b>India vs Bangladesh 1st Test at Indore: </b>सफलता के रथ पर सवार भारतीय कप्तान विराट कोहली ने पारी और 130 रनों के अंतर से बांग्लादेश को मात देकर कई रिकॉर्डस अपने नाम दर्ज कर लिए हैं। विराट ने जहां एक तरफ महेंद्र सिंह धौनी का रिकॉर्ड तोड़ा तो साथ ही ऑस्ट्रेलिया के एलेन बॉर्डर के रिकॉर्ड की बराबरी भी कर ली। विराट की अगुवाई में विश्व की नंबर एक टीम भारत ने इंदौर में पहले क्रिकेट टेस्ट में बांग्लादेश को तीसरे ही दिन पारी और 130 रन के बड़े अंतर से रौंद दिया। </p>
      <p>विराट की अपनी कप्तानी में 52 मैचों में यह 32वीं जीत है। विराट की कप्तानी में भारत ने 10वीं बार पारी से जीत हासिल की और इस जीत के साथ ही वह महेंद्र सिंह धौनी से आगे निकल गए हैं, जिन्होंने अपनी कप्तानी में नौ टेस्ट पारी से जीते थे।</p>
      <p>
        <a href="https://www.livehindustan.com/cricket/story-india-vs-bangladesh-virat-kohli-creates-history-breaks-ms-dhoni-record-at-indore-test-2852253.html">
          <b>INDvsBAN: विराट कोहली ने तोड़ा धौनी का रिकॉर्ड, इस मामले में छोड़ा पीछे</b>
        </a>
      </p>
      <p>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">
          <b>ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</b>
        </a>
      </p>
      <p>अपनी कप्तानी में 32वीं जीत से विराट ने ऑस्ट्रेलिया के दिग्गज कप्तान एलेन बॉर्डर की बराबरी भी कर ली है। बार्डर ने 1984-94 के बीच 93 टेस्टों में ऑस्ट्रेलिया की कप्तानी की थी और 32 टेस्ट जीते थे। कप्तानी में सर्वाधिक टेस्ट जीतने के मामले में विराट से आगे वेस्टइंडीज के क्लाइव लाएड (36 टेस्ट), स्टीव वॉ (41), रिकी पोंटिंग (48) और ग्रीम स्मिथ (53) हैं।</p>
      <p>ग्रीम स्मिथ ने 109 मैचों में 53 जीत हासिल की थी। वहीं, रिकी पोंटिंग ने 77 मैचों में 48 जीत और स्टीव स्मिथ ने 57 मैचों में 41 जीत हासिल की थी। </p>
      <p>भारत ने लगातार तीन टेस्ट पारी और 100 से अधिक रनों के अंतर से जीतने के ऑस्ट्रेलिया और पाकिस्तान के रिकॉर्ड की भी बराबरी कर ली है। ऑस्ट्रेलिया ने 1930-31 में विंडीज के खिलाफ और पाकिस्तान ने 2001-02 में बांग्लादेश के खिलाफ लगातार तीन टेस्ट पारी और 100 से अधिक रनों के अंतर से जीते थे।     <br/> </p>
    </article>
  </body>
</html>