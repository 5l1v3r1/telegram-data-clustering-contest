<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/16/venezia-lamorgese-citta-ferita-fare-tutto-per-salvaguardarla_MHsrZhmr5eI9rw4gkLT4MI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T11:58:00+00:00"/>
    <meta property="og:title" content="Venezia, Lamorgese: &quot;Città ferita, fare di tutto per salvaguardarla&quot;"/>
    <meta property="og:description" content="dall'inviato Marco Mazzu&quot;Venezia è una città ferita&quot; e &quot;bisogna fare di tutto per salvaguardarla con risorse e professionalità adeguate&quot;. Lo sottolinea il ministro dell’Interno Luciana Lamorgese, giunta nel capoluogo veneto e per rendersi conto di persona degli effetti dell’acqua alta di questi giorni. &quot;Ci sono state maree per un periodo troppo lungo per non lasciare danni. I 20 milioni stanziati - spiega - sono solo per i primi interventi di emergenza, poi si è parlato di risorse ulteriori nel momento in cui i danni saranno quantificati&quot;."/>
  </head>
  <body>
    <article>
      <h1>Venezia, Lamorgese: "Città ferita, fare di tutto per salvaguardarla"</h1>
      <address>
        <time datetime="2019-11-16T11:58:00+00:00">16 Nov 2019, 11:58</time>
      </address>
      <p>dall'inviato <b>Marco Mazzu</b><br/>"<a href="https://www.adnkronos.com/Search/Link/keyword/Venezia">Venezia è una città ferita</a>" e "bisogna fare di tutto per salvaguardarla con risorse e professionalità adeguate". Lo sottolinea il ministro dell’Interno Luciana <b>Lamorgese</b>, giunta nel capoluogo veneto e per rendersi conto di persona degli effetti dell’acqua alta di questi giorni. "Ci sono state maree per un periodo troppo lungo per non lasciare danni. I 20 milioni stanziati - spiega - sono solo per i primi interventi di emergenza, poi si è parlato di risorse ulteriori nel momento in cui i danni saranno quantificati".</p>
      <p>L’impegno per questa città simbolo, osserva Lamorgese, dovrebbe valicare i confini italiani: "Venezia è Patrimonio del mondo e quindi, secondo me, occorrerebbero interventi e un’attenzione particolare da parte di tutti"."Ringrazio i vigili del fuoco che hanno operato con grande spirito di abnegazione e i volontari" aggiunge il ministro, in piazza San Marco insieme alla presidente del Senato Elisabetta Alberti Casellati, al sindaco Luigi Brugnaro e al Questore della città Maurizio Masciopinto. Infine, un appello all’unità delle forze politiche: "Quando ci troviamo di fronte a una situazione del genere non devono esserci differenze di tipo politico, deve esserci un interesse comune per Venezia che è una città del mondo".</p>
      <p>"Questa è l'ora dei fatti - dice ancora il ministro - e lo dimostra il fatto che il governo abbia nominato immediatamente un <b>super commissario </b>per il Mose; tra l'altro <a href="https://www.adnkronos.com/fatti/cronaca/2019/11/14/venezia-ferita-oggi-cdm-straordinario-per-stato-emergenza_sXxSMnQU3qjxSRTnyCvFKP.html">Elisabetta Spitz</a> sarà bravissima, io la conosco personalmente. E darà il suo contributo in maniera notevole. Ne sono certa, è stata fatta una scelta mirata".</p>
    </article>
  </body>
</html>