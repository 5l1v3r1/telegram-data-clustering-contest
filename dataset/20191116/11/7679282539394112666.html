<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-rajasthan-millions-rupees-cheated-in-the-name-of-providing-jobs-to-unemployed-youths-gangster-arrested-2852320.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T11:38:08+00:00"/>
    <meta property="og:title" content="राजस्थान: बेरोजगारों को नौकरी दिलाने के नाम पर लाखों की ठगी, सरगना गिरफ्तार"/>
    <meta property="og:description" content="राजस्थान पुलिस की विशेष शाखा एसओजी ने बेरोजगार युवाओं से नौकरी के नाम पर लाखों रूपये की ठगी करने वाले गिरोह के सरगना समेत तीन लोगों को शनिवार को गिरफ्तार किया। गिरोह का कथित सरगना हरिप्रकाश तोतला..."/>
  </head>
  <body>
    <article>
      <h1>राजस्थान: बेरोजगारों को नौकरी दिलाने के नाम पर लाखों की ठगी, सरगना गिरफ्तार</h1>
      <address><time datetime="2019-11-16T11:38:08+00:00">16 Nov 2019, 11:38</time> by <a rel="author">एजेंसी,जयपुर</a></address>
      <p>राजस्थान पुलिस की विशेष शाखा एसओजी ने बेरोजगार युवाओं से नौकरी के नाम पर लाखों रूपये की ठगी करने वाले गिरोह के सरगना समेत तीन लोगों को शनिवार को गिरफ्तार किया। गिरोह का कथित सरगना हरिप्रकाश तोतला नगरपालिका का अध्यक्ष रह चुका है। </p>
      <p>एसओजी ने परिवादी गोकुल राज की रिपोर्ट पर मामला दर्ज कर गिरोह के सरगना हरिप्रकाश तोतला, हिंगोनिया निवासी रामनारायण जीतरवाल और झुंझुनूं निवासी आशीष कुमार गोरा को गिरफ्तार किया। उन्होंने बताया कि तोतला किशनगढ रेनवाल नगरपालिका का अध्यक्ष रह चुका है।</p>
      <p>प्रारम्भिक पूछताछ में आरोपियों ने बेराजगार युवाओं से विभिन्न विभागों में नौकरी लगवाने के नाम पर लाखों रूपये लेना स्वीकार किया है। आरोपियों द्वारा कितने युवाओं को इस प्रकार नौकरी का झांसा देकर अपना शिकार बनाया है, इस संबंध में गहन अनुसंधान जारी है। आरोपियों के पूरे नेटवर्क के बारे में पता किया जा रहा है। </p>
      <p>एसओजी के अनुसार बेरोजगारों युवाओं से लाखों रूपये की ठगी करने वाला गिरोह जोबनेर-रेनवाल-फुलेरा-कालाडेरा सहित जयपुर जिले के ग्रामीण अंचल में सक्रिय है। गिरोह के सदस्य कई वर्षों से विभिन्न जेवीवीएनएल हेल्पर, एलडीसी भर्ती, महिला सुपरवाइजर, अध्यापक, राजस्थान पुलिस, पशुधन सहायक आदि में भर्ती का झांसा देकर बेरोजगार युवाओं से वसूली कर रहे थे। </p>
    </article>
  </body>
</html>