<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/riven-shchastya-ukrajinciv-shcho-vplivaye-50053778.html"/>
    <meta property="og:site_name" content="НВ"/>
    <meta property="article:published_time" content="2019-11-16T11:51:00+00:00"/>
    <meta property="og:title" content="Щастя за гроші не купиш. Але в Україні все ж таки можна"/>
    <meta property="og:description" content="На рівень щастя українців мало впливають макроекономічні показники, наприклад інфляція або безробіття. А що ж важливо?"/>
  </head>
  <body>
    <article>
      <h1>Щастя за гроші не купиш. Але в Україні все ж таки можна</h1>
      <h2>На рівень щастя українців мало впливають макроекономічні показники, наприклад інфляція або безробіття. А що ж важливо?</h2>
      <address><time datetime="2019-11-16T11:51:00+00:00">16 Nov 2019, 11:51</time> by <a rel="author">Ксенія Алеканкіна</a></address>
      <p>
        <b>
          <i>Матеріал підготовлений у співавторстві з Олексієм Гаманюком, дослідником у Київській школі економіки</i>
        </b>
      </p>
      <p>Щастя і добробут — то «<a href="https://www.theguardian.com/politics/2010/nov/14/david-cameron-wellbeing-inquiry">нові ВВП</a>». Останнім часом все більше політиків пропонують оцінювати їх рівень для визначення успішності країни. Девід Камерон, колишній прем'єр-міністр Великобританії, сказав: «Настав час визнати, що є дещо важливіше за гроші, та фокусуватися не тільки на ВВП, але й на загальному добробуті».</p>
      <p>Україна теж не збирається пасти задніх. На вересневому форумі YES, присвяченому темі щастя, міністр розвитку економіки, торгівлі та сільського господарства України Тимофій Милованов <a href="https://twitter.com/mineconomdev/status/1172837965292326913">зазначив</a>: «Ми не розвиваємо економіку заради розвитку економіки, не підвищуємо ВВП заради високого ВВП. Головна наша мета — щастя людей». Але поки цього не вдалося досягти. Так, у World Happiness Report за 2019 рік Україна <a href="https://worldhappiness.report/ed/2019/changing-world-happiness/">посідає </a>133 місце за рівнем щастя серед 156 країн.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/205/original/42f93ea16a63966785c665e71e8f4d9c.png?stamp=20191116091941&amp;q=85&amp;output=jpg&amp;bg=white"/>
      </figure>
      <p><b>Між щастям і грошима легко знайти зв’язок. </b>Люди, які <a href="https://www.nature.com/articles/s41562-017-0277-0">мають більше грошей</a>, є щасливішими. В той же час щасливі люди <a href="https://wrap.warwick.ac.uk/63228/7/WRAP_Oswald_681096.pdf">працюють продуктивніше</a>, генеруючи цим більше доходів для своїх роботодавців. Зараз Україна дуже відстає від країн Європи за продуктивність (і за рівнем щастя). Вирівняти ситуацію не допомагає навіть географічна близькість. За <a href="http://pubdocs.worldbank.org/en/927141558601581077/Ukraine-Special-Focus-Note-Spring-2019-en.pdf">звітом </a>Світового банку, середній працівник у Німеччині за 17 днів виробляє стільки ж продукції, скільки середній працівник в Україні за рік. Що як зростання рівня щастя українців — це ключ до зростання нашої продуктивності та ВВП?</p>
      <aside>Наше дослідження показало, що найбільше на щастя українців впливає рівень доходу, життя у місті (а не селі), гарне здоров’я та наявність сім'ї</aside>
      <p>Наше дослідження показало, що найбільше на щастя українців впливає рівень доходу, життя у місті (а не селі), гарне здоров’я та наявність сім'ї. Водночас рівень інфляції, відсутність офіційної роботи чи навіть війна у країні майже не здатні погіршити емоційний стан громадян.</p>
      <p>
        <b>Скільки заробляємо</b>
      </p>
      <p>У 2018 році Ендрю Джеб опублікував велике <a href="https://www.nature.com/articles/s41562-017-0277-0">дослідження </a>на основі вибірки у 1,7 мільйона людей з усього світу про те, як статки впливають на рівень щастя. З’ясувалося, що в середньому у світі рівень щастя людини підвищується з ростом доходу аж поки дохід не досягає приблизно 60−75 тис доларів на рік (за паритетом купівельної спроможності). Після цієї суми гроші вже не здатні зробити людину щасливішою.</p>
      <p><b>Київський міжнародний інститут соціології (КМІС) питав про доходи українців не в грошових сумах, а у їх здатності задовольнити потреби опитаних</b>. Так зростання доходу з рівня «не вистачає грошей навіть на їжу» до рівня «можемо дозволити собі будь-що» підвищує ймовірність бути щасливим приблизно на третину.</p>
      <p>Значно менш щасливими українців робить ситуація, коли вони «опинилися без засобів до існування» протягом минулого року. Найбільше він знизив рівень щастя у людей у віці 30−39 років та у людей віком старше 60 років. Водночас такий досвід не погіршує «почуття щастя» молодих людей у віці до 29 років. Скоріш за все, причина у тому, що у віці після 30 років українці переважно <a href="http://database.ukrcensus.gov.ua/PXWEB2007/ukr/publ_new1/2017/dem_2016.pdf">вже мають неповнолітніх дітей</a>, чий добробут залежить від доходів батьків. Відповідно, неочікувана втрата грошей «б'є» по людях середнього віку сильніше, ніж по молоді. Люди віком 40−49 років та пенсійного віку (старше 60 років) зіштовхуються з іншою проблемою — їм складно відновити втрачені заощадження через обмежений доступ до роботи.</p>
      <p><b>А як щодо інфляції?</b> В інших країнах вона негативно <a href="https://www.nber.org/papers/w13505">впливає </a>на рівень щастя людей. В Україні рівень інфляції має значення лише для пенсіонерів і до того ж неочікуване — позитивне. Тобто зростання інфляції збільшує ймовірність того, що люди віком старше 60 років скажуть, що почуваються щасливими. Можливо, такий результат спричинений помітним підвищенням пенсій та інших виплат у роки з високою інфляцією.</p>
      <p>Безробіття не впливає на почуття щастя українців будь-якого віку, окрім тих, кому 40−59 років. Негативний вплив може бути пов’язаний з тим, що людям передпенсійного віку важко знайти офіційну роботу. А ось причиною відсутності впливу для інших вікових груп може бути те, що люди, які мають тимчасові та неофіційні підробітки, вказують, що вони безробітні, хоча мають доходи від (нерегулярної) праці.</p>
      <p>
        <b>Як і з ким живемо</b>
      </p>
      <p>Легко передбачити, що оцінка власного здоров’я впливає на рівень щастя. Важко бути щасливим, коли погано почуваєшся. А от гарне самопочуття порівняно з поганим збільшує ймовірність того, що людина вважає себе щасливою, більш ніж на половину. Причому цей фактор однаково важливий для всіх вікових груп.</p>
      <p>Наше дослідження показало, що народитися жінкою означає трошки більшу ймовірність бути щасливою людиною. Проте це правило не діє у старшому віці. Після 60 років чоловіки з більшою ймовірністю, ніж жінки, назвуть себе щасливими. До речі, таких самих <a href="https://www.researchgate.net/publication/23545648_Aspirations_Attainments_and_Satisfaction_Life_Cycle_Differences_Between_American_Women_and_Men">висновків </a>вчені дійшли і для Сполучених Штатів Америки. З’ясувалося, що у молодшому віці жінки щасливіші за чоловіків, тому що вони ближчі до задоволення своїх сімейних та матеріальних прагнень (наявність автівки, житла, подорожей до інших країн), а у дорослому віці чоловіки частіше мають те, чого прагнули.</p>
      <aside>Загалом вважається, що найщасливіші люди — це молодь та пенсіонери. В Україні це правило не працює</aside>
      <p>Загалом <a href="https://shlyahta.com.ua/wp-content/uploads/global_20160825_happiness_stress_age-6.pdf">вважається</a>, що найщасливіші люди — це молодь та пенсіонери. В Україні це правило не працює. Опитування КМІС зафіксувало, що літні люди найменш щасливі в Україні (75,8% людей віком 18−29 років відповіли, що щасливі чи скоріше щасливі, тоді як серед тих, хто старше 60 років, таких було лише 44,3%) — рис. 1.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/206/original/032c247f05bf4ee43d10d4fafc223cba.png?stamp=20191116092641&amp;q=85&amp;output=jpg&amp;bg=white"/>
      </figure>
      <p>Наявність офіційного сімейного статусу є значним чинником рівня щастя для людей у будь-якому віці. Цікаво, що молодим українцям достатньо бути вдвох. Однак для людей старше 40 років чим більша сім'я — тим більше задоволення від життя. Найщасливішими вони є в родинах, де разом проживають 6 і більше осіб. Така закономірність може бути наслідком нестачі соціальних взаємин поза родиною у людей старшого віку.</p>
      <p><b>Майже 13 млн українців <a href="http://www.ukrstat.gov.ua/operativ/operativ2007/ds/nas_rik/nas_u/nas_rik_u.html">живуть </a>у селах і трохи більше 29 мільйонів у містах. </b>Ми вирішили визначити, де люди почуваються щасливішими. Виявилося, що в селах українці переважно живуть менш щасливо, ніж у містах. Проте щодо міст вподобання українців змінюються з віком. Молодь максимально щаслива, коли живе у мегаполісах, а люди середнього та похилого віку віддають перевагу життю у містах середнього розміру. Наше дослідження не показало різниці між рівнем щастя українців і різних областях, а попереднє дослідження Максима Обрізана та Тома Купе, яке вивчало вплив війни на щастя українців, <a href="https://econpapers.repec.org/paper/ksedpaper/58.htm">демонструє</a>, що цей війна знижує рівень щастя лише тих українців лише для прилеглих до зони бойових дій територій.</p>
      <p>
        <b>Зовнішні фактори</b>
      </p>
      <p>Ми подивилися на роки, коли в Україні відбувалися президентські та парламентські вибори (2006, 2007, 2010, 2012, 2014) і виявилося, що в ці роки ймовірність назвати себе щасливою людиною трошки зростає серед усіх опитаних за винятком українців у віці 18−29 років. Причиною може бути як увага влади до проблем громадян у передвиборчий період, так і <a href="https://www.liga.net/politics/articles/do-ta-pislya-viboriv-tri-nagaduvannya-zelenskomu-ta-poroshenku">позитивні очікування</a>, притаманні українцям напередодні та відразу після виборів.</p>
      <p>
        <b>Питання поколінь</b>
      </p>
      <p>Ще одне питання, яке нам було цікаво дослідити: чи змінилися за період, протягом якого проводилися опитування (2005−2018) фактори, що впливають на рівень щастя українців.</p>
      <p>Розуміння того, чи змінюються смаки українців з віком, або ж вони пов’язані з належністю до певного покоління, може бути корисним при розробці державних політик.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/207/original/ba6385182d660d6af9c587a7de9c2c26.png?stamp=20191116093135&amp;q=85&amp;output=jpg&amp;bg=white"/>
      </figure>
      <p>Дані показують, що важливість офіційного сімейного статусу у 2018 році для людей віком 30−39 років значно нижча, ніж 2006 року, а для людей віком 40−59 років — вища. Водночас ми бачимо, що протягом дорослішання для людей, яким у 2006 році було 30−39 років, важливість сімейного стану трохи знизилася, а для людей, яким у 2006 році. було 40−59 років, трохи зросла. Трохи заплутано, але, якщо коротко: відмінності між різними поколіннями більші, ніж зміни всередині одного покоління. Отже, уподобання людей щодо сімейного статусу можна вважати відносно сталими протягом життя.</p>
      <p>
        <b>А як щодо впливу доходу на рівень щастя</b>
      </p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/208/original/08392136a658a5e652208ef4da12bff7.png?stamp=20191116093409&amp;q=85&amp;output=jpg&amp;bg=white"/>
      </figure>
      <p>
        <i>Пояснення. Висота стовпчика показує зростання імовірності бути щасливими для людей зі зростанням рівня доходу у порівнянні з базовою категорією «нам не вистачає грошей навіть на їжу».</i>
      </p>
      <p>
        <i>* - статистично значущі результати</i>
      </p>
      <p>Графік показує, що у 2018 році значення доходу для щастя українців впало у порівнянні з 2005 роком для всіх вікових когорт, окрім найстаршої з невисоким рівнем доходу. Ми пов’язуємо це зі зростанням загальної якості життя.</p>
      <p>Результати дослідження показали, що немає жодного «універсального рецепту» щастя. Для різних вікових категорій, а також для одних і тих самих людей протягом життя фактори щастя можуть бути різними.</p>
      <p>
        <b>Що робити</b>
      </p>
      <p>На рівень щастя українців мало впливають макроекономічні показники, як-от рівень інфляції чи рівень безробіття. В той же час низький дохід чи його втрата значно знижують рівень щастя українців. А ще дуже важливими для щастя виявились наявність сім'ї, гарний стан здоров’я та міське життя.</p>
      <p>Аби зробити щасливими українців різного віку, розробники державних політик мають обирати доречні інструменти для кожної вікової групи. Люди, що починають кар'єрний шлях, потребують підтримки у переїзді до великих міст та старті самостійного життя. Українці середнього віку хочуть мати умови для побудови сім'ї. Держава може підтримати це через розумне законодавство у сфері сімейного права, <a href="https://journals.sagepub.com/doi/10.1177/0192513X05282985">праці </a>та соціального захисту. Літні люди бажають бути частиною великої родини (чи спільноти) та бути захищеними від втрати грошей. Цього можна досягти за допомогою фінансового страхування та освітніх програм, що навчать, як захистити себе від шахрайства.</p>
      <p>
        <i>Повну версію статті шукайте на VoxUkraine</i>
      </p>
    </article>
  </body>
</html>