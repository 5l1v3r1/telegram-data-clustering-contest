<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741986"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T11:22:00+00:00"/>
    <meta property="og:title" content="นายกฯแจงสปส.ปล่อยกู้ไม่ได้ ย้ำแค่ศึกษาความเป็นไปได้"/>
    <meta property="og:description" content="นายกฯย้ำแค่ศึกษาใช้เงินจากกองทุนสปส. แจงกฎหมายไม่ให้อำนาจประกันสังคมปล่อยสินเชื่อได้โดยตรง เหตุผิดวัตถุประสงค์"/>
  </head>
  <body>
    <article>
      <h1>นายกฯแจงสปส.ปล่อยกู้ไม่ได้ ย้ำแค่ศึกษาความเป็นไปได้</h1>
      <address>
        <time datetime="2019-11-16T11:22:00+00:00">16 Nov 2019, 11:22</time>
      </address>
      <p>
        <b>นายกฯย้ำแค่ศึกษาใช้เงินจากกองทุนสปส. แจงกฎหมายไม่ให้อำนาจประกันสังคมปล่อยสินเชื่อได้โดยตรง เหตุผิดวัตถุประสงค์</b>
      </p>
      <p>เมื่อวันที่ 16 พ.ย. นางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และ รมว.กลาโหม เน้นย้ำว่าที่ผ่านมาได้กล่าวถึงการใช้ประโยชน์จากกองทุนประกันสังคม โดยมอบหมายให้สำนักงานประกันสังคมและหน่วยงานที่เกี่ยวข้องไปศึกษาแนวทางความเป็นไปได้ หากติดขัดในเรื่องข้อกฎหมายก็ให้พิจารณาตามที่เหมาะสม และเกิดประโยชน์สูงสุดต่อผู้ประกันตนและประชาชน ซึ่งเบื้องต้นได้รับรายงานว่า พระราชบัญญัติ (พ.ร.บ.)กองทุนประกันสังคม พ.ศ. 2533 ไม่ได้ให้อำนาจสำนักงานประกันสังคม (สปส.) นำเงินประกันสังคมไปปล่อยสินเชื่อได้โดยตรง เนื่องจากผิดวัตถุประสงค์ของกองทุนที่มีความมุ่งหมาย เพื่อจ่ายประโยชน์ทดแทนให้แก่ผู้ประกันตน และ สปส.ไม่ใช่สถาบันทางการเงินตามระเบียบของธนาคารแห่งประเทศไทย (ธปท.) จึงไม่อาจจะพิจารณาสินเชื่อได้ตามอำนาจหน้าที่<br/><br/>นางนฤมล กล่าวต่อว่า อย่างไรก็ตาม คณะกรรมการกองทุนประกันสังคมอาจพิจารณานำเงินกองทุนไปจัดทำโครงการลงทุนทางสังคมได้ โดยนำเงินฝากกับสถาบันการเงินที่เข้าร่วมโครงการไปปล่อยสินเชื่อตามหลักเกณฑ์ที่สถาบันการเงินกำหนด หรือที่เรียกว่าเป็นการให้สินเชื่อทางสังคมโดยอ้อม แต่ทุกอย่างต้องทำด้วยความรอบคอบตามหลักเกณฑ์ของกฎหมายและระเบียบ รวมถึงกรอบงบประมาณที่มีอยู่ ซึ่งที่ผ่านมาโครงการลักษณะดังกล่าวจะใช้ในกรณีจำเป็นเท่านั้น เพราะมีข้อจำกัด เช่น ปัจจัยเสี่ยงด้านศักยภาพการชำระคืนสินเชื่อของผู้ประกันตน เป็นต้น.</p>
    </article>
  </body>
</html>