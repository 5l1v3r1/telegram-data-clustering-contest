<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fourcade-slo-thingnes-bo-som-hadde-stavtrobbel/71826935"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T11:43:37+00:00"/>
    <meta property="og:title" content="Fourcade slo Thingnes Bø, som hadde stavtrøbbel"/>
    <meta property="og:description" content="Men det var en annen nordmann som overrasket i sesongåpningen på Sjusjøen."/>
  </head>
  <body>
    <article>
      <h1>Fourcade slo Thingnes Bø, som hadde stavtrøbbel</h1>
      <h2>Men det var en annen nordmann som overrasket i sesongåpningen på Sjusjøen.</h2>
      <address><time datetime="2019-11-16T11:43:37+00:00">16 Nov 2019, 11:43</time> by <a rel="author">Christian M. Hugsted</a></address>
      <p>Det var ikke bare de norske stjernene som var i aksjon på Sjusjøen lørdag. Franske Martin Fourcade var en av flere internasjonale topputøvere på plass.</p>
      <p>Det var 10-kilometer sprint som sto på menyen under den nasjonale åpningen og det var selvfølgelig mange nordmenn på startstreken. Håpet var at Norges herrer ville levere bedre enn damene, hvor femteplassen til Marte Olsbu Røiseland var beste norske resultat.</p>
      <p>
        <b>Det store norske håpet Johannes Thingnes Bø skjøt fullt på liggende skyting og var best ut fra standplass på tidspunktet. Fourcade skjøt også fullt.</b>
      </p>
      <p>Så bommet Thingnes Bø én gang på andre skyting, og gikk ut 8,3 sekunder bak Fourcade etter stående. Det kostet trolig nordmannen seieren.</p>
      <p>Thingnes Bø ble til slutt nummer fire, og var veldig sliten etter løpet.</p>
      <p>- Maks. Jeg er mer kjørt enn i hele fjor, sier en sliten Thingnes Bø til NRK etter løpet.</p>
      <p>- Jeg er ikke helt i form. Når jeg åpnet så hardt som jeg gjør, så får jeg smake på det i dag, men det er det som er poenget denne helga her, sier han videre.</p>
      <p>Thingnes Bø mistet også en stav mot slutten av løpet, noe som kan ha kostet ham en pallplass. Han satte staven på innsiden av skien, men fikk raskt en ny stav.</p>
      <p>- Det var håpløst. Jeg vet ikke hvor langt jeg er bak Fourcade, men jeg tapte vel kanskje 5-7 sekunder, sier Thingnes Bø.</p>
      <h3>Norsk overraskelse</h3>
      <p>Fourcade var heller ikke på topp for dagen, og sleit i snøværet. Han gikk inn til tredjeplass under tunge forhold. Det var tyske Johannes Kühn som vant foran en nokså ukjent norsk utøver.</p>
      <p>
        <b>For den store norske overraskelsen var rekruttløper Aleksander Fjeld Andersen (22), som imponerte med en andreplass. Det kan være hans store gjennombrudd i skiskyting-sirkuset.</b>
      </p>
      <figure>
        <img src="https://dbstatic.no/71827622.jpg?imageId=71827622&amp;width=512&amp;height=308"/>
        <figcaption><b>IMPONERTE:</b> Aleksander Fjeld Andersen. Foto: Geir Olsen / NTB scanpix Vis mer</figcaption>
      </figure>
      <p>- Ja, det kan fort være det. Det blir spennende å se hva det holder til. Det er gøy å starte sesongen med et kanonløp uansett, sier Fjeld Andersen til NRK.</p>
      <p>- Det er utrolig bra. Jeg så han gikk fort og bra på Trysil. Jeg er utrolig stolt. Det er bra gjort. Vi frykter rekruttlaget litt igjen nå, det har vi ikke gjort på noen år, så det er som det skal være, sier Thingnes Bø om Fjeld Andersen.</p>
      <h4>Sprint menn 10 km:</h4>
      <p>1) Johannes Kühn, Tyskland 25.40,3 (1),</p>
      <p>2) Aleksander Fjeld Andersen, Geilo 0.08,1 min bak (0),</p>
      <p>3) Martin Fourcade, Frankrike 0.18,9 (1),</p>
      <p>4) Johannes Thingnes Bø, Markane 0.23,4 (1), 5) Phillipp Horn, Tyskland 0.24,8 (2), 6) Simon Desthieux, Frankrike 0.27,2 (1), 7) Adam Vaclavik, Tsjekkia 0.29,8 (1), 8) Arnd Peiffer, Tyskland 0.33,0 (2), 9) Erik Lesser, Tyskland 0.36,2 (1), 10) Fabien Claude, Frankrike 0.38,8 (3).<br/><br/>(NTB)</p>
      <h3>Langt bak</h3>
      <p>Thingnes Bø var til slutt 23 sekunder bak vinneren i mål, fire sekunder bak Fourcade på en tredjeplass.</p>
      <p>- Han slår meg, så det er 1-0, sier Thingnes Bø om stjerneduellen.</p>
      <p>
        <b>- Av erfaring har vi litt å gå på, men han slår meg, og det ergrer meg veldig, sier Thingnes Bø.</b>
      </p>
      <p>- Johannes er selvfølgelig veldig sterk, sier Fourcade til NRK etter løpet.</p>
      <p>Tarjei Bø fikk to bom totalt og blandet seg ikke inn i seierskampen.</p>
      <p>- Det er han vel sånn middels fornøyd med, i beste fall, sa NRK-kommentator Andreas Stabrun Smith på direkten.</p>
    </article>
  </body>
</html>