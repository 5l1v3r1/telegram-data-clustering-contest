<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kotu-haber-bursanin-kent-ici-rayli-sistemi-bakanligin-gundeminde-yok-15590yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-16T01:00:00+00:00"/>
    <meta property="og:title" content="Kötü haber: Bursa’nın kent içi raylı sistemi Bakanlığın gündeminde yok"/>
    <meta property="og:description" content="Gerçi… Gündeme hızlı tren haberleri daha çok geliyor, ama Ulaştırma Bakanlığı’ndan Bursa’nın beklediği tek destek..."/>
  </head>
  <body>
    <article>
      <h1>Kötü haber: Bursa’nın kent içi raylı sistemi Bakanlığın gündeminde yok</h1>
      <address><time datetime="2019-11-16T01:00:00+00:00">16 Nov 2019, 01:00</time> by <a rel="author">Ahmet Emin Yılmaz</a></address>
      <p>Gerçi… Gündeme <b>hızlı tren</b> haberleri daha çok geliyor, ama <b>Ulaştırma Bakanlığı’</b>ndan <b>Bursa’</b>nın beklediği tek destek tren değil. Kent içi raylı ulaşım projeleri için gözümüz-kulağımız <b>Ankara’</b>da.</p>
      <p>Çünkü…</p>
      <p><b>İstanbul Caddesi’</b>ndeki <b>T2 </b>tramvay hattı, <b>Bursaray’</b>ın öncelik <b>Şehir Hastanesi</b> olmak üzere uzatma projeleri <b>Ankara’dan destek</b> bekliyor.</p>
      <p>Yanı sıra…</p>
      <p>31 Mart yerel seçiminin yıldızı olan ve tümü yeraltından yapılacak <b>Gürsu’dan Çalı’ya yeni metro</b> projesi de sırada bekliyor.</p>
      <p>Bunlar…</p>
      <figure>
        <img src="https://www.olay.com.tr/d/other/aey1-002.jpg"/>
      </figure>
      <p>Merkezi bütçeden destek gelmezse <b>Büyükşehir</b> kaynaklarıyla yapılabilecek projeler değil. O bakımdan, <b>Bursa</b> siyasetçileri büyük bir içtenlikle <b>Ankara’</b>da her kapıyı bıkmadan çalıp <b>Bursa’nın projelerine destek</b> istiyorlar.</p>
      <p>Hatta…</p>
      <p><b>AK Parti Bursa Milletvekili </b>ve <b>TBMM İnsan Hakları Komisyonu Başkanı Hakan Çavuşoğlu’</b>nun sözlerini daha pazartesi günü bu sütunlarda yayınladık.</p>
      <p>Fakat…</p>
      <p>Önümüzdeki listeye göre, <b>Ulaştırma Bakanlığı’</b>nın kent içi raylı sistem yatırımları programında <b>Bursa</b> maalesef yok.</p>
      <p>Hadi…</p>
      <p><b>Ankara</b> ve <b>İstanbul’</b>un metrosundan tramvayına, havaalanı bağlantısından depolama alanlarına kadar tüm projelerini <b>Ulaştırma Bakanlığı’</b>nın yapmasına alıştık. <b>Ankara</b> ve <b>İstanbul’</b>la bu konuda yarışma hedefimiz de yok.</p>
      <p>Ancak…</p>
      <p>Listede öyle <b>yerel yönetim projeleri</b> var ki, okurken yüreğimiz sızladı.</p>
      <p>Örneğin…</p>
      <p><b>Antalya’</b>nın tramvay projesini bitiren <b>Ulaştırma Bakanlığı</b> geçtiğimiz günlerde <b>Konya Raylı Sistem </b>ihalesini yapıp, sözleşmesini imzaladı.</p>
      <p>Yanı sıra…</p>
      <p><b>Erzincan </b>ve <b>Erzurum’</b>daki tramvay hatları projelerini yürütüyor. <b>Gaziantep’</b>te <b>Gaziray </b>projesine devam ediyor. <b>İzmir’</b>de <b>Egeray’</b>ı <b>Bergama’</b>ya uzatıyor.</p>
      <p>Gündeminde de…</p>
      <p><b>Kayseri, Adana, Antalya, Balıkesir </b>gibi kentlerin benzer projeleri var. İşte o projeler arasında <b>Bursa’</b>nın kent içi raylı sistemleri yer almıyor.</p>
      <p>O nedenle, büyük bir heyecanla <b>Ulaştırma Bakanı Cahit Turhan’</b>ın diğer <b>2</b> <b>Bakan</b> gibi <b>pozitif</b> gelip <b>müjdeler</b> vereceği <b>Bursa</b> ziyaretini bekliyoruz.</p>
      <p>Başka umudumuz yok.</p>
      <p> </p>
      <p>
        <b>Bilecik Yolu yeniden ihale edildi</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-ak-parti-milletvekilleri-selim-yagci,-refik-ozen,-mustafa-esgin.jpg"/>
      </figure>
      <p>
        <b>Mezitler’</b>
      </p>
      <p>e alternatif olarak başlanan <b>Bilecik-Yenişehir Yolu’</b>nun, müteahhidin yaşadığı sorunlar nedeniyle durduğunu 7 Ekim günü duyurduk.</p>
      <p>Yeni gelişmeyi…</p>
      <p><b>AK Parti Bilecik Milletvekili</b> ve <b>Yerel Yönetimler Başkan Yardımcısı Selim Yağcı</b> perşembe akşamı <b>TBMM’</b>de <b>Bursa</b> milletvekillerine duyurdu. Sonra da sosyal medya hesabından paylaştı.</p>
      <p>Buna göre…</p>
      <p><b>Bilecik-Yenişehir Yolu</b> ihalesi 4 Kasım’da yapıldı, perşembe günü de onaylandı. Yer teslimi yapıldıktan sonra <b>yeni müteahhit</b> hemen başlayacak.</p>
      <p> </p>
      <p>
        <b>Çiftçiye güzel haber: Şeker Fabrikası bu yıl 200 bin ton pancar alacak</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-susurluk-seker-fabrikasi,-seker-fabrikalari-genel-muduru-mucahit-alkan,-mustafa-esgin.jpg"/>
      </figure>
      <p>O<b> Bursa’</b>yı, <b>Bursa</b> da onu tanıyor. Çünkü, uzun yıllar <b>Bursagaz’</b>da görev yaptı, <b>Yıldırım Belediye Başkan Yardımcısı</b> olarak hizmet verdi, 31 Mart yerel seçimi öncesinde de <b>AK Parti’</b>den <b>Yıldırım </b>için aday adayı oldu.</p>
      <p><b>Şeker Fabrikaları Genel Müdürü Mücahit Alkan</b> yeni ekim sezonu başlarken <b>Susurluk Şeker Fabrikası’</b>ndaydı.</p>
      <p><b>AK Parti</b> <b>Bursa Milletvekili Dr. Mustafa Esgin,</b> <b>Balıkesir </b>milletvekilleri <b>Yavuz Subaşı </b>ve <b>Mustafa Canbey</b> ile <b>Mustafakemalpaşa, Karacabey, Susurluk</b> belediye başkanlarının da katıldıkları törende <b>Alkan </b>bölge çiftçisinin yüzünü güldüren müjdeyi verdi:</p>
      <p>
        <b>“Geçen yıl bu bölgeden 90 bin ton şeker pancarı aldık. Bu yıl 200 bin ton alım yapacağız. Üstelik fiyatı da yüzde 28 arttırdık.”</b>
      </p>
      <p>Güzel bir haber daha verdi:</p>
      <p>
        <b>“Bölgenin şeker pancarındaki polar oranı geçen yıl kuraklık nedeniyle düşük kaldı. O nedenle çiftçi sorun yaşadı. Polar oranını yükseltip daha fazla ekim için çalışıyoruz.”</b>
      </p>
      <p> </p>
      <p>
        <b>BEBKA’ya ilk siyasi ziyaret İYİ Parti’den</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-ieyi-parti-il-baskan-yardimcibi-birgul-yildiz-gunay-ve-yonetim-bebka-genel-sekreteri-ismail-gerim-ziyareti.jpg"/>
      </figure>
      <p>
        <b>BEBKA</b>
      </p>
      <p> olarak bilinen <b>Bursa-Eskişehir-Bilecik Kalkınma Ajansı</b> bölge gelişimi için önemli çalışmalar yapıyor, projeler üstleniyor.</p>
      <p>3 ilin <b>Valileri</b> ile planlama bürokrasisi yönetimi oluştururken <b>BEBKA Genel Sekreteri</b> olarak <b>İsmail Gerim</b> çalışmaları <b>Bursa’</b>dan koordine ediyor.</p>
      <p>İşte…</p>
      <p>Böylesine önemli olan <b>BEBKA’</b>yı ilk kez bir siyasi parti ziyaret etti.</p>
      <p><b>İYİ Parti İl Başkan Yardımcısı Birgül Yıldız Günay </b>başkanlığındaki heyet, <b>Genel Sekreter Gerim’</b>den çalışmalar ve bölge hakkında bilgi aldı.</p>
      <p> </p>
      <p>
        <b>Uludağ’a doğalgaz götürecek proje başladı, ama vatandaş yanlış anladı</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-uludag-dogalgaz-goturecek-boru-hatti-koridoru,-orman-agac-kesimi.jpg"/>
      </figure>
      <p>Bir grup <b>doğasever, </b>zaman zaman yaptıkları gibi <b>Uludağ’</b>dan kent merkezine <b>yürüyerek</b> inmek için harekete geçtiler.</p>
      <p><b>Sarıalan’</b>dan başlayan ve ormanın içinden devam eden güzergahlarını izleyip <b>Süleymaniye’</b>ye geldiklerinde <b>ağaçların kesilip yol açıldığını</b> gördüler.</p>
      <p>Çevrede rastladıkları köylülerden aldıkları cevapla da şaşkına döndüler:</p>
      <p>
        <b>“Ekstrem park yapmak için ağaçları kesip yer açıyorlar.”</b>
      </p>
      <p>Doğal olarak…</p>
      <p>Bunları duyunca şaşırdılar, hatta tedirgin oldular. Kendi aralarında <b>“Ekstrem parklar çok ilgi görüyor olabilir, ama başka yer mi kalmadı da Bursa’nın başının üstündeki güzelim orman kesiliyor”</b> dediler.</p>
      <p>Yaptıkları araştırma sonunda ise <b>gerçeği</b> öğrendiler:</p>
      <p><b>Uludağ’</b>daki <b>Oteller Bölgesi’</b>ne doğalgaz götürmek için <b>Bursa Valiliği, Milli Parklar, Orman </b>ve <b>Bursagaz</b> işbirliğiyle boru hattının geçeceği koridor açılıyor.</p>
      <p>Kesilenler de rastgele değil, <b>çürümenin başladığı</b> ağaçlar. Bunu öğrenince rahatladılar.</p>
      <p> </p>
      <p>
        <b>Avrupa Şampiyonu olmuş kadar sevindik</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-cumhurbaskani-recep-tayyip-erdogan-milli-mac-sonrasi-soyunma-odasi,-mustafa-caglar.jpg"/>
      </figure>
      <p>Açıkçası… <b>A Milli Futbol Takımı</b> maçlarını izlemek uzun süredir <b>eziyet </b>gibiydi. <b>Şenol Güneş’</b>le heyecan geri geldi.</p>
      <p>Zaten…</p>
      <p><b>Şenol Hoca takımı</b>, ilk kez grup maçları bitmeden <b>Avrupa Şampiyonası</b> finallerine katılma hakkını kazandı.</p>
      <p><b>Amerika</b> dönüşü uçaktan inip stadyuma koşan <b>Cumhurbaşkanı Recep Tayyip Erdoğan</b> ayakta izlediği maçın sonunda soyunma odasına inip sevincini futbolcularla paylaştı.</p>
      <p><b>Futbol Federasyonu Yönetim Kurulu Üyesi Mustafa Çağlar</b> da karşılayanlar arasındaydı.</p>
    </article>
  </body>
</html>