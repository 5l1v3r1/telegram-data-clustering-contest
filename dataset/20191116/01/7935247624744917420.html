<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ekonomideki-en-kritik-sorun-15589yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-16T01:00:00+00:00"/>
    <meta property="og:title" content="Ekonomideki en kritik sorun"/>
    <meta property="og:description" content="Türkiye çift haneli işsizliğe alıştı.Son yıllarda ekonomiyi zayıflatan gelişmelerin ardı ardına gelmesi istihdam piyasasını da vurdu.Netice..."/>
  </head>
  <body>
    <article>
      <h1>Ekonomideki en kritik sorun</h1>
      <address><time datetime="2019-11-16T01:00:00+00:00">16 Nov 2019, 01:00</time> by <a rel="author">Feridun Eyüpoğlu</a></address>
      <p>Türkiye çift haneli işsizliğe alıştı.</p>
      <p>Son yıllarda ekonomiyi zayıflatan gelişmelerin ardı ardına gelmesi istihdam piyasasını da vurdu.</p>
      <p>Netice ise <b>çift hanedeki kronikleşme </b>ile karşımızda.</p>
      <p>Dün TÜİK’in açıkladığı ağustos ayı işsizlik oranı da <b>yüzde 14</b>’le bu alandaki sıkıntıyı net biçimde ortaya koymuş durumda.</p>
      <p>İstatistiki açıdan temmuz, ağustos ve eylül aylarının ortalamasını içeren bu veri <b>mevsimsel desteğin sonlarına gelindiğini</b> gösteriyor!</p>
      <p>Hatta erken bir çıkış trendinden de bahsetmek mümkün.</p>
      <p>Çünkü temmuz ve ağustos mevsimsel desteğin zirve ayları arasında bulunuyor.</p>
      <p>Buna rağmen işsizlik oranı geçen yılın aynı dönemine göre <b>2,9 puan yukarıdaki</b> bir seviyeye ulaşmış durumda.</p>
      <p>
        <b>2019 yazının iyi geçmediği ortada.</b>
      </p>
      <p>Temmuz dönemine oranla artışın <b>0,1 puanda</b> kalması ise ekonomideki toparlanma işaretlerin bir göstergesi!</p>
      <p>
        <b>Peki dipten çıkış işaretleri işsizlikteki yükselişi ne oranda durdurabilir?</b>
      </p>
      <p>Öncelikle tarım ve turizm kaynaklı <b>mevsimsel avantaj</b> sonbaharla birlikte devredışı kalıyor.</p>
      <p>Buna karşın pozitif baz etkisinin geçen yıla oranla kendisini hissettirmeye başladığı günlerdeyiz.</p>
      <p>İşgücüne katılımın <b>yüzde 53,9</b>’le geçen yılın altında kalması da bir avantaj.</p>
      <p>Önceki aylara göre ise neredeyse mevsim etkileri arındırıldığında sabit bir seyirle karşılaşıyoruz.</p>
      <p>
        <b>Yani istatistiki olarak hem avantaj hem de dezavantajlar mevcut.</b>
      </p>
      <p> Son bir yılda <b>işsiz sayısında 980 bin artış olması</b> ekonomideki durgunluğun net bir kanıtı.</p>
      <p>
        <b>Mevcut işsiz sayısı 4 milyon 687 bin kişilik rekora çok yakın.</b>
      </p>
      <p>Ve istihdam artış hızı da ne yazık ki hala ekside!</p>
      <p>
        <b>Kasım 2018’den bu yana istihdamdaki artış hızı sürekli geriliyor.</b>
      </p>
      <p>Ağustos verisi de <b>eksi yüzde 2,7</b> seviyesinde.</p>
      <p>Sonuçta bir yıldır düşen istihdam oranı yüzde 46,3’le dip yapmış durumda.</p>
      <p>
        <b>Kısacası ekonomi henüz işsizlikteki artışı engelleyecek kadar istihdam üretemiyor.</b>
      </p>
      <p>Son çeyreğin öncü göstergeleri ise nispeten bir umut taşımakta!</p>
      <p> </p>
      <p>
        <b>Tek hane ne zaman?</b>
      </p>
      <p> </p>
      <p>İç piyasada <b>faiz indirimleriyle başlayan talep artışının</b> işsizliği aşağıya çekme konusunda yeterli bir hıza ulaştığını söylemek zor.</p>
      <p>Ama <b>işsizlikteki çıkışı yavaşlatması</b> imkan dahilinde.</p>
      <p>
        <b>İhracattaki yavaşlamanın yarattığı riski önleyebilirsek yükselişin kısa vadeli olması mümkün görünüyor!</b>
      </p>
      <p>Yükselişin mevcut konjontürde gidebileceği nokta ise mevsimsellikten arınmış rakamın işaret ettiği yüzde 14,2 seviyesi.</p>
      <p>Canlanma trendinin işsizliği bu seviyeden geri döndürme ihtimali mevcut.</p>
      <p>
        <b>Ancak yılsonu itibarıyla en iyi ihtimalle yüzde 12,7 – 13 bandında bir rakama kadar inebiliriz.</b>
      </p>
      <p>Yani çift haneye devam.</p>
      <p>Büyümenin<b> ithal bağımlısı</b> olması ve <b>kalifiye eleman açığı</b> gibi yapısal nedenlerle işsizlikte tek haneyi görebilmemiz 2023’ten önce zor görünüyor!</p>
      <p> </p>
      <p>
        <b>Gençlik krizi kapıda mı?</b>
      </p>
      <p> </p>
      <p>Ayrıca genç işsizlikte giderek kronikleşen negatif bir tablo mevcut.</p>
      <p>Genç işsizlik oranı <b>yüzde 27,4 </b>seviyesine çıkmış durumda.</p>
      <p>Bu oran geçen yılın aynı ayına göre <b>6,6 puan</b> yukarıda.</p>
      <p>Temmuz 2019 dönemine göre ise <b>0,3 puan</b> üstte.</p>
      <p>
        <b>Yani genç işsizliği genel işsizlik oranından çok daha hızlı artmakta!</b>
      </p>
      <p>Bir de <b>ne eğitimde ne de istihdamda </b>olan gençlerin tüm gençler içindeki payının yüzde 30,1’e yükselmesi gibi bir sorun söz konusu.</p>
      <p>Gençlerin durumu <b>ülkenin hem ekonomik hem de sosyal geleceği adına</b> ciddi soru işaretleri barındırıyor.</p>
    </article>
  </body>
</html>