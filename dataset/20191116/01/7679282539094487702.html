<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-pink-test-build-up-rohit-sharma-cheteshwar-pujara-face-ravichandran-ashwin-first-time-under-lights-2851844.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T01:27:51+00:00"/>
    <meta property="og:title" content="INDvsBAN: रोहित, पुजारा ने गुलाबी गेंद से दूधिया रोशनी में की प्रैक्टिस"/>
    <meta property="og:description" content="रोहित शर्मा, चेतेश्वर पुजारा और रविचंद्रन अश्विन ने शुक्रवार को यहां होल्कर स्टेडियम में दिन-रात्रि टेस्ट में इस्तेमाल होने वाली गुलाबी गेंद से अभ्यास किया। ईडन गार्डन में 22 नवंबर से भारतीय टीम..."/>
  </head>
  <body>
    <article>
      <h1>INDvsBAN: रोहित, पुजारा ने गुलाबी गेंद से दूधिया रोशनी में की प्रैक्टिस</h1>
      <address><time datetime="2019-11-16T01:27:51+00:00">16 Nov 2019, 01:27</time> by <a rel="author">लाइव हिन्दुस्तान टीम,इंदौर</a></address>
      <p>रोहित शर्मा, चेतेश्वर पुजारा और रविचंद्रन अश्विन ने शुक्रवार को यहां होल्कर स्टेडियम में दिन-रात्रि टेस्ट में इस्तेमाल होने वाली गुलाबी गेंद से अभ्यास किया। ईडन गार्डन में 22 नवंबर से भारतीय टीम पहली बार दिन रात्रि टेस्ट में खेलेगी।</p>
      <p>मैच से पहले टीम को दूधिया रोशनी में अभ्यास के लिए सिर्फ दो सत्र मिलेंगे जिसे देखते हुए भारतीय खिलाड़ियों ने इंदौर में समय का सही इस्तेमाल करते हुए अभ्यास किया। विराट कोहली और शीर्ष क्रम के कुछ बल्लेबाजों ने दो दिन पहले दोपहर में गुलाबी गेंद से थ्रो डाउन पर अभ्यास किया था, लेकिन शुक्रवार (15 नवंबर) को टीम के कुछ खिलाड़ियों ने पहली बार दूधिया रोशनी में 35 मिनट तक अभ्यास किया।</p>
      <p>कोच रवि शास्त्री की देखरेख में रोहित शर्मा ने अश्विन की गेंद पर नेट पर अभ्यास किया। इसके बाद पुजारा और कुलदीप यादव भी अभ्यास के लिए पहुंचे। इस दौरान टीम के रिजर्व बल्लेबाज हनुमा विहारी और शुभमन गिल ने थ्रो डाउन विशेषज्ञ राधवेन्द्र और नुवान सेनेविरत्ने का सामना किया। रोहित और पुजारा थोड़ी पुरानी गेंद से अश्विन और कुलदीप की गेंदबाजी पर बल्लेबाजी अभ्यास करते देखे गये।</p>
    </article>
  </body>
</html>