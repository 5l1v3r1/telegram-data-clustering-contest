<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741919"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T01:00:00+00:00"/>
    <meta property="og:title" content="ผัวหนุ่มหึงโหดหวั่นเมียปันใจ มีดแทงร่างพรุนดับคาซอย"/>
    <meta property="og:description" content="ชาวบ้านช่วยกันจับหนุ่มใหญ่วัย 43 ปี หลังก่อเหตุอุกอาจ คว้ามีดพกกระหน่ำแทงภรรยาตัวเองถึง 14 แผล เสียชีวิตสยอง คาซอยสุขุมวิท 62 ย่านพระโขนง ภายหลังตำรวจคุมตัวสอบเครียด อ้างหวั่นฝ่ายหญิงปันใจชายอื่น..."/>
  </head>
  <body>
    <article>
      <h1>ผัวหนุ่มหึงโหดหวั่นเมียปันใจ มีดแทงร่างพรุนดับคาซอย</h1>
      <address>
        <time datetime="2019-11-16T01:00:00+00:00">16 Nov 2019, 01:00</time>
      </address>
      <p>
        <b>ชาวบ้านช่วยกันจับหนุ่มใหญ่วัย 43 ปี หลังก่อเหตุอุกอาจ คว้ามีดพกกระหน่ำแทงภรรยาตัวเองถึง 14 แผล เสียชีวิตสยอง คาซอยสุขุมวิท 62 ย่านพระโขนง ภายหลังตำรวจคุมตัวสอบเครียด อ้างหวั่นฝ่ายหญิงปันใจชายอื่น...</b>
      </p>
      <p>เมื่อวันที่ 16 พ.ย. พ.ต.ต. ภานุรุจเกตุกลิ่นหอมสว.(สอบสวน) สน.พระโขนง เปิดเผยว่า ช่วงกลางดึกคืนที่ผ่านมา ได้รับแจ้งเหตุ มีคนถูกแทงเสียชีวิตภายในซอยสุขุมวิท 62 แยกที่5 แขวงและเขตพระโขนง กทม. จึงรุดไปตรวจสอบพร้อม พ.ต.อ.ทินกร สมวันดี ผกก.สน.พระโขนง เจ้าหน้าที่กองพิสูจน์หลักฐาน(พ.ฐ) แพทย์นิติเวชรพ.จุฬาฯและอาสาสมัครมูลนิธิป่อเต็กตึ๊ง ที่เกิดเหตุเข้าซอยไปประมาณ 10 เมตร ริมป่ารกร้างบริเวณริมถนนพบศพ นางวันดี ช่างเรือนกุล อายุ 41 ปี นอนหงายเสียชีวิตจมกองเลือด แพทย์ตรวจชันสูตรพบบาดแผลถูกแทงเข้าที่ลำคอ และบริเวณลำตัวทั้งหมด 14 แผล ข้างตัวพบจยย.ยามาฮ่า สปาร์ค สีแดงคาดดำ ทะเบียน ฬฬง 697 กรุงเทพมหานคร ล้มตะแคงข้าง มีเลือดเปรอะเปื้อนอยู่ทั่วคัน<br/><br/>ส่วนคนร้ายไม่ใช่ใครที่ไหน แต่เป็นสามีของผู้เสียชีวิตทราบชื่อ นายอิฐ อักคีช่างเรืองกุล อายุ 43 ปี ถูกวินจยย.บริเวณปากซอยและประชาชนที่เห็นเหตุการณ์ ช่วยกันจับกุมตัวส่งตำรวจ พร้อมมีดพับปลายแหลมความยาวประมาณ 5 นิ้ว ภายหลังคุมตัวไปสอบสวนยังโรงพัก จากการสอบสวน นายอิฐ ให้การรับสารภาพว่า ก่อเหตุฆ่าภรรยาตัวเองจริง เนื่องจากเห็นว่าภรรยาไปทำงานในบริษัทขนส่งแห่งหนึ่ง ทำให้รู้จักคนเป็นจำนวนมาก จึงเกิดความระแวงว่าจะไปมีชายอื่นมาติดพัน จนเกิดการโต้เถียงทะเลาะวิวาทกันอย่างรุนแรง ก่อนจะก่อเหตุสลดขึ้นดังกล่าว อย่างไรก็ตามเจ้าหน้าที่ยังไม่ปักใจเชื่อในคำให้การ ทั้งหมด ซึ่งจะได้สอบสวนหาสาเหตุให้แน่ชัดอีกครั้ง เบื้องต้นแจ้งข้อหา<b> "ฆ่าผู้อื่นโดยเจตนา" </b>ก่อนส่งศพผู้เสียชีวิตไปผ่าพิสูจน์ที่นิติเวชรพ.จุฬาเพื่อหาสาเหตุที่เสียชีวิตที่แท้จริงต่อไป.</p>
    </article>
  </body>
</html>