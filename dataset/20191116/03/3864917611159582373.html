<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819452-robotivbivci-nikoli-ne-maut-stati-realnistu-glava-mzs-nimeccini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T03:06:00+00:00"/>
    <meta property="og:title" content="Роботи-вбивці ніколи не мають стати реальністю - глава МЗС Німеччини"/>
    <meta property="og:description" content="На нараді в Женеві 125 країн домовилися про засади поводження зі смертельними автономними системами зброї, фактично - з бойовими роботами."/>
  </head>
  <body>
    <article>
      <h1>Роботи-вбивці ніколи не мають стати реальністю - глава МЗС Німеччини</h1>
      <h2>На нараді в Женеві 125 країн домовилися про засади поводження зі смертельними автономними системами зброї, фактично - з бойовими роботами.</h2>
      <address>
        <time datetime="2019-11-16T03:06:00+00:00">16 Nov 2019, 03:06</time>
      </address>
      <p>Ухвалення Керівних принципів 125 державами-учасницями Конвенції ООН про деякі види звичайних озброєнь <a href="https://www.auswaertiges-amt.de/de/newsroom/-/2276738">прокоментував</a> міністр закордонних справ ФРН Гайко Маас.</p>
      <p>«Роботи-вбивці ніколи не мають стати реальністю. Після п’яти років важких переговорів ми сьогодні вперше досягли широкого міжнародного консенсусу щодо червоних ліній у питанні використання автономних функцій у системах озброєнь. Прийняття в Женеві Керівних принципів наближає нас на крок до нашої мети: міжнародного оголошення поза законом повністю автономних систем летальної зброї», - цитує Мааса сайт МЗС Німеччини.</p>
      <p>Керівні принципи встановлюють необмежене застосування міжнародного права для всіх майбутніх систем озброєнь і, відповідно, визначають ключові принципи, такі як відповідальність людини та підзвітність за використання зброї. Це стало результатом тривалих <a href="https://www.ukrinform.ua/tag-peregovori">переговорів</a>, які в деяких випадках викликали чималий опір, додав Маас.</p>
      <p>Він висловив особливу подяку всім країнам, які долучилися до заклику про підтримку Керівних принципів у вересні в Нью-Йорку на засіданні Альянсу за багатосторонність.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2818214-amerikanski-vceni-rozpovili-ak-stvoriti-robotiv-z-emociami.html">Американські вчені розповіли, як створити роботів з емоціями</a>
      </blockquote>
      <p>«Ми ще далекі від мети, але з Керівними принципами ми зараз заклали основу для регулювання летальних систем автономної зброї», - заявив Маас.</p>
      <p>Німеччина працює з 2014 року над регулюванням використання летальних систем автономної зброї на міжнародному рівні в рамках Конвенції ООН про зброю. У цих системах - також відомих як «роботи-вбивці» - застосовується штучний інтелект, отже йдеться про війни майбутнього.</p>
    </article>
  </body>
</html>