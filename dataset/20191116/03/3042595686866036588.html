<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/hemmelig-mote-med-clinton/71826815"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T03:47:11+00:00"/>
    <meta property="og:title" content="Hemmelig møte med Clinton"/>
    <meta property="og:description" content="Denne uka møttes Hertuginne Meghan og USAs tidligere førstedame, Hillary Clinton, i all hemmelighet, ifølge People."/>
  </head>
  <body>
    <article>
      <h1>Hemmelig møte med Clinton</h1>
      <h2>Denne uka møttes Hertuginne Meghan og USAs tidligere førstedame, Hillary Clinton, i all hemmelighet, ifølge People.</h2>
      <address><time datetime="2019-11-16T03:47:11+00:00">16 Nov 2019, 03:47</time> by <a rel="author">Frode Andresen</a></address>
      <p>Fredag melder <a href="https://people.com/royals/meghan-markle-meets-hillary-clinton-at-her-home-first-time/">People</a> at hertuginne Meghan møtte USAs tidligere førstedame, Hillary Clinton. Møtet fant sted samme dag som Clinton uttrykte sin støtte til Meghan.</p>
      <p>Clinton var nylig i England sammen med dattera Chelsea Clinton i forbindelse med lanseringen av hennes nye bok. Verken Chelsea eller prins Harry skal ha vært til stede da det hemmelige møtet fant sted.</p>
      <h3>Skal ha møtt Archie</h3>
      <p>Ikke navngitte kilder bekrefter at Clinton besøkte Meghan i Windsor tirsdag etter å ha blitt invitert dit, ifølge People. Meghans seks måneder gamle sønn, Archie, skal også ha vært til stede.</p>
      <p>- Det var søtt. Clinton fikk lov til å holde ham, og kose med ham. Hun er veldig stolt over Chelseas tre barn, og de snakket mye om spedbarn og matvaner, sier en kilde til kjendisnettstedet.</p>
      <p>
        <b>Under kvinnedagen i 2015 avslørte Meghan at hun <a href="https://www.dagbladet.no/kultur/meghan-markle-fikk-endret-reklamevideo-som-11-aring/68945549">som 11-åring sendte et brev til Clinton</a> hvor hun kritiserte en reklamefilm for å spille på stereotypiske kjønnsroller.</b>
      </p>
      <p>Dette skal ha vært blant samtaleemnene da de møttes denne uka.</p>
      <h3>Uttrykte støtte</h3>
      <p>Samme dag uttalte Clinton i et intervju med <a href="https://www.bbc.com/news/uk-50387004">BBC</a> at pressens behandling av Meghan har vært «hjerteskjærende og galt». I oktober kunngjorde <a href="https://www.dagbladet.no/kjendis/gar-til-sak-mot-storavis/71663270">Meghan at hun vil saksøke britiske Mail on Sunday</a>, som følge av en langvarig konflikt.</p>
      <p>
        <b>- Jeg tror så absolutt at det finnes rasistiske og sexistiske elementer i det som foregår, sa Clinton.</b>
      </p>
      <p>Videre lovpriste hun Meghan, og omtalte henne som en fantastisk ung kvinne, som har banet sin egen vei her i livet.</p>
      <p>- Som en mor, så vil jeg bare omfavne henne. Herregud. Jeg vil bare gi henne en klem. Jeg vil si til henne at hun må kjempe videre, og ikke la skurkene knekke henne.</p>
    </article>
  </body>
</html>