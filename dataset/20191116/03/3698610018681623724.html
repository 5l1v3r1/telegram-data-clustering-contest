<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/mi-ne-boyimosya-scho-zemlyu-kuplyat-inozemci-milovanov-329904_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T03:55:00+00:00"/>
    <meta property="og:title" content="Ми не боїмося, що землю куплять іноземці – Мілованов"/>
    <meta property="og:description" content="На думку міністра, страшніше буде, якщо землю куплять ті, хто не буде про неї піклуватися."/>
  </head>
  <body>
    <article>
      <h1>Ми не боїмося, що землю куплять іноземці – Мілованов</h1>
      <h2>На думку міністра, страшніше буде, якщо землю куплять ті, хто не буде про неї піклуватися.</h2>
      <address>
        <time datetime="2019-11-16T03:55:00+00:00">16 Nov 2019, 03:55</time>
      </address>
      <p>Після того, як <a href="https://dt.ua/UKRAINE/u-zelenskogo-obicyayut-kardinalnu-pererobku-zakonu-pro-rinok-zemli-329730_.html"><b>ринок землі в Україні</b></a> нарешті буде відкритий, боятися треба не того, що землю куплять іноземці, а що її почнуть скуповувати ті, кому буде потім нема сенсу про неї дбати, в ефірі програми "<a href="https://www.youtube.com/watch?v=CMmjakv0H_A">Свобода слова Савіка Шустера</a>" заявив міністр розвитку економіки, торгівлі та сільського господарства Тимофій Милованов.</p>
      <p>"Ми не боїмося, що [землю] іноземці куплять, ми боїмося, що куплять ті, хто не будуть дбати про землю. Для нас найголовніше, щоб дбали про землю. В Європі Україну називають "сплячий гігант". Аграрний гігант, який потроху починає прокидатися. І є така небезпека для Європи, коли цей гігант прокинеться, він пройдеться по конкурентах. Ми бачимо кожен рік, що в нас рекордний урожай... І у нас з'являється інфраструктура", – заявив Милованов.</p>
      <p>Міністр додав, що питання купівлі-продажу землі – це взагалі не питання ринку.</p>
      <p>"Питання ринку – це щоб власник робив, що хоче, і робив це прозоро", – зазначив Милованов.</p>
      <p>Верховна Рада України <a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html"><b>прийняла в першому читанні законопроект</b></a> №2178-10 "Про внесення змін до деяких законодавчих актів України щодо обігу земель сільськогосподарського призначення", яким передбачається відкриття ринку землі в жовтні 2020 року та можливість її продажу іноземцям у 2023 році. За документ проголосували представники "Слуги народу" та кілька позафракційних депутатів. 240 голосів "за". Проти " проголосували 52, а ще 57 утрималися.</p>
      <p>Напередодні президент Володимир Зеленський обіцяв, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tL3NodXN0ZXJvbmxpbmUv">Свобода слова Савіка Шустера</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>