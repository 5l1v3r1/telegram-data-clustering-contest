<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/bratislava-zeman-babis-listopad-89-oslava-sametova-revoluce-vyroci-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T03:44:00+00:00"/>
    <meta property="og:title" content="Bratislava místo Prahy. Prezident a premiér oslaví 17. listopad na Slovensku"/>
    <meta property="og:description" content="Slovensko si bude výročí 17. listopadu 1989 připomínat v mnohem klidnějším duchu než proti Andreji Babišovi a Miloši Zemanovi se bouřící velká část Česka. Zeman a Babiš o víkendu „utečou“ slavit do Bratislavy."/>
  </head>
  <body>
    <article>
      <h1>Bratislava místo Prahy. Prezident a premiér oslaví 17. listopad na Slovensku</h1>
      <address><time datetime="2019-11-16T03:44:00+00:00">16 Nov 2019, 03:44</time> by <a rel="author">Luboš Palata</a></address>
      <p>Prezident Miloš Zeman i premiér Andrej Babiš si jedou třicáté výročí 17. listopadu 1989 připomínat do slovenské metropole. Také proto, aby nemuseli čelit proti jejich dvojvládí se bouřící Praze.</p>
      <p>V české metropoli se Andrej Babiš a Miloš Zeman pro jistotu zřejmě neukážou před veřejností. Babiš bude sice s premiéry V4 v neděli dopoledne na Václavském náměstí, ale podle zveřejněného programu jen za zdmi Národního muzea. Zeman s veřejným vystoupením nepočítá.</p>
      <figure>
        <img src="https://g.denik.cz/63/c0/praha-demonstrace-na-letne-23-cerven-06_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vyroci-17-listopadu-v-praze-oslavy-demonstrace-vyluky-20191115.html">Víkendové výročí 17. listopadu v Praze: Přehled akcí a dopravních omezení Přečíst článek ›</a>
      </aside>
      <p>Proto, kdo bude chtít vidět nejvyšší státní představitele naživo, bude si muset udělat cestu do Bratislavy. Tam, na rozdíl od sobotních protestů na Letenské pláni rozbouřené Prahy, počítá Zeman s tím, že položí věnec u pamětní desky s připomínkou studentských protestů na Komenského univerzitě. Krátce před polednem, si prezident splní mnohaletý sen otevřením Českého domu.</p>
      <p>Do Bratislavy se s premiéry Visegrádské čtyřky přesune v neděli po poledni i Babiš. Spolu pak položí květiny k pomníku Brány svobody u Děvína, kudy probíhala za komunismu ostře hlídaná hranice mezi Východem a Západem. Pokus o její překonání jen na tomto místě zaplatily životy stovky Čechů a Slováků.</p>
      <p>Odtud se přesunou do historické budovy Slovenského národního divadla, kde se i za přítomnosti prezidentky Zuzany Čaputové uskuteční večer k výročí sametové revoluce, která na Slovensku dostala přezdívku „něžná“.</p>
      <h3>Slováci byli první</h3>
      <p>Čaputová zapálí v Bratislavě svíčku k výročí demokratické revoluce 1989 už v sobotu 16. listopadu. Připomene v Česku dnes už téměř neznámý fakt, že brutálně potlačené demonstraci studentů na pražské Národní třídě předcházela den předtím obdobná studentská demonstrace v Bratislavě.</p>
      <figure>
        <img src="https://g.denik.cz/1/d0/ctk-milion-chvilek-jednal-s-opozicnimi-stranami-o-sve-vyzve_denik-150-3x2.jpg"/>
      </figure>
      <aside>
        <a href="https://www.denik.cz/z_domova/demonstrace-na-letne-se-blizi-milion-chvilek-jednal-o-sve-vyzve-s-opozici-20191114.html">Demonstrace na Letné se blíží. Milion chvilek jednal o své výzvě s opozicí Přečíst článek ›</a>
      </aside>
      <p>Průvod několika set nespokojených studentů se v Bratislavě ale obešel bez násilností ze strany policie. Událost dnes připomíná deska na průčelí Komenského univerzity, u níž se má v sobotu zastavit i Zeman.</p>
    </article>
  </body>
</html>