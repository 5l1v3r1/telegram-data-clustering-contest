<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741926"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T03:29:00+00:00"/>
    <meta property="og:title" content="'ลี' ขึ้นนำเดี่ยวสวิงมายาโกบาวันแรก "/>
    <meta property="og:description" content="แดนนี ลี เหล็กร้อนหวด 9 อันเดอร์พาร์ ขึ้นนำเดี่ยวหลังจบวันแรกกอล์ฟ มายาโกบา กอล์ฟ คลาสสิก ที่เม็กซิโก ทิ้งที่ 2 ร่วมสโตรกเดียว "/>
  </head>
  <body>
    <article>
      <h1>'ลี' ขึ้นนำเดี่ยวสวิงมายาโกบาวันแรก </h1>
      <address>
        <time datetime="2019-11-16T03:29:00+00:00">16 Nov 2019, 03:29</time>
      </address>
      <p>
        <b>แดนนี ลี เหล็กร้อนหวด 9 อันเดอร์พาร์ ขึ้นนำเดี่ยวหลังจบวันแรกกอล์ฟ มายาโกบา กอล์ฟ คลาสสิก ที่เม็กซิโก ทิ้งที่ 2 ร่วมสโตรกเดียว </b>
      </p>
      <p>การแข่งขันกอล์ฟ พีจีเอ ทัวร์ รายการ มายาโกบา กอล์ฟ คลาสสิก ชิงเงินรางวัลรวม 7.2 ล้านดอลลาร์สหรัฐ (ราว 217.5 ล้านบาท) ที่สนาม เอล คาเมเลียน กอล์ฟ คลับ ระยะ 6,987 หลา พาร์ 71 ในเมืองปลายา เดล คาร์เมน ประเทศเม็กซิโก เมื่อวันศุกร์ที่ 15 พ.ย. ที่ผ่านมา เป็นการแข่งขันในรอบแรก ซึ่งถูกเลื่อนมาจากวันพฤหัสบดี เนื่องจากเมือง ปลาย่า เดล คาร์เมน ซึ่งเป็นสถานที่แข่งขันมีฝนตกอย่างหนักมาตลอดทั้งสัปดาห์จนเกิดน้ำท่วมในหลายพื้นที่ จนไม่สามารถทำการแข่งขันตามกำหนดเดิมได้ ผลปรากฏว่า แดนนี ลี โปรชาวนิวซีแลนด์ ฟอร์มฮอตทำ 1 อีเกิ้ล 8 เบอร์ดี้ เสีย 1 โบกี้ จบรอบด้วยสกอร์ 9 อันเดอร์พาร์ 62 รั้งตำแหน่งผู้นำเดี่ยว โดยนำ เบรนดอน ท็อดด์ และ อดัม ลอง 2 นักกอล์ฟสหรัฐ ที่รั้งอันดับ 2 ร่วมด้วยสกอร์ 8 อันเดอร์พาร์ 63 อยู่แค่สโตรกเดียว <br/>    <br/>ด้าน วอห์น เทย์เลอร์, มาร์ค ฮับบาร์ด, คริส เบเกอร์ และ แซค จอห์นสัน 4 โปรสหรัฐ ตี 7 อันเดอร์พาร์ 64 เท่ากัน รั้งอันดับ 4 ร่วม ตามผู้นำ 2 สโตรก ส่วนผลงานนักกอล์ฟคนอื่น ๆ ที่น่าสนใจ บิลลี ฮอร์สเชล จากสหรัฐ ทำ 6 อันเดอร์พาร์ 65 รั้งอันดับ 8 ร่วมกับ แฮร์ริส อิงลิช นักกอล์ฟเพื่อนร่วมชาติ  แกรม แม็คดาวล์ จากไอร์แลนด์เหนือ 5 อันเดอร์พาร์ 66 อยู่ที่ 10 ร่วม แมตต์ คูชาร์ จอมเก๋าชาวสหรัฐ 2 อันเดอร์พาร์ 69 อยู่ที่ 44 ร่วม ขณะที่ 2 โปรดังอย่าง โทนี ฟิเนา จากสหรัฐ และ เจสัน เดย์ จากออสเตรเลีย ตี 1 อันเดอร์พาร์ 70 รั้งอันดับ 62 ร่วม <br/><br/>เครดิตภาพ : AFP</p>
    </article>
  </body>
</html>