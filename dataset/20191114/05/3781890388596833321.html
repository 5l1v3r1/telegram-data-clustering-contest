<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741581"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T05:11:00+00:00"/>
    <meta property="og:title" content="'ชวน'กรีดสภาฯคือปากเสียงปชช. ไม่ใช่ที่ร้องผลประโยชน์"/>
    <meta property="og:description" content="เด็กพท.จี้สภาฯ คุมมาตรฐานอาหาร ด้าน“ชวน”แจง ประชุมนัดพิเศษ 22 พ.ย.หวังเคลียร์ญัตติค้างร่วม 100 ญัตติ วอนขอความร่วมมือส.ส.เคารพ-ปฏิบัติตามข้อบังคับ ให้สภาฯ น่าเชื่อถือ กรีดสภาฯ ไม่ใช่ที่เรียกร้องผลประโยชน์หรือสถานที่ขัดแย้ง แต่เป็นปากเสียงของประชาชน"/>
  </head>
  <body>
    <article>
      <h1>'ชวน'กรีดสภาฯคือปากเสียงปชช. ไม่ใช่ที่ร้องผลประโยชน์</h1>
      <address>
        <time datetime="2019-11-14T05:11:00+00:00">14 Nov 2019, 05:11</time>
      </address>
      <p>
        <b>เด็กพท.จี้สภาฯ คุมมาตรฐานอาหาร ด้าน“ชวน”แจง ประชุมนัดพิเศษ 22 พ.ย.หวังเคลียร์ญัตติค้างร่วม 100 ญัตติ วอนขอความร่วมมือส.ส.เคารพ-ปฏิบัติตามข้อบังคับ ให้สภาฯ น่าเชื่อถือ กรีดสภาฯ ไม่ใช่ที่เรียกร้องผลประโยชน์หรือสถานที่ขัดแย้ง แต่เป็นปากเสียงของประชาชน</b>
      </p>
      <p>เมื่อวันที่ 14 พ.ย.  ที่รัฐสภา เกียกกาย มีการประชุมสภาผู้แทนราษฎร โดยมีนายชวน หลีกภัย ประธานสภาฯ ทำหน้าที่ประธานในการประชุม ทั้งนี้ ในช่วงหารือปัญหาความเดือดร้อนของประชาชนนั้น นายพิเชษฐ์ เชื้อเมืองพาน ส.ส.เชียงราย พรรคเพื่อไทย หารือว่า ขอให้สำนักงานเลขาธิการสภาฯ พิจารณามาตรฐานอาหารในสภาฯ เพราะทราบจากส.ส.บางส่วนว่า มีมาเฟียตามมาจากสภาฯ เก่า<br/><br/>ด้านนายสรศักดิ์ เพียรเวช เลขาธิการสภาฯ ชี้แจงว่า มาตรฐานอาหารที่บริการภายในรัฐสภานั้นแบ่งเป็น 3 ส่วนคือ ส่วนที่ให้บริการกรรมาธิการฯ ส่วนที่ให้บริการส.ส.ที่บริเวณห้องอาหารชั้น 2 และร้านอาหารที่จำหน่ายกับบุคคลทั่วไป สำหรับข้อท้วงติงของส.ส.นั้น ตนจะรับไปพิจารณาและปรับปรุง<br/><br/>ขณะที่นายชวน กล่าวว่า ขอขอบคุณส.ส.ที่ช่วยเป็นหูเป็นตานำเสนอความเห็นเพื่อปรับปรุงกิจการภายในสภาฯ อย่างไรก็ตาม มีบางเรื่องที่ตนเข้าไปดูแลด้วยตนเอง อาทิ การรักษาความสะอาดห้องน้ำ ที่กำชับให้เข้าทำความสะอาดทันทีเมื่อมีผู้ใช้บริการเสร็จแล้ว และขอให้เพิ่มอุปกรณ์ทำความสะอาด การติดตั้งเครื่องปรับอากาศในพื้นที่พักคอยของผู้คอยการชี้แจงต่อคณะกรรมาธิการพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ.2563 หลังจากที่มีข้อร้องเรียนว่า อากาศร้อน ซึ่งล่าสุดบรรเทาปัญหาได้แล้ว รวมถึงกรณีที่พบว่าเงินที่ใช้ในส่วนของกรรมาธิการฯ ที่พบว่าได้น้อยกว่ากรรมาธิการฯ ของวุฒิสภานั้น ตนได้ทำหนังสือไปถึงพล.อ.ประยุทธ์ จันทร์โอชา นายกฯ และรมว.กลาโหมว่า เรื่องดังกล่าวไม่ถูกต้อง เพราะสภาฯ ที่มาจากการเลือกตั้งได้งบประมาณที่น้อยกว่า และการจัดงบประมาณไม่สมบูรณ์<br/><br/>นายชวน กล่าวอีกว่า สำหรับการนัดประชุมสภาฯ นัดพิเศษ ในวันที่ 22 พ.ย. เวลา 09.30 น.นั้น จะพิจารณาญัตติทั่วไป ที่ค้างอยู่ในระเบียบวาระจำนวน 111 เรื่อง หากไม่ทำเรื่องดังกล่าวจะเหมือนอดีตคือ ยุบสภาฯ แล้วจะมีเรื่องค้างจำนวนมาก ทั้งนี้ แยกออกเป็น 11 กลุ่ม อาทิ ญัตติกลุ่มแหล่งน้ำ, ญัตติกลุ่มโครงการก่อสร้างอาคารรัฐสภา จำนวน 2 ญัตติ และญัตติตั้งกรรมาธิการศึกษาตรวจสอบแนวทางแก้ปัญหาลูกหนี้การเกษตร จำนวน 7 ญัตติ โดยสัปดาห์หน้าตนเตรียมเชิญผู้เสนอญัตติซึ่งจัดกลุ่มดังกล่าวมาหารือว่า หากจะพิจารณาร่วมกันนั้นจะใช้เวลาเท่าไหร่ เช่น 2-3 ชั่วโมง จากนั้นให้นำเวลาไปบริหารกันเอง หากผ่าน 3 กลุ่มดังกล่าวได้จะผ่านถึง 20 ญัตติ ซึ่งเป็นวิธีบริหารแนวใหม่ เพื่อให้ก่อนสิ้นสมัยประชุมนี้ไม่มีเรื่องค้างพิจารณาจำนวนมาก และตนจะขอหารือผู้เสนอญัตติ รวมถึงตัวแทนผู้ควบคุมเสียงจากฝ่ายรัฐบาลและฝ่ายค้านเป็นการส่วนตัวในสัปดาห์หน้าด้วย ขณะที่เรื่องเพื่อทราบจะบรรจุในวาระประชุมครั้งละ 3 เรื่องแทน จากเดิมที่บรรจุ 6-7 เรื่อง อย่างไรก็ตาม ขอความร่วมมือจากส.ส.ให้เคารพและปฏิบัติตามข้อบังคับ เพื่อให้สภาฯ มีความน่าเชื่อถือ สภาฯ ไม่ใช่ที่เรียกร้องผลประโยชน์ หรือสถานที่ขัดแย้ง เพราะสภาฯ คือสถานที่ที่เป็นปากเสียงของประชาชน สภาฯ ในฐานะผู้ออกกฎหมายต้องเป็นตัวอย่าง อย่าให้สภาท้องถิ่นวิจารณ์ว่า สภาท้องถิ่นทะเลาะกันได้ เพราะสภาผู้แทนฯ ยังทะเลาะกันเลย.<br/><br/> </p>
    </article>
  </body>
</html>