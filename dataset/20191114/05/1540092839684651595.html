<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197290/tet-a-tet-mitsotaki-zaef-to-menoy-tis-synantisis"/>
    <meta property="og:site_name" content="CNN.gr"/>
    <meta property="article:published_time" content="2019-11-14T05:24:32+00:00"/>
    <meta property="og:title" content="Τετ-α-τετ Μητσοτάκη - Ζάεφ: Το «μενού» της συνάντησης"/>
    <meta property="og:description" content="Με αμοιβαία… καχυποψία και διπλωματική τυπικότητα αναμένεται να πραγματοποιηθεί σήμερα η συνάντηση του Κυριάκου Μητσοτάκη με τον πρωθυπουργό της Βόρειας..."/>
  </head>
  <body>
    <article>
      <h1>Τετ-α-τετ Μητσοτάκη - Ζάεφ: Το «μενού» της συνάντησης</h1>
      <h2>Με αμοιβαία… καχυποψία και διπλωματική τυπικότητα αναμένεται να πραγματοποιηθεί σήμερα η συνάντηση του Κυριάκου Μητσοτάκη με τον πρωθυπουργό της Βόρειας Μακεδονίας, Ζόραν Ζάεφ. </h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 07:24 , 14 November 2019</p>
      <p>Πρόκειται για την <b>πρώτη συνάντηση των δύο ανδρών</b> μετά τα πισωγυρίσματα του Σκοπιανού πρωθυπουργού σε ό,τι αφορά τη <a href="https://www.cnn.gr/eidhseis/tag/74463/symfonia-ton-prespon"><b>Συμφωνία των Πρεσπώ</b></a><b>ν</b> – με την οποία ο κ. Μητσοτάκης είχε προεκλογικά δηλώσει αντίθετος, ωστόσο μετεκλογικά, προφανώς μη μπορώντας να κάνει διαφορετικά, δήλωσε πως θα τη σεβαστεί.</p>
      <p>Η στάση του αυτή <b>επικρίθηκε αρκετά από κόμματα</b> και φορείς που βρίσκονται πιο δεξιά του πολιτικού χάρτη και εντάθηκε περισσότερο μετά το <a href="https://www.cnn.gr/news/kosmos/story/194290/synodos-koryfis-veto-makron-gia-tin-entaxi-alvanias-kai-voreias-makedonias-stin-ee"><b>βέτο του Γάλλου προέδρου Εμανουέλ Μακρόν</b> </a>για την ενταξιακή διαπραγμάτευση της γειτονικής χώρας με την Ευρωπαϊκή Ένωση.</p>
      <p>Το ευρωπαϊκό μπλόκο στη Βόρεια Μακεδονία <b>κόστισε πολιτικά στον ομόλογο του κυρίου Μητσοτάκη</b> και για αυτό το λόγο προκήρυξε εθνικές εκλογές για τις 12 Απριλίου. Το προβάδισμα μέχρι στιγμής διαθέτει ο βασικός πολιτικός αντίπαλος του κ. Ζάεφ, το εθνικιστικό κόμμα VMRΟ υπό τον Χρίστιαν Μίτσκοσκι.</p>
      <p>Ο κ. Μητσοτάκης θα συναντηθεί με τον πρωθυπουργό της Βόρειας Μακεδονίας στη <a href="https://www.cnn.gr/eidhseis/tag/2623/thessaloniki"><b>Θεσσαλονίκη</b> </a>και θα είναι η δεύτερη φορά που τον συναντά μετά τις εκλογές της 7ης Ιουλίου. Η πρώτη ήταν στη Νέα Υόρκη στο περιθώριο της Γενικής συνέλευσης του ΟΗΕ τον <b>περασμένο Σεπτέμβριο</b> και σε αυτή τη συνάντηση είχαν συμφωνήσει ότι θα πρέπει, παρά τις διαφωνίες, να βρεθεί κοινός τόπος για περαιτέρω συνεργασία των δύο χωρών.</p>
      <p>Ωστόσο, ανάμεσα σε εκείνη τη συνάντηση και τη σημερινή στη Θεσσαλονίκη <b>μεσολάβησε το βέτο του Γάλλου προέδρου</b> και η πολιτική κρίση που προκάλεσε στη γειτονική χώρα η αντίδραση για την ένταξη των Δυτικών Βαλκανίων στην ευρωπαϊκή οικογένεια. Τότε ο κ. Ζάεφ είχε ταχθεί μερικώς κατά της Συμφωνίας των Πρεσπών, απειλώντας εμμέσως τη Γερμανία και λέγοντας ότι «μέρος της Συμφωνίας των Πρεσπών θα παγώσει, διότι δεν είναι δυνατή η εφαρμογή της». Μετά όμως από τις αντιδράσεις ο κ. Ζάεφ αναγκάστηκε να <b>αναδιπλωθεί</b>, ξεκαθαρίζοντας ότι η χώρα του <b>θα εφαρμόσει πλήρως τα ψηφίσματα</b> και τις διεθνείς συμφωνίες σε ό,τι αφορά την υπόθεση.</p>
      <p>Ο κ. Μητσοτάκης δεν είναι αντίθετος στην ευρωπαϊκή προοπτική ολόκληρης της περιοχής των Βαλκανίων – αρκεί βεβαίως να τηρούνται οι προϋποθέσεις και ο σεβασμός στους διεθνείς κανόνες – και είναι ένα από τα «χαρτιά» που έχει στα χέρια του ώστε να οδηγήσει προς αυτή την κατεύθυνση τη γειτονική χώρα. Η πρώτη συνάντηση του Έλληνα πρωθυπουργού με τον Σκοπιανό ομόλογό του είχε γίνει σε θετικό κλίμα, με τον κ. Μητσοτάκη να διαβεβαιώνει πως, παρά τις διαφωνίες, θα σεβαστεί τη συμφωνία που είχε υπογράψει η προηγούμενη κυβέρνηση.</p>
      <p>Όπως διαβεβαίωναν από το<a href="https://www.cnn.gr/eidhseis/tag/355/megaro-maximoy"><b> Μέγαρο Μαξίμου</b></a> συνεργάτες του κ. Μητσοτάκη η συνάντηση του Έλληνα πρωθυπουργού με τον πρωθυπουργό της Β. Μακεδονίας δεν αναμένεται να επεκταθεί σε διμερή θέματα των δύο χωρών και θα είναι περισσότερο τυπική και πάντως όχι επίσημη, αφού <b>θα πραγματοποιηθεί στο περιθώριο των εργασιών της διάσκεψης «Thessaloniki Summit 2019»</b>, που διοργανώνει ο <a href="https://www.cnn.gr/eidhseis/tag/3667/sev"><b>ΣΕΒ</b> </a>Βορείου Ελλάδας.</p>
      <p>Εκεί ο κ. Μητσοτάκης, πέραν του κ. Ζόραν Ζάεφ, θα συναντήσει και τον πρωθυπουργό της Βουλγαρίας, <a href="https://www.cnn.gr/eidhseis/tag/21890/mpoiko-mporisof"><b>Μπόικο Μπορίσοφ</b></a>. Ο πρωθυπουργός θα παραστεί, για συμβολικούς και ουσιαστικούς λόγους, στη συνέντευξη Τύπου του ΣΕΒ για την παρουσίαση του εμπορικού σήματος των μακεδονικών προϊόντων για τα οποία έχει δεσμευτεί και προεκλογικά η κυβέρνησή του πως δεν πρόκειται να κάνει πίσω σε ό,τι αφορά την ονομασία τους.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197367/syriza-gia-dimosieyma-ft-o-mitsotakis-epelexe-na-kryftei-alla-ta-epiteygmata-toy-xeperasan-ta-synora">ΣΥΡΙΖΑ για δημοσίευμα FT:O Mητσοτάκης επέλεξε να κρυφτεί αλλά τα επιτεύγματά του ξεπέρασαν τα σύνορα</a>
        </li>
        <li>
          <a href="https://www.cnn.gr/news/kosmos/story/197356/sxoinas-amesi-proteraiotita-tis-komision-mia-viosimi-eyropaiki-politiki-sto-prosfygiko">Σχοινάς: Άμεση προτεραιότητα της Κομισιόν μία βιώσιμη ευρωπαϊκή πολιτική στο προσφυγικό</a>
        </li>
        <li>
          <a href="https://www.cnn.gr/news/politiki/story/197326/petsas-proteraiotita-tis-kyvernisis-mitsotaki-i-oliki-epanafora-tis-elladas-sta-valkania">Πέτσας: Προτεραιότητα της κυβέρνησης Μητσοτάκη η ολική επαναφορά της Ελλάδας στα Βαλκάνια</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/54367/zoran-zaef">ΖΟΡΑΝ ΖΑΕΦ</a>
        </li>
        <li>
          <a href="https://www.cnn.gr/eidhseis/tag/17296/synanthsh">ΣΥΝΑΝΤΗΣΗ</a>
        </li>
        <li>
          <a href="https://www.cnn.gr/eidhseis/tag/2623/thessaloniki">ΘΕΣΣΑΛΟΝΙΚΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197369/snapshot/2756054.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197373/snapshot/2695193.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197324/snapshot/2755742.jpg"/>
      </figure>
    </article>
  </body>
</html>