<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/jeg-skal-raljere-over-helgheims-cv/71813546"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T05:00:00+00:00"/>
    <meta property="og:title" content="Jeg skal raljere over Helgheims CV"/>
    <meta property="og:description" content="Noen ekspert på forskning er han ikke."/>
  </head>
  <body>
    <article>
      <h1>Jeg skal raljere over Helgheims CV</h1>
      <h2>Forskning skal komme relevante grupper eller samfunnet til gode. Det betyr at forskningsresultater skal ligge til grunn for nødvendige politiske endringer. Det er å påvirke politiske prosesser. Det er ikke et problem, det er et mål.</h2>
      <address><time datetime="2019-11-14T05:00:00+00:00">14 Nov 2019, 05:00</time> by <a rel="author">Willy Tore Mørch, professor emeritus</a></address>
      <figure>
        <img src="https://dbstatic.no/71813649.jpg?imageId=71813649&amp;x=0&amp;y=38.509316770186&amp;cropw=100&amp;croph=40.165631469979&amp;width=322&amp;height=195"/>
        <figcaption>Willy Tore Mørch Vis mer</figcaption>
      </figure>
      <p><b>Frp`s Jon Helgheim</b> har <a href="https://www.dagbladet.no/kultur/politisert-forskning-er-et-stort-problem/71792282">avgitt meg en visitt i Dagbladets kronikk den 8 november</a>. Han er bekymret for politisering av forskningsresultater. Han mener at forskere og eksperter i for stor grad påvirker norsk justispolitikk og innvandringspolitikk. Han nevner flere eksempler, men han kritiserer meg for at jeg har hevdet at fengselsstraff ikke virker etter hensikten på unge lovbrytere. Forskersamfunnet må gå i seg selv, hevder han, og vi må rydde opp.</p>
      <p><b>Min kronikk</b> i avisa Nordlys fra 7. januar i år var en reaksjon på justisminister Kallmyrs forslag om bruk av mer og strengere fengselsstraff overfor barn og unge mellom 15–18 år. Jeg fulgte opp barneombud Helga Bejer Engs reaksjon på dette der hun advarer mot bruk av fengsel overfor barn. Jeg pekte på at hver gang ungdom og kriminalitet settes på dagsorden i media, kommer en Frp-er med krav om strengere straffer. Det slår aldri feil.</p>
      <p>Helgheim ble kanskje irritert over at jeg antydet tvil om det er ungdommenes beste de ønsker med disse forslagene eller om det er forakt for disse ungdommene de har i stedet for omsorg.</p>
      <p><b>Helgheim henviser til</b> et stort europeisk studium fra 2016, ledet fra Universitetet i Bergen, som har studert fengselsstraff koblet opp mot tilbakefall av kriminalitet.</p>
      <p>De finner at den norske fengselsmodellen med utstrakt bruk av arbeidsopplæring, gir lavere risiko for gjentakelse av straffbare handlinger enn dem som har fått andre straffereaksjoner. De som ikke hadde jobb på domfellelsestidspunktet hadde lavest risiko. For dem som ble fratatt jobben da de ble fengslet var det ingen forskjell. Studiet gjaldt ikke barn og ungdom men voksne i arbeidsfør alder.</p>
      <p><b>Forskerne selv peker på</b> arbeidsopplæringen som nøkkelen til suksessen. I debatten etter publiseringen ble det reist spørsmål om man kunne fått de samme, eller bedre resultater ved å dømme folk til arbeidstrening med tett oppfølging, uten å utsette dem for isolasjon og forbryterskole som fengselsopphold kan inneholde. Vi vet ikke.</p>
      <p><b>Men la oss se på</b> substansen i hans påstand – at det er galt å sette forskningsresultater inn i en politisk sammenheng. Anvendt forskning, som dette er, har som mål å finne kunnskap som forbedrer praksis innen alle felt i samfunnet. Vi har en forskningsetisk forpliktelse til å ha et selvstendig ansvar for at forskningen kommer relevante grupper eller samfunnet til gode. Det betyr at forskningsresultater skal ligge til grunn for nødvendige politiske endringer. Det er å påvirke politiske prosesser. Det er ikke et problem, det er et mål.</p>
      <p><b>Helgheims protest i Dagbladet</b> viser også at politikere ikke går av veien for å utlegge forskningsresultater på unyansert måte som støtte for egen politikk.</p>
      <p>Jeg vet ikke om det i denne saken er med vilje eller av mangel på kompetanse i å lese forskningsartikler. Vår nasjonalforsamling skal speile folket og er derfor en forsamling med stor bredde, fra duks til dust kan man si. Og det er bra.</p>
      <p><b>Helgheim er som kjent</b> der og jeg skal med åpne øyne anvende en kjent hersketeknikk, jeg var jo student under Berit Ås må vite. Jeg skal raljere over hans CV. Grunnen er at han har makt, mye mer makt enn meg og han lager landets lover, riktignok ikke alene heldigvis, men han bidrar så godt han kan. Mannen har utført grunnskolen, som det står i Wikipedia. Om «utført» betyr fullført er uklart, men jeg skal la tvilen komme ham til gode. Uansett er hans formelle utdannelse så vidt beskjeden at den ikke utgjør noe godt grunnlag for kvalifisert forskningskritikk.</p>
    </article>
  </body>
</html>