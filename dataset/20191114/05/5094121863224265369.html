<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/skola-ma-svetove-uznane-dobrovolnice-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T05:00:00+00:00"/>
    <meta property="og:title" content="Opavské gymnázium má světově uznané dobrovolnice. Získaly mezinárodní ocenění"/>
    <meta property="og:description" content="Veronika Oczková a Nikola Brzesková mají hodně společného. Obě studují na Slezském gymnáziu, bydlí v Kravařích, příští rok budou maturovat a získaly Zlatou úroveň Mezinárodní ceny vévody z Edinburghu."/>
  </head>
  <body>
    <article>
      <h1>Opavské gymnázium má světově uznané dobrovolnice. Získaly mezinárodní ocenění</h1>
      <address><time datetime="2019-11-14T05:00:00+00:00">14 Nov 2019, 05:00</time> by <a rel="author">Jitka Hrušková</a></address>
      <p>Mezinárodní program pod záštitou britské královské rodiny se týká rozvoje dovednosti, pohybu, dobrovolnictví a dobrodružné expedici mladých lidí od 14 do 24 let. Zlatá úroveň je nejvyšší možný stupeň ocenění a právě ten získaly opavské studentky v kategorii dobrovolnictví. „Celý program jsem splnila a cenu beru jako tu příslovečnou třešničku na dortu,“ říká Veronika.</p>
      <figure>
        <img src="https://g.denik.cz/40/df/lide-houfne-pomahaji-lesum-zalesnuji-holiny-na-trebicsku_denik-150-3x2.jpg"/>
      </figure>
      <aside>
        <a href="https://www.denik.cz/regiony/lide-houfne-pomahaji-lesum-zalesnuji-holiny-na-trebicsku-20191109.html">Lidé houfně pomáhají lesům. Zalesňují holiny na Třebíčsku Přečíst článek ›</a>
      </aside>
      <p>S Nikolou docházely po tři roky trvání programu do kravařského domova důchodců, s jehož obyvateli si povídaly, vypomáhaly při jejich různých akcích a vozily seniorské vozíčkáře na vycházky. „Některé seniory jsme si oblíbily natolik, že jsme se jim pak speciálně věnovaly,“ doplňuje vzpomínku Nikola.</p>
      <h3>Hrdost i nostalgie</h3>
      <p>Úsilí o Zlatou úroveň trvalo půl druhého roku a skončilo pozvánkou do pražského Lichtenštejnského paláce. Slavnostní ceremoniál jim přinesl na jednu stranu silný pocit hrdosti, že to dokázaly a současně i nostalgii z vědomí, že všechno končí. „Ale pokud budeme domovem seniorů požádané o pomoc, určitě rády vyhovíme,“ slibuje za obě dívky Nikola.</p>
      <p>Všechno pro ně začalo přednáškou o uvedeném programu, které se obě dívky zúčastnily. „Přítomní absolventi Bronzové úrovně nás motivovali k tomu, abychom to též zkusily,“ konstatuje Veronika.</p>
      <figure>
        <img src="https://g.denik.cz/74/7b/opava-slezske-gymnizium-studentky-uspech-mezinarodni-cena-vevody-z-edinburghu_denik-630.jpg"/>
      </figure>
      <p>
        <i>Nikola Brzesková. Autor: archiv Slezského gymnázia</i>
      </p>
      <p>„Jsou to naše první držitelky Zlaté úrovně. Jsme na obě patřičně hrdí a máme pro ně připravený velmi příjemný dárek. Osobně jsem celou dobu věřila, že to dokážou,“ míní učitelka a současně garantka i hodnotitelka programu Kateřina Hertlová. Cena jako taková může svému držiteli pomoci k přijetí na některé, převážně zahraniční vysoké školy.</p>
      <figure>
        <img src="https://g.denik.cz/23/65/krkonose-hory-turisticka-stezka-uklid-odpadky-neporadek101019-tu_denik-150-3x2.jpg"/>
      </figure>
      <aside>
        <a href="https://www.denik.cz/regiony/krkonose-jsou-opet-ciste-pomohli-dobrovolnici-20191010.html">Krkonoše jsou opět čisté. Pomohli dobrovolníci Přečíst článek ›</a>
      </aside>
      <p>Nikola s touto myšlenkou už koketuje. Ráda by po maturitě pokračovala ve studiu všeobecné medicíny a láká ji pobyt na zahraniční škole. Veronika chce zatím v Česku studovat stomatologii, ale o uznání získaného certifikátu na české vysoké škole má pochybnosti. Před oběma gymnazistkami teď stojí velký úkol v podobě maturity.</p>
      <p>„Jsou to naše premiantky, takže obavy z výsledku mít rozhodně nemusejí,“ ujišťuje Kateřina Hertlová. „Zapojte se do Mezinárodní ceny vévody z Edinburghu také a usilujte o získání Zlaté úrovně,“ vzkazují obě úspěšné dívky studentům Slezského gymnázia i dalších středních škol.</p>
    </article>
  </body>
</html>