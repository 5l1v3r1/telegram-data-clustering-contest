<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/diyet-ve-sporu-birakmayin-menopozu-rahat-atlatin-2219190"/>
    <meta property="og:site_name" content="Posta"/>
    <meta property="article:published_time" content="2019-11-14T05:00:55+00:00"/>
    <meta property="og:title" content="Diyet ve sporu bırakmayın menopozu rahat atlatın"/>
    <meta property="og:description" content="Menopoza girecek kadında adet düzensizliği ve lekelenme başlıyor."/>
  </head>
  <body>
    <article>
      <h1>Diyet ve sporu bırakmayın menopozu rahat atlatın</h1>
      <address><time datetime="2019-11-14T05:00:55+00:00">14 Nov 2019, 05:00</time> by <a rel="author">Opr. Dr. Hande Akbaş</a></address>
      <p>Menopoza girecek kadında adet düzensizliği ve lekelenme başlıyor. Bu yumurtalıkların tembelleştiğini, hormon salınımının azaldığını gösteriyor. Ülkemizde menopoz yaşı 51-52. Bu dönemi rahat atlatmak için mümkün olduğunca yediklerinize dikkat edin ve spor yapmaya çalışın.</p>
      <p>
        <b>Menopoza mı giriyorum?</b>
      </p>
      <p>
        <b>48 yaşındayım, doğum yapmadım. Adetim bittikten sonra çikolata rengi lekelenmeler yaşıyorum. 10 gün kadar sürüyor. Acaba bu lekelenmeler menopoza girdiğime dair işaret mi? Eskiden 28 günde bir adet görürdüm, şimdi düzeni bozuldu. Ne yapmalıyım?</b>
      </p>
      <p>
        <b>CEVAP</b>
      </p>
      <p>Sevgili okuyucum, henüz menopoza girmediğinizi anlıyorum. Çok yakın zamanda henüz menopoza girmeyeceğiniz anlaşılıyor. Adet düzensizliğinin başlaması, zaman zaman lekelenme görüyor olmanız bu yaşta beklediğimiz bir durum. Çünkü yumurtalıklarınız tembelleşiyor ve bazı hormon salınımlarında azalma oluyor. Ateş basması, sinirlilik, terleme dayanılmaz bir hal almadıkça gereksiz yere hormon takviyesi almanızı önermem. Son birkaç yıl bu düzensizlik devam edip günün birinde adetleriniz tamamen kesilecek. Bu tamamen doğal bir süreç olduğundan yediklerinize dikkat ederek ve spor yaparak bu doğal süreci en rahat atlatmanızı öneririm.</p>
      <p>
        <b>Yerleşme kanaması mı?</b>
      </p>
      <p>
        <b>Normal adet tarihim ayın 28’inci günüydü. 25’inde başladı, leke leke 3 gün sürdü. Bu ayın 8 inde ilk kez ertesi gün hapı kullandım. Acaba bu yerleşme kanaması mı yoksa haptan mı kaynaklanıyor? Karnımda şişlik, memelerimde de hassasiyet var. Ne yapmamı önerirsiniz?</b>
      </p>
      <p>
        <b>CEVAP</b>
      </p>
      <p>Sevgili okuyucum, yazdığınız tüm şikayetlerin neden kaynaklandığını anlayabilmenin tek yolu kan vermeniz ve gebe olup olmadığınıza bakılmasıdır. Bahsettiğiniz lekelenme, karında şişkinlik ve memelerde hassasiyet pekala gebelikte görülebileceği gibi, ertesi gün haplarının sık yan etkilerinden birkaçı da olabilir.</p>
      <p>
        <b>Çocuğum olur mu?</b>
      </p>
      <p>
        <b>22 yaşında ve 2 yıllık evli kadınım. Bir yıl önce adet düzensizliği için doktora gittim, polikistik kistler çıktı. Bebek için tedaviye başladım ama değişiklik yok. Aşılama önerildi, korkuyorum. Çocuk sahibi olabilir miyim?</b>
      </p>
      <p>
        <b>CEVAP</b>
      </p>
      <p>Sevgili okuyucum, öncelikle şunu anlamanızı isterim ki adetleriniz düzensiz devam ettikçe gebe kalabilme ihtimaliniz çok düşüktür. Çünkü bu durum yumurtlamanın sağlıksız olduğunu bize gösterir. Dolayısıyla er ya da geç üreme tıbbı alanında deneyimli bir hekime başvurmak ve yardım almak zorunda kalacaksınız. Sizin tüplerinizin durumunu ya da eşinizin spermlerini bilmeden ne yazık ki aşılamama mı yoksa başka bir yöntem mi daha doğru olur, söyleyebilmek mümkün değil.</p>
    </article>
  </body>
</html>