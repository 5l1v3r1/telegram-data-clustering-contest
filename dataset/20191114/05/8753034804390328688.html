<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/qLxl70/israel-truer-med-aa-drepe-flere-militante-paa-gazastripen-tross-vaapenhvile"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T05:06:03+00:00"/>
    <meta property="og:title" content="Israel truer med å drepe flere militante på Gazastripen tross våpenhvile"/>
    <meta property="og:description" content="Det var stille på Gazastripen torsdag morgen etter at en våpenhvile trådte i kraft. Men Israel truer med å fortsette likvideringen av militante palestinere."/>
  </head>
  <body>
    <article>
      <h1>Israel truer med å drepe flere militante på Gazastripen tross våpenhvile</h1>
      <h2>Det var stille på Gazastripen torsdag morgen etter at en våpenhvile trådte i kraft. Men Israel truer med å fortsette likvideringen av militante palestinere.</h2>
      <address><time datetime="2019-11-14T05:06:03+00:00">14 Nov 2019, 05:06</time> by <a rel="author">NTB</a></address>
      <p>Minst 34 palestinere, mange av dem sivile, er blitt drept i løpet av to dager med israelske luftangrep, ifølge palestinske kilder. Blant de drepte er seks medlemmer av samme familie, opplyser helsepersonell og innbyggere på Gazastripen. Hendelsen granskes av israelske myndigheter.</p>
      <p>Samtidig har militante palestinere skutt nærmere 400 raketter mot Israel uten at noen er blitt drept.</p>
      <p>En talsmann for det israelske militæret bekreftet torsdag at det er inngått en våpenhvile med Islamsk hellig krig ved å si at Gaza-operasjonen er over. Bekreftelsen kom få timer etter at den palestinske gruppa kunngjorde en våpenhvile som er forhandlet fram ved hjelp av Egypt.</p>
      <h3>– Gikk med på krav</h3>
      <p>Ifølge en talsmann i Islamsk hellig krig, Musab al-Braim, har Israel gått med på gruppens krav om å stanse både målrettede angrep mot militante palestinere og israelske soldaters skyting mot de ukentlige protestene ved grensen til Israel, melder nyhetsbyrået <a href="https://www.reuters.com/article/us-israel-palestinians-violence/israeli-strike-in-gaza-kills-six-civilians-medics-residents-idUSKBN1XO029?il=0">Reuters</a>.</p>
      <p>Men Israels utenriksminister Israel Katz fastholder at landet ikke har noen planer om å oppgi politikken med å drepe militante palestinere i målrettede angrep.</p>
      <p>– Alle som var ledende militære tjenestemenn, som hadde planer om eller var involvert i terror og rakettangrep mot Israel, er eliminert. Og vi tenker å fortsette med det, sier Katz til den israelske hærens radiokanal.</p>
      <p>Blant palestinerne som er drept de to siste dagene, skal 16 være medlemmer av militante grupper.</p>
      <h3>Stille i morgentimene</h3>
      <p>Torsdag morgen ble det verken skutt raketter mot Israel fra Gazastripen eller meldt om israelske luftangrep mot den palestinske enklaven.</p>
      <p>Våpenhvilen skal ha trådt i kraft klokka 5.30.</p>
      <p>Det var Israels likvidering av en av lederne i Islamsk hellig krig, Baha Abu al-Atta, tidligere i uka som førte til den nye voldsopptrappingen. Også al-Attas kone ble drept i angrepet, mens to av parets barn ble såret, ifølge slektninger.</p>
      <p>Samtidig angrep israelske kampfly et hus i den syriske hovedstaden Damaskus, der en annen av gruppens ledere, Akram al-Ajouri, bodde. Al-Jouri skal ha kommet uskadd fra angrepet, mens sønnen og et barnebarn ble drept, opplyser slektninger.</p>
      <p>Militante palestinere svarte med en mengde rakettangrep mot det sørlige Israel, hvorav de aller fleste ble skutt ned av Israels rakettforsvar. Enkelte israelske bolighus og veier ble truffet uten at liv har gått tapt på israelsk side.</p>
      <p>Rakettene har lammet det sørlige Israel de to siste dagene.</p>
    </article>
  </body>
</html>