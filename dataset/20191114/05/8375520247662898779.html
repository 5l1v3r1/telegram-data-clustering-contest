<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/kandidatka-vid-jevrosolidarnosti-poyasnila-chomu-propustila-vyatrovicha-do-radi-639815.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T05:26:28+00:00"/>
    <meta property="og:title" content="Кандидатка від «Євросолідарності» пояснила, чому пропустила В'ятровича до Ради"/>
    <meta property="og:description" content="Бойко вважає, що може бути більш ефективною і далі професійно розвиватися у сфері енергетики"/>
  </head>
  <body>
    <article>
      <h1>Кандидатка від «Євросолідарності» пояснила, чому пропустила В'ятровича до Ради</h1>
      <address>
        <time datetime="2019-11-14T05:26:28+00:00">14 Nov 2019, 05:26</time>
      </address>
      <h4>Бойко вважає, що може бути більш ефективною і далі професійно розвиватися у сфері енергетики</h4>
      <p>Член наглядової ради НАК «Нафтогаз України» Наталія Бойко, яка повинна була зайти в парламент за списком «Європейської солідарності» замість Ірини Луценко, заявила, що відмовилася від мандата, щоб продовжити роботу в енергетичній сфері.</p>
      <p>Про це вона написала на своїй сторінці в <a href="https://www.facebook.com/photo.php?fbid=10217748467038270&amp;set=a.10200718245413373&amp;type=3&amp;theater">Facebook</a>.</p>
      <p>За словами Бойко, протягом 10 останніх років вона професійно розвивається в енергетичній сфері – «від першого кроку в юриспруденції, консалтингу та проєктної роботи в приватному секторі до нинішньої допомоги державі з впровадженням реформ». Саме в цій сфері вона бачить свою подальшу роботу.</p>
      <p>«Ми лише на дуже ранньому етапі реформування енергетичних ринків. Ми ще не завершили реформу державних компаній. Лише почали напрацювання спільного плану для енергетики і клімату. Нам ще потрібно знайти ефективні механізми для досягнення енергетичної незалежності. Нам потрібно зміцнювати засади енергетичної безпеки. Нам потрібно відстоювати місце України в геополітичній грі – як у боротьбі проти Nord Stream 2, так і в збереженні транзиту та посиленні ролі у регіоні. Я відчуваю, що можу зараз бути більш корисною у впровадженні цих ключових змін, допомагаючи у реформах. Тут я зараз можу бути більш ефективною і далі професійно розвиватися у сфері енергетики», - написала вона.</p>
      <p>Як повідомлялося, ексголова Інституту нацпам'яті <a href="https://glavcom.ua/news/vyatrovich-stane-nardepom-zamist-lucenko-639472.html">Володимир В'ятрович стане народним депутатом Верховної Ради поточного скликання,</a> адже Наталя Бойко, <a href="https://glavcom.ua/news/irina-lucenko-yde-z-verhovnoji-radi--637496.html">наступна за списком</a> від «Європейської солідарності», стала радником прем'єрміністра Олексія Гончарука.</p>
      <p>Раніше повідомлялося, що Верховна Рада на пленарному засіданні у вівторок, 12 листопада, <a href="https://glavcom.ua/country/society/deputati-progolosuvali-za-pripinennya-povnovazhen-deputatki-vid-partiji-petra-poroshenka-639445.html">проголосувала за проєкт постанови №2395 про дострокове припинення повноважень</a> депутата від фракції «Європейська солідарність» Ірини Луценко.</p>
      <p>Як повідомлялося, депутат Ради Луценко від «Євросолідарності» <a href="https://glavcom.ua/news/irina-lucenko-poyasnila-chomu-yde-z-verhovnoji-radi--637543.html">вирішила достроково скласти повноваження</a> через проблеми з серцем.</p>
      <related>
        <a href="https://glavcom.ua/country/politics/pranker-dzhoker-pohvalivsya-yak-pogrozhuvav-vyatrovichu-vid-imeni-buzhanskogo-639516.html"/>
        <a href="https://glavcom.ua/news/vyatrovich-stane-nardepom-zamist-lucenko-639472.html"/>
        <a href="https://glavcom.ua/news/vyatrovich-obizvav-zelenskogo-malorosom--630085.html"/>
      </related>
    </article>
  </body>
</html>