<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/harom-budapesti-villamos-kolekedese-is-megvaltozik"/>
    <meta property="og:site_name" content="infostart"/>
    <meta property="article:published_time" content="2019-11-14T05:32:00+00:00"/>
    <meta property="og:title" content="Három budapesti villamos közlekedése is megváltozik"/>
    <meta property="og:description" content="Már péntektől él és a tervek szerint tíz napig tart a pályafelújítás."/>
  </head>
  <body>
    <article>
      <h1>Három budapesti villamos közlekedése is megváltozik</h1>
      <address><time datetime="2019-11-14T05:32:00+00:00">14 Nov 2019, 05:32</time> by <a rel="author">Infostart / MTI</a></address>
      <h3>Már péntektől él és a tervek szerint tíz napig tart a pályafelújítás.</h3>
      <p>A munkálatok miatt változik a budapesti Alkotás utcában a 17-es, 59-es és 61-es villamos közlekedési rendje november 15-től november 24-ig - tájékoztatta a Budapesti Közlekedési Központ (BKK). A pálya felújítását a főváros XII. kerületében az Alkotás utcában a Nagyenyed utcánál végzik.</p>
      <p>Azt írják, hogy a munkálatok ideje alatt a 17-es villamos a Villányi út helyett a Krisztina körúton közlekedik, a 61-es villamos pedig két szakaszon, Hűvösvölgy felől a Déli pályaudvarig, a Móricz Zsigmond körtér felől pedig a Nagyegyed utcáig jár. Az 59-es villamos helyett ugyanebben az időszakban pótlóbusz viszi az utasokat.</p>
      <p>A 61-es villamos vonalán a Déli pályaudvar és a Nagyenyed utca közötti rövid szakaszon gyaloglással, vagy a párhuzamosan közlekedő autóbuszjáratokkal lehet közlekedni. A BKK javasolja továbbá az 56-os villamos mellett a Krisztinaváros felé közlekedő 17-es villamos használatát a Móricz Zsigmond körtér és környezete, valamint a Széll Kálmán tér és térsége között.</p>
      <p>Az előkészítő és befejező munkálatok miatt a 61-es villamos november 15-én és 24-én este Hűvösvölgy felől csak a Széll Kálmán térig jár, a Széll Kálmán tér és Móricz Zsigmond körtér között pótlóbusz közlekedik - tartalmazza a BKK közleménye.</p>
      <p>
        <i>Nyitókép: MTVA/Bizományosi/Nagy Zoltán</i>
      </p>
    </article>
  </body>
</html>