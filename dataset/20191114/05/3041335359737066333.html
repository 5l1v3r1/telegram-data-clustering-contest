<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/14/politics/antipoliteysi/ta-dyo-prosopa-tou-aleksi-tsipra-kai-to-skiniko-polemou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-14T05:22:39+00:00"/>
    <meta property="og:title" content="Τα δύο πρόσωπα του Αλέξη Τσίπρα και το σκηνικό «πολέμου»"/>
    <meta property="og:description" content="Ο δυϊσμός του ΣΥΡΙΖΑ και της ηγεσίας του όμως δεν εξαντλείται εδώ. Η ιδιαίτερα θερμή συνομιλία του Αλέξη Τσίπρα με τον Aδωνη Γεωργιάδη στο Προεδρικό Μέγαρο, κατά τη διάρκεια του επίσημου δείπνου με τον κινέζο πρόεδρο, δεν συνάδει με τη ρητορική για «ακροδεξιό υπουργό»"/>
  </head>
  <body>
    <article>
      <h6 class="kicker">Παραδοξότητα</h6>
      <h1>Τα δύο πρόσωπα του Αλέξη Τσίπρα και το σκηνικό «πολέμου»</h1>
      <h2>Ο δυϊσμός του ΣΥΡΙΖΑ και της ηγεσίας του όμως δεν εξαντλείται εδώ. Η ιδιαίτερα θερμή συνομιλία του Αλέξη Τσίπρα με τον Aδωνη Γεωργιάδη στο Προεδρικό Μέγαρο, κατά τη διάρκεια του επίσημου δείπνου με τον κινέζο πρόεδρο, δεν συνάδει με τη ρητορική για «ακροδεξιό υπουργό»</h2>
      <address><time datetime="2019-11-14T05:22:39+00:00">14 Nov 2019, 05:22</time> by <a rel="author" href="https://www.tanea.gr/editor/%ce%bc%ce%b1%ce%bd%ce%b9%ce%ac%cf%84%ce%b7%cf%82-%ce%b4%ce%b7%ce%bc%ce%ae%cf%84%cf%81%ce%b7%cf%82-%ce%bd/" target="_blank">Μανιάτης Δημήτρης Ν</a></address>
      <p>Ομολογουμένως η πολιτική εικόνα της αξιωματικής αντιπολίτευσης και του Αλέξη Τσίπρα τις τελευταίες ημέρες είναι παράδοξη. Ενδεικτική όμως των πολλαπλών όψεων και μετεωρισμών ενός κόμματος που ακόμη μοιάζει να αναζητά τον βηματισμό του και ταλαντεύεται μεταξύ θεσμικού και συστημικού προσώπου, από τη μία, και ενός οδικού χάρτη «ανυπακοής» και ριζοσπαστισμού, από την άλλη.</p>
      <p>Η εικόνα του προέδρου του ΣΥΡΙΖΑ στο Divani Caravel, στη συνάντησή του με τον κινέζο πρόεδρο Σι Τζινπίνγκ, και ο τρόπος που επιχείρησε ο ΣΥΡΙΖΑ να υπενθυμίσει πως πρώτος εκείνος δίδαξε «στενές επαφές κινεζικού τύπου» με επενδύσεις και ανοίγματα επιχειρηματιών παραπέμπουν σε ένα αστικό κόμμα που υπερθεματίζει «συστημικά». «Η κυβέρνηση του ΣΥΡΙΖΑ κατάφερε, σε δύσκολες στιγμές, να οικοδομήσει και να ενισχύσει τη στρατηγική συνεργασία Ελλάδας - Κίνας» πόσταρε ο πρώην πρωθυπουργός στο Facebook, ενώ και ο ίδιος ο Σι θύμισε - στις δηλώσεις του - πως «είστε παλαιός φίλος της Κίνας, κατά τη θητεία σας ως πρωθυπουργός, πάνω στη βάση που είχαμε, προωθήσατε σημαντικά την περαιτέρω σύσφιγξη των σχέσεων των δύο χωρών μας». Κάτι που δεν είναι βέβαιο πως θέλουν να θυμούνται όλες οι τάσεις της Κουμουνδούρου.</p>
      <p>
        <a href="https://www.in.gr/2019/11/14/politics/epestrepse-skliro-rok-metopo-tis-neas-kanonikotitas-enantia-sto-neo-antideksio-metopo/">Διαβάστε επίσης : Το «μέτωπο της νέας κανονικότητας» ενάντια στο «νέο αντιδεξιό μέτωπο»</a>
      </p>
      <p> </p>
      <h3>Από τη συναίνεση στην ένταση </h3>
      <p>Συστημική ρότα ακολουθεί ο ΣΥΡΙΖΑ και στη συνταγματική αναθεώρηση. Και μπορεί εδώ να έκανε σαφές και διακριτό το διαφορετικό πρόσημο που επιθυμεί για τις θεσμικές τομές σε σχέση με την κυβερνητική πλειοψηφία - για παράδειγμα, τα στελέχη του που είναι επιφορτισμένα με το θέμα, όπως ο Γιώργος Κατρούγκαλος, η Eφη Αχτσιόγλου ή η Σία Αναγνωστοπούλου, περιέγραψαν τις αλλαγές ως επιβολή «μιας νέας μνημονιακής κανονικότητας χωρίς Μνημόνια» στο Σύνταγμα - το κλίμα όμως των διαβουλεύσεων στην Επιτροπή ήταν οριοθετημένα συναινετικό.</p>
      <p>«Στη μία επιτροπή που συζητούσαμε για το Σύνταγμα ήταν όλα ήρεμα, στη διπλανή συνεδρίαση με τη Novartis γινόταν χαμός» μας περιέγραψε γλαφυρά το όλο κλίμα βουλευτής της κυβερνητικής πλειοψηφίας. Και είναι αλήθεια πως ο ΣΥΡΙΖΑ στη Novartis επένδυε τουλάχιστον μέχρι χθες στη στρατηγική της έντασης, επικρινόμενος και από δικά του στελέχη που δεν καλοέβλεπαν μια τέτοια επιλογή. Το κείμενο-διακήρυξη της τάσης των 53+ το αποτύπωνε ανάγλυφα όλο αυτό και συχνά στελέχη του ΣΥΡΙΖΑ μιλούν για εικόνες που δεν είναι ακριβώς στη γραμμή της Αριστεράς «παρά τα όσα δίκια έχουν οι Πολάκης και Τζανακόπουλος».</p>
      <p> </p>
      <h4>Σύγχυση στην Κουμουνδούρου</h4>
      <p>Ο δυϊσμός του ΣΥΡΙΖΑ και της ηγεσίας του όμως δεν εξαντλείται εδώ. Η ιδιαίτερα θερμή συνομιλία του Αλέξη Τσίπρα με τον Aδωνη Γεωργιάδη στο Προεδρικό Μέγαρο, κατά τη διάρκεια του επίσημου δείπνου με τον κινέζο πρόεδρο, δεν συνάδει με τη ρητορική για «ακροδεξιό υπουργό» που συχνά χρησιμοποιούν στελέχη του κόμματος - ακόμα και μόλις χθες (στον Σκάι) ο ίδιος ο Δημήτρης Τζανακόπουλος.</p>
      <p>Η χαλαρότητα του Τσίπρα με τον υπουργό Ανάπτυξης προκάλεσε αμηχανία στην Κουμουνδούρου και στην Κοινοβουλευτική Ομάδα του ΣΥΡΙΖΑ. Οι «μετεωρισμοί» που καταγράφουν και στελέχη του κόμματος, μάλιστα, είχαν και άλλο πεδίο αυτές τις ημέρες. Την ίδια ώρα για παράδειγμα που ο Τσίπρας επιλέγει να κάνει επίκαιρη ερώτηση στον Πρωθυπουργό, αναφερόμενος στα «εγκλήματα του λευκού κολάρου», πρώην υπουργοί του, όπως η Θεανώ Φωτίου και ο Νίκος Φίλης, δίνουν το παρών στα γεγονότα της ΑΣΟΕΕ, επιχειρώντας να μπουν στο κάδρο του φοιτητικού κινήματος και της ανυπακοής στην κρατική καταστολή.</p>
      <p>«Πήγα χθες στο πανεπιστήμιο για το άσυλο, την εισβολή της Αστυνομίας και τον εγκλωβισμό των φοιτητών. Πήγα για υποστήριξη και θα το κάνω σε κάθε ανάλογη περίσταση. Η αυταρχική υποτροπή δεν θα περάσει» έγραψε χθες ο Νίκος Φίλης, απαντώντας στη Νίκη Κεραμέως για ποιον λόγο βρέθηκε στην ΑΣΟΕΕ. Συνεπής ο ίδιος, αλλά και δίνοντας ένα ακόμα επιχείρημα σε όσους βλέπουν τον ΣΥΡΙΖΑ σήμερα να προσπαθεί να πατήσει σε δύο βάρκες...</p>
      <p>
        <a href="https://www.tanea.gr/2019/11/13/world/kastanies-stin-ellada-epelekse-na-apelathei-o-tzixantistis-pou-perimenei-sta-synora/">Καστανιές: Στην Ελλάδα επέλεξε να απελαθεί ο τζιχαντιστής που περιμένει στα σύνορα</a>
      </p>
    </article>
  </body>
</html>