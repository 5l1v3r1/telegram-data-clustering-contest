<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/14/elfeledett-globalis-jarvanyra-figyelmeztetnek"/>
    <meta property="og:site_name" content="infostart"/>
    <meta property="article:published_time" content="2019-11-14T05:13:00+00:00"/>
    <meta property="og:title" content="Elfeledett globális járványra figyelmeztetnek"/>
    <meta property="og:description" content="Minden 39. másodpercben meghal egy gyerek tüdőgyulladásban a világon. Az elmúlt évben több mint 800 ezer csecsemő és kisgyerek halt meg a betegségben annak ellenére, hogy az gyógyítható és többnyire megelőzhető - olvasható jelentésben."/>
  </head>
  <body>
    <article>
      <h1>Elfeledett globális járványra figyelmeztetnek</h1>
      <address><time datetime="2019-11-14T05:13:00+00:00">14 Nov 2019, 05:13</time> by <a rel="author">Infostart / MTI</a></address>
      <h3>Minden 39. másodpercben meghal egy gyerek tüdőgyulladásban a világon. Az elmúlt évben több mint 800 ezer csecsemő és kisgyerek halt meg a betegségben annak ellenére, hogy az gyógyítható és többnyire megelőzhető - olvasható jelentésben.</h3>
      <p>Az UNICEF, a Save The Children nemzetközi jótékonysági egyesület és négy másik egészségügyi szervezet által készített kutatás arra szólítja fel a kormányokat, hogy növeljék az oltóanyagok, az egészségügyi szolgáltatások és a gyógyszerek finanszírozását, hogy megelőzzék és kezeljék a betegséget.</p>
      <p>"Megdöbbentő, hogy ez a megelőzhető, kezelhető és könnyen diagnosztizálható betegség még mindig az egyik leggyakoribb halálok a csecsemők és kisgyerekek körében" - mondta Seth Berkley, a Globális Oltóanyag és Oltási Szövetség (GAVI) vezetője.</p>
      <p>A tüdőgyulladás (pneumonia) a tüdő és a légzőrendszer betegsége, amelyet baktérium, vírus vagy gomba okozhat. A beteg levegőért küzd, miközben tüdejét genny és folyadék tölti meg. Megelőzhető oltással, kezelhető antibiotikumokkal, súlyos esetben oxigénnel, ezek azonban a szegényebb országokban korlátozottan állnak rendelkezésre.</p>
      <p>Az elmúlt évben a tüdőgyulladásnak áldozatul esett gyerekek több mint fele Nigériában, Indiában, Pakisztánban, a Kongói Demokratikus Köztársaságban és Etiópiában halt meg, többségük két év alatti volt.</p>
      <blockquote>"Több millió gyerek hal meg oltóanyag, antibiotikum és a rutinszerű oxigénkezelés hiánya miatt. Ez egy elfeledett globális járvány,</blockquote>
      <p>amely sürgős nemzetközi cselekvést tesz szükségessé" - mondta Kevin Watkins, a Save the Children elnöke.</p>
      <p>A jelentés szerint a tüdőgyulladás az öt év alattiak 15 százalékánál végződik halállal, mégis a fertőző betegségek kutatására fordított támogatások csupán 3 százaléka kerül ehhez a területhez, jóval kevesebb, mint amennyi más kór, például a malária kutatására jut.</p>
      <p>
        <i>Nyitókép: MTI/Balázs Attila</i>
      </p>
    </article>
  </body>
</html>