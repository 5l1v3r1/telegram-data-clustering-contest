<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741570"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T05:15:00+00:00"/>
    <meta property="og:title" content="เมียกำนันป่วยมะเร็งแชตลาลูก ยิงผัวสาหัสเป่าขมับฆ่าตัว"/>
    <meta property="og:description" content="เมียกำนันเครียดจัดทนเจ็บปวดจากโรคมะเร็งไม่ไหว ส่งแชตสั่งลาลูก ก่อนตัดสินใจจ่อยิงหน้าผากผัวสาหัส จากนั้นใช้ปืนกระบอกเดียวกันจ่อยิงตัวเองสาหัส"/>
  </head>
  <body>
    <article>
      <h1>เมียกำนันป่วยมะเร็งแชตลาลูก ยิงผัวสาหัสเป่าขมับฆ่าตัว</h1>
      <address>
        <time datetime="2019-11-14T05:15:00+00:00">14 Nov 2019, 05:15</time>
      </address>
      <p>
        <b>เมียกำนันเครียดจัดทนเจ็บปวดจากโรคมะเร็งไม่ไหว ส่งแชตสั่งลาลูก ก่อนตัดสินใจจ่อยิงหน้าผากผัวสาหัส จากนั้นใช้ปืนกระบอกเดียวกันจ่อยิงตัวเองสาหัส</b>
      </p>
      <p>เมื่อเวลา 07.45 น. วันที่ 14 พ.ย. ร.ต.ท.จเรศักดิ์ สุวรรณสนธิ์ รอง สว.(สอบสวน) สภ.เมือง จ.ฉะเชิงเทรา รับแจ้งเหตุยิงกันมีผู้เสียชีวิตและบาดเจ็บสาหัส บริเวณบ้านเลขที่ 234 หมู่ 16 ต.ท่าไข่ อ.เมืองฉะเชิงเทรา จึงนำกำลังรุดไปตรวจสอบ ที่เกิดเหตุเปิดเป็นที่ทำการกำนันตำบลท่าไข่ ของ นายมนตรี กิมะพันธ์ อายุ 43 ปี กำนันตำบลท่าไข่ ลักษณะเป็นบ้านชั้นเดียว<br/><br/>ตรวจสอบภายในบ้าน พบศพ นางวิไลวรรณ กิมะพันธ์ อายุ 37 ปี เสียชีวิตอยู่บนเตียงภายในห้องนอน โดยมีบาดแผลถูกอาวุธปืนยิงเข้าที่ขมับขวาทะลุขมับซ้ายเลือดไหลนองเต็มที่นอน ใกล้กันพบปืนลูกโม่ ขนาด .38 ตกอยู่ นอกจากนี้ ยังมีผู้ได้รับบาดเจ็บสาหัสอีก 1 รายถูกนำตัวส่งโรงพยาบาลใกล้เคียงไปก่อนหน้าแล้ว คือ นายมนตรี สามีของผู้ตาย ถูกปืนกระบอกเดียวกันยิงเข้าที่หน้าผาก 1 นัด</p>
      <figure>
        <img src="https://www.dailynews.co.th/admin/upload/20191114/news_atUnXxcOir113800_533.jpg?v=20191114142?v=8495"/>
      </figure>
      <p>จากการสอบสวนลูกชายของ นายมนตรี ให้การว่า ทางพ่อและแม่ไม่ได้มีปัญหาเรื่องอะไรกัน ก่อนเกิดเหตุมีเพียงข้อความที่ทางผู้เป็นแม่ส่งถึงลูกสั่งเสียว่า "พ่อกับแม่ขอโทษนะลูก ฝากดูแลบ้านด้วยนะ พ่อกับแม่เหนื่อยไม่ไหว ไม่ต้องห่วงนะลูก พ่อกับแม่ไม่อยู่แล้วนะ ดูแลกันดีๆ พ่อแม่ไม่อยู่แล้ว  แม่เหนื่อยมากเดินไม่ไหว"<br/><br/>ด้าน พ.ต.อ.มนตรี รอดปราณี ผกก. กล่าวว่า สาเหตุการยิงกันในครั้งนี้ คาดว่ามาจากที่ภรรยากำนันป่วยเป็นมะเร็งโพรงจมูก จึงทำให้ทั้งคู่ไม่อยากมีชีวิตอยู่ โดยฝ่ายผู้เป็นภรรยาน่าจะเป็นผู้ใช้อาวุธปืนลั่นไกยิงใส่สามี ก่อนที่จะตัดสินใจยิงตัวเองจนเสียชีวิต ซึ่งทางลูกชายไม่ติดใจสงสัย อย่างไรก็ตาม ทางเจ้าหน้าที่จะดำเนินการสอบสวนสาเหตุที่แน่ชัดต่อไป.</p>
    </article>
  </body>
</html>