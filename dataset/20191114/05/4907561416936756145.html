<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ozlem-denizmen/indirim-cilginligi-2219182"/>
    <meta property="og:site_name" content="Posta"/>
    <meta property="article:published_time" content="2019-11-14T05:00:52+00:00"/>
    <meta property="og:title" content="İndirim çılgınlığı"/>
    <meta property="og:description" content="‘Aman kaçırma! Yılın en büyük indirimi! Son fırsat! Hemen al!’"/>
  </head>
  <body>
    <article>
      <h1>İndirim çılgınlığı</h1>
      <address><time datetime="2019-11-14T05:00:52+00:00">14 Nov 2019, 05:00</time> by <a rel="author">Özlem Denizmen</a></address>
      <p>‘Aman kaçırma! Yılın en büyük indirimi! Son fırsat! Hemen al!’ Bu çağrıları gördüğünüzde bir durun lütfen. Önce bir nefes alın. Neyi, niçin aldığınızın farkında mısınız? İndirimlerin sonu yok ama paranızın var!</p>
      <p>Baş döndürücü bir döneme girdik 11.11 Bekarlar Günü’nü daha yeni geçtik. Efsane Cuma, Siber Pazartesi, yılsonu indirimleri… Yılsonuna kadar birçok devasa indirim kampanyası düzenlenecek. Aman siz dikkatli olun! İşte size bu dönem için birkaç öneri.</p>
      <p><b>❱❱REKLAMLARA DİKKAT: </b>‘Sakın kaçırma’ temalı reklamları göre göre sanki o ürünler ihtiyacınızmış gibi hissediyorsunuz. Reklamcılar da işini yapıyor tabii. Unutmayın, onlar çok zeki.</p>
      <p><b>❱❱MUTLAKA İHTİYAÇ LİSTESİ HAZIRLAYIN:</b> İhtiyacınız olan, almak istediğiniz ürünleri listeleyin. Siz kontrol edilen değil, kontrolde olun!</p>
      <p><b>❱❱FİYATLARI KARŞILAŞTIRIN:</b> İndirimlerden önce, internette fiyatları karşılaştırın. Avantajlı alışveriş için sıkı takipçi olun. Her indirim, gerçek indirim olmuyor.</p>
      <p><b>❱❱BÜTÇENİZİ BELİRLEYİN:</b> Ne alacağınızı biliyorsunuz, bunlara toplam ne kadar harcayacağınızı da önceden belirleyin. Alışveriş sonrasında şok yaşamayın.</p>
      <p><b>❱❱HAFİYE GİBİ ARAŞTIRIN</b>: Alışveriş yapacağınız sitenin indirim kodu var mı kontrol edin. Operatörlerin, bankaların, fırsat uygulamalarının birçok avantajı oluyor. Harcarken kazanın.</p>
      <p><b>❱❱BİRİKTİRİN:</b> Bir şey almak için borçlanmak yerine, sırf bu sene sonu indirim döneminde kullanmak üzere, önceden bazı harcamalarınızı kesip para biriktirmeyi deneyebilirsiniz.</p>
      <p>
        <b>KREDi KARTI</b>
      </p>
      <p>Araştırmalar kredi kartıyla yapılan alışverişlerin nakit yapılana göre daha kolay olduğunu gösteriyor. Beyniniz harcama yaptığınızı anlamadan hoop gitti paralar.</p>
      <p>
        <b>PUANLAR</b>
      </p>
      <p>Para harcamadan önce kredi kartlarınızda biriken puanları harcayın! Yerde paranız kalmasın.</p>
      <p>
        <b>HARCAMACI ARKADAŞLAR</b>
      </p>
      <p>Bu dönem onlarla aranıza mesafe koyun. Yanınızda size “Aaa bu tam senlik hemen al” deyince almamak ne mümkün…</p>
      <p>
        <b>ÜYELİKLER:</b>
      </p>
      <p>Sabahları alışveriş sitelerinden gelen bildirimlere kayıtsız kalamıyorsanız bu durumu yönetmek elinizde. Onlarca siteye üye olmaya gerek yok, bazı üyelikleri kapatın, telefonunuzdan uygulamaları silin.</p>
      <p>
        <b>GİDEN ALIYOR</b>
      </p>
      <p>Arkadaşlarınızla, ailenizle dışarıda vakit geçireceksiniz AVM ortamını tercih etmeyin. Vitrinin ışıltısı insanı dükkana çekiveriyor, bir bakmışsınız ürünleri deniyorsunuz.</p>
      <p>
        <b>ZENGİN GÖZÜKMEK</b>
      </p>
      <p>Araştırmalar gösteriyor ki orta hallilerin çoğu neredeyse tüm parasını ‘zengin gözükmeye’ (ayakkabı, kıyafet, araba, saat, her neyse) harcarken, zenginler tüm parayı önce ‘yatırım’a koyuyor ve oradan kazandıklarıyla alışveriş ediyorlar!</p>
      <p>
        <b>SOHBET</b>
      </p>
      <p>‘Al’ dürtüsünü yumuşatmak için yeni bir alışkanlık edinin. Yakın arkadaşı arayıp sohbet etmek veya şarkı söylemek gibi yöntemlerle dikkatinizi farklı yöne çekebilirsiniz.</p>
      <p>
        <b>DUYGULAR</b>
      </p>
      <p>Alışkanlık gereği bazen üzülünce, sıkılınca, heyecanlanınca alışveriş isteği nükseder. Dikkat.</p>
      <p>
        <b>AKILLI HİSSETMEK İÇİN</b>
      </p>
      <p>İndirimlerden ucuza almak, bizim egomuzu okşar, kendimizi akıllı hissederiz. İndirimler, kimseyi zengin etmemiş, sizi de etmeyecek.</p>
      <p>
        <b>GELECEKTEN ÇALMAYIN</b>
      </p>
      <p>Gereksiz harcamalarınızın hepsi sonrası için yük ve bunun sonu yok. Bugünün yarını da var. Yarınınızdan hırsız gibi çalmayın.</p>
      <p>
        <b>1 DAKİKADA 1 MİLYAR DOLAR</b>
      </p>
      <p>Dünyanın en büyük alışveriş sitelerinden Alibaba’nın açıklamasına göre; 11.11’de alışveriş yapanların daha ilk dakikada ‘1 milyar doların üzerinde’ harcaması oldu.</p>
      <p>
        <b>30 BiN TL BORCUM VAR</b>
      </p>
      <p>
        <b>SORU: Borçlarım sürekli büyüyor, ödeyemiyorum. Kredi, kredi kartı, kredili mevduat hesabı borcum toplam 30 bin lira. Aylık gelirim 4500 lira. Tüm borçlarımı tek bir bankaya toplayayım diyorum ama faizle beraber tekrar artacak, emin olamıyorum.</b>
      </p>
      <p>● Mesude</p>
      <p><b>CEVAP:</b> Borcunu bir yerde toplayıp uzun vadeye yaydığında nefes alırsın. Bu, beden, zihin sağlığın için önemli. Borçlar bitene kadar yeni borç yapma. Bir de bazı alışkanlıklarından vazgeç. Gerekirse bazı şeylerini sat, sonra yeniden alırsın. Unutma, ‘sen isterSEN yaparsın’. Sana güveniyorum.</p>
      <p>
        <b>PARAMI NASIL DEĞERLENDİREYİM?</b>
      </p>
      <p>
        <b>SORU: 10 bin lira birikmişim var. 6 ay dokunmayacağım. Mevduat faizleri düştü. Ne önerirsiniz?</b>
      </p>
      <p>● Enver</p>
      <p><b>CEVAP:</b> Nakit kraldır. İnsanı şımartır da! O sebeple elinin erişmeyeceği banka hesabına koy hemen. Bankacına git, selamımı söyle (ciddiyim). Kendini ve hedeflerini tanıt, sana tavsiye versin. Yarısını mevduat, yarısını farklı şeylere bölebilirsin.</p>
    </article>
  </body>
</html>