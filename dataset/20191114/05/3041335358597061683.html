<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/14/greece/i-megali-listeia-se-300-xiliades-epikourikes/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-14T05:15:26+00:00"/>
    <meta property="og:title" content="Η μεγάλη ληστεία σε 300 χιλιάδες επικουρικές"/>
    <meta property="og:description" content="Το ΕΝΔΙΣΥ, έχοντας μελετήσει συγκεκριμένες περιπτώσεις, διαπίστωσε διαφορές από 80 ευρώ έως και 299,06 ευρώ τον μήνα μέχρι και σήμερα. Αν γίνει ο υπολογισμός των διαφορών αυτών επί 40 μήνες, επί περίπου 300.000 συνταξιούχους, προκύπτει ένα ποσό που ξεπερνά το 1 δισ. ευρώ"/>
  </head>
  <body>
    <article>
      <h1>Η μεγάλη ληστεία σε 300 χιλιάδες επικουρικές</h1>
      <h2>Το ΕΝΔΙΣΥ, έχοντας μελετήσει συγκεκριμένες περιπτώσεις, διαπίστωσε διαφορές από 80 ευρώ έως και 299,06 ευρώ τον μήνα μέχρι και σήμερα. Αν γίνει ο υπολογισμός των διαφορών αυτών επί 40 μήνες, επί περίπου 300.000 συνταξιούχους, προκύπτει ένα ποσό που ξεπερνά το 1 δισ. ευρώ</h2>
      <address><time datetime="2019-11-14T05:15:26+00:00">14 Nov 2019, 05:15</time> by <a rel="author" href="https://www.tanea.gr/editor/%ce%b3%ce%b5%cf%89%cf%81%ce%b3%ce%ac%ce%ba%ce%b7%cf%82-%ce%b7%ce%bb%ce%af%ce%b1%cf%82/" target="_blank">Γεωργάκης Ηλίας</a></address>
      <p>Αναδρομικά 40 μηνών (από τον Ιούνιο του 2016 και έπειτα) σε 300.000 επικουρικές συντάξεις διεκδικεί το Ενιαίο Δίκτυο Συνταξιούχων (ΕΝΔΙΣΥ), καθώς υποστηρίζει πως επανυπολογίστηκαν με εντελώς αυθαίρετο τρόπο και προκύπτουν διαφορές από 80 ευρώ έως και 299,06 ευρώ τον μήνα.</p>
      <p>Από την επεξεργασία των στοιχείων που έκανε το ΕΝΔΙΣΥ προκύπτει ότι ο «τύπος» που χρησιμοποιήθηκε ήταν αυθαίρετος. Δηλαδή, αυτό σημαίνει ότι δεν εφαρμόστηκε σωστά ο Ν. 4387/2016 (νόμος Κατρούγκαλου) σε ό,τι αφορά τον επανυπολογισμό των επικουρικών συντάξεων.</p>
      <p>
        <a href="https://www.in.gr/2019/11/13/greece/skitso-ta-mat-sto-polytexneio-pou-eksorgise-twitter/">Διαβάστε επίσης : Το σκίτσο με τα ΜΑΤ στο Πολυτεχνείο που εξόργισε το Twitter</a>
      </p>
      <p>Το ΕΝΔΙΣΥ, έχοντας μελετήσει συγκεκριμένες περιπτώσεις, διαπίστωσε διαφορές από 80 ευρώ έως και 299,06 ευρώ τον μήνα μέχρι και σήμερα. Αν γίνει ο υπολογισμός των διαφορών αυτών επί 40 μήνες, επί περίπου 300.000 συνταξιούχους, προκύπτει ένα ποσό που ξεπερνά το 1 δισ. ευρώ! Στους περίπου 300.000 συνταξιούχους, που αφορά η αποκάλυψη, είναι όλοι όσοι έπαιρναν επικουρική σύνταξη πριν από την ψήφιση του νόμου Κατρούγκαλου από τα εξής Ταμεία: 1. ΕΤΕΑΜ, 2. ΤΕΑΥΝΤΠ, 3. ΤΕΑΠΟΖΟ, 4. ΤΕΑΥΕΚ, 5. ΤΑΠΤΠ, 6. ΤΕΑΠΕΤΕ, 7. ΤΕΑΤΤΑΘ, 8. ΤΕΑΠΥΚ, 9. ΤΕΑΔ, 10. ΤΑΣ, 11. ΚΕΑΝ, 12. ΤΕΑΙΣΥΤ (τα 12 αυτά Ταμεία έχουν συγχωνευθεί - ενταχθεί στο ΕΤΕΑΕΠ).</p>
      <p>Οπως τόνισε ο πρόεδρος του ΕΝΔΙΣΥ Νίκος Χατζόπουλος, «ως Ενιαίο Δίκτυο Συνταξιούχων αποκαλύπτουμε μια "λαθροχειρία". Μια καθαρή κλοπή, που έγινε από 1/6/2016 και συνεχίζει να γίνεται μέχρι σήμερα στις επικουρικές συντάξεις και η οποία αφορά περίπου 300.000 συνταξιούχους. Δεν μιλάμε για τις γνωστές μνημονιακές περικοπές, δεν μιλάμε για τις πρόσφατες αποφάσεις του ΣτΕ. Αναφερόμαστε στον επανυπολογισμό - αναπροσαρμογή, όπως την ονόμασαν, στις επικουρικές συντάξεις μετά την ψήφιση του νόμου Κατρούγκαλου.</p>
      <p>Τότε οι συνταξιούχοι είδαν μεγάλες περικοπές στις επικουρικές συντάξεις που αναπροσαρμόστηκαν με βάση τον περιβόητο "τύπο" αναπροσαρμογής των επικουρικών. Από πού ξεφύτρωσε; Από την εμπεριστατωμένη επεξεργασία των στοιχείων που έκανε το Ενιαίο Δίκτυο Συνταξιούχων προκύπτει ότι ο "τύπος" που χρησιμοποιήθηκε ήταν αυθαίρετος». Και πρόσθεσε: «Είναι καθαρή κλοπή, η οποία συνεχίζεται μέχρι και σήμερα. Ζητάμε να εφαρμοστεί ο νόμος Κατρούγκαλου στον επανυπολογισμό - αναπροσαρμογή των επικουρικών συντάξεων.</p>
      <p>Τονίζεται ότι τον Σεπτέμβριο του 2016 το Ενιαίο Δίκτυο Συνταξιούχων είχε ενημερώσει τους αρχηγούς των κομμάτων και όλους τους βουλευτές για τη μη εφαρμογή του νόμου Κατρούγκαλου, δηλαδή είναι κάτι που το γνωρίζουν οι πάντες. Πρόσφατα ενημερώσαμε με υπόμνημα την πολιτική ηγεσία του υπουργείου Εργασίας για τη μη εφαρμογή του νόμου, παραθέτοντας συγκεκριμένα παραδείγματα και στοιχεία. Από αύριο θα ενημερωθούν και πάλι ο Πρωθυπουργός, οι αρχηγοί των κομμάτων και όλοι οι βουλευτές. Το πρώτο είναι να σταματήσει η κλοπή που συνεχίζεται μέχρι και σήμερα και το δεύτερο είναι να επιστραφούν σε εμάς τους συνταξιούχους τα λεφτά που μας έκλεψαν.</p>
      <h3>Να πάνε να συζητήσουν</h3>
      <p>Το ΕΝΔΙΣΥ καλεί τους συνταξιούχους που έπαιρναν επικουρικές συντάξεις από τα συγκεκριμένα Ταμεία πριν από την ψήφιση του νόμου Κατρούγκαλου να έρθουν στο Ενιαίο Δίκτυο Συνταξιούχων, έχοντας μαζί τους τις δύο αποφάσεις κύριας και επικουρικής σύνταξης, καθώς και τα ενημερωτικά σημειώματα του Μαΐου του 2016 και του Σεπτεμβρίου του 2016, ώστε να υπολογιστούν πόσα χρήματα έχασαν παράνομα από την 1η Ιουνίου 2016 έως και σήμερα».</p>
      <p> </p>
      <p>Στο μεταξύ ο υφυπουργός Εργασίας, αρμόδιος για θέματα Κοινωνικής Ασφάλισης, Νότης Μηταράκης, μιλώντας χθες σε εκπομπή του τηλεοπτικού σταθμού ΑΝΤ1 σχετικά με τους βασικούς στόχους που έχει θέσει το υπουργείο εντός του 2020 δήλωσε: «Πρώτη προτεραιότητα για το νέο έτος είναι η εφαρμογή των αποφάσεων του Συμβουλίου της Επικρατείας (ΣτΕ), καθώς και η μείωση των εισφορών, ένα κρίσιμο ζήτημα για το εισόδημα των εργαζομένων, καθώς στην Ελλάδα έχουμε υψηλό μισθολογικό κόστος, αλλά χαμηλούς καθαρούς μισθούς. Αυτή η "ψαλίδα" πρέπει να κλείσει. Το ίδιο» πρόσθεσε «θα γίνει και για τους ελεύθερους επαγγελματίες, οι οποίοι υπερφορολογήθηκαν από τον νόμο Κατρούγκαλου, και θα γίνει συνδυαστικά με τις αλλαγές στο Φορολογικό».</p>
      <p>Ετσι,  σημείωσε, μέτρα όπως η μείωση στον εισαγωγικό φορολογικό συντελεστή από το 22% στο 9% και η μείωση των εισφορών σε μισθωτούς και ελεύθερους επαγγελματίες θα δώσουν πνοή στους εργαζόμενους. «Αρα, θα μπορούσαμε να πούμε συνολικά πως το διαθέσιμο εισόδημα για μισθωτούς, ελεύθερους επαγγελματίες και συνταξιούχους θα δούμε να βελτιώνεται εντός του 2020» υποστήριξε ο υφυπουργός Εργασίας. Αναφερόμενος στο επικείμενο νέο Ασφαλιστικό, ο κ. Μηταράκης τόνισε ότι στόχος της πολιτικής ηγεσίας του υπουργείου Εργασίας είναι να εφαρμοστεί το πρώτο εξάμηνο του 2020, ενώ επιβεβαίωσε πως θα είναι πλήρως ευθυγραμμισμένο στις αποφάσεις του ΣτΕ. Ερωτηθείς για τον επανυπολογισμό των συντάξεων, ο υφυπουργός Εργασίας απάντησε: «Αυτό που θα πρέπει να ξεκαθαριστεί είναι πως ο επανυπολογισμός, που θα γίνει, σε καμία περίπτωση δεν θα οδηγήσει σε μείωση συντάξεων. Το ΣτΕ έκρινε τη βάση υπολογισμού των συντάξεων για τις 31 Δεκεμβρίου 2014 ως δίκαιη βάση επανυπολογισμού, επομένως δεν υπάρχει εκεί νομικό θέμα».</p>
      <p> </p>
      <p>
        <a href="https://www.tanea.gr/2019/11/13/world/kastanies-stin-ellada-epelekse-na-apelathei-o-tzixantistis-pou-perimenei-sta-synora/">Καστανιές: Στην Ελλάδα επέλεξε να απελαθεί ο τζιχαντιστής που περιμένει στα σύνορα</a>
      </p>
    </article>
  </body>
</html>