<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2035487/klironomia-protis-katikias-se-pies-periptosis-iparchi-apallagi-forou.html"/>
    <meta property="og:site_name" content="News.gr"/>
    <meta property="article:published_time" content="2019-11-14T05:40:15+00:00"/>
    <meta property="og:title" content="Κληρονομιά πρώτης κατοικίας: Σε ποιες περιπτώσεις υπάρχει απαλλαγή φόρου"/>
    <meta property="og:description" content="Ποια είναι τα αφορολόγητα ποσά"/>
  </head>
  <body>
    <article>
      <h1>Κληρονομιά πρώτης κατοικίας: Σε ποιες περιπτώσεις υπάρχει απαλλαγή φόρου</h1>
      <address><time datetime="2019-11-14T05:40:15+00:00">14 Nov 2019, 05:40</time> by <a rel="author">στεγαστικές ανάγκες</a></address>
      <h3>Ποια είναι τα αφορολόγητα ποσά</h3>
      <p>Οι <a href="https://www.news.gr/tag/forologoumeni">φορολογούμενοι</a> που αποκτούν <a href="https://www.news.gr/tag/proti-katikia">πρώτη κατοικία</a> με κληρονομιά, θεωρούνται σήμερα οι πιο τυχεροί. Και αυτό γιατί, στις περισσότερες περιπτώσεις δεν πληρώνουν ούτε ένα ευρώ φόρο κληρονομιάς καθώς τα αφορολόγητα ποσά που ισχύουν είναι υψηλά.</p>
      <p>Συγκεκριμένα η απαλλαγή παρέχεται για αξία κατοικίας μέχρι 200.000 ευρώ για κάθε ανήλικο ή άγαμο κληρονόμο και μέχρι 250.000 ευρώ για έγγαμο ή για αυτόν που έχει συνάψει <a href="http://news.gr/tag/symfono-symvioshs">σύμφωνο συμβίωσης</a>. Η απαλλασσόμενη αξία για τον έγγαμο ή το συνάψαντα σύμφωνο συμβίωσης προσαυξάνεται κατά 25.000 ευρώ για καθένα από τα δύο πρώτα τέκνα του και κατά 30.000 ευρώ για το τρίτο και καθένα από τα επόμενα τέκνα του.</p>
      <p>Στο ποσό της απαλλαγής περιλαμβάνεται και η αξία μιας θέσης στάθμευσης αυτοκινήτου και ενός αποθηκευτικού χώρου, για επιφάνεια εκάστου έως 20 τ.μ., εφόσον βρίσκονται στο ίδιο ακίνητο και αποκτώνται ταυτόχρονα.</p>
      <p>Σημειώνεται ότι όταν <a href="http://news.gr/tag/klironomos">κληρονόμος</a> είναι σύζυγος ή ανήλικο τέκνο του κληρονομουμένου, απαλλάσσεται από το φόρο κληρονομιάς αξία κληρονομιαίας περιουσίας μέχρι 400.000 ευρώ για κάθε κληρονόμο (με αντίστοιχο περιορισμό των κλιμακίων υπολογισμού του φόρου της Α’ κατηγορίας).</p>
      <h4>Οικόπεδο</h4>
      <p>Επίσης χορηγείται απαλλαγή για οικόπεδο αξίας μέχρι 50.000 ευρώ για κάθε ανήλικο ή άγαμο κληρονόμο και μέχρι 100.000 ευρώ για κάθε έγγαμο ή συνάψαντα σύμφωνο συμβίωσης κληρονόμο. Η απαλλασσόμενη αξία για τον έγγαμο ή το συνάψαντα σύμφωνο συμβίωσης προσαυξάνεται κατά 10.000 ευρώ για καθένα από τα δύο πρώτα τέκνα του και κατά 15.000 ευρώ για το τρίτο και καθένα από τα επόμενα τέκνα του. Τα παραπάνω ισχύουν εφόσον στο δικαιούχο κληρονόμο ή κληροδόχο περιέρχεται ένα οικόπεδο εξ ολοκλήρου και κατά πλήρη κυριότητα και όχι ποσοστό εξ αδιαιρέτου.</p>
      <h4>Προϋποθέσεις απαλλαγής</h4>
      <p>Ο κληρονόμος (σύζυγος ή τέκνο του κληρονομουμένου) για να απαλλαγεί από το φόρο κληρονομιάς για την πρώτη κατοικία θα πρέπει να μην έχει δικαίωμα πλήρους κυριότητας ή επικαρπίας ή οίκησης σε άλλη κατοικία ή ιδανικό μερίδιο κατοικίας που πληροί τις στεγαστικές ανάγκες της οικογένειας ή δικαίωμα πλήρους κυριότητας επί οικοπέδου οικοδομήσιμου ή επί ιδανικού μεριδίου οικοπέδου, στα οποία αντιστοιχεί εμβαδόν κτίσματος που πληροί τις στεγαστικές τους ανάγκες και βρίσκονται σε δήμο ή κοινότητα με πληθυσμό άνω των 3.000 κατοίκων. Οι <b>στεγαστικές ανάγκες</b> θεωρείται ότι καλύπτονται αν το συνολικό εμβαδόν των ανωτέρω ακινήτων (και των λοιπών αντίστοιχων κληρονομιαίων ακινήτων) είναι 70 τ.μ. προσαυξανόμενα κατά 20 τ.μ. για καθένα από τα δύο πρώτα τέκνα και κατά 25 τ.μ. για το τρίτο και καθένα από τα επόμενα τέκνα του δικαιούχου.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2035454/forologiko-nomoschedio-ti-allazi-stin-ekptosi-gia-tis-ergasies-anakenisis-ton-akiniton-ke-tis-apodixis.html"/>
        <a href="https://www.news.gr/oikonomia/article/2033383/lixiprothesmes-ofiles-defteri-efkeria-gia-rithmisi-se-24-i-48-dosis.html"/>
        <a href="https://www.news.gr/oikonomia/article/2031617/proti-katikia-pano-apo-31-000-christes-sti-diadikasia-etisis.html"/>
      </related>
    </article>
  </body>
</html>