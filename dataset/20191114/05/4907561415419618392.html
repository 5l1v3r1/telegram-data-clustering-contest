<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/mehmet-coskundeniz/guzel-ayrilik-2219181"/>
    <meta property="og:site_name" content="Posta"/>
    <meta property="article:published_time" content="2019-11-14T05:00:52+00:00"/>
    <meta property="og:title" content="Güzel ayrılık"/>
    <meta property="og:description" content="Ünlüler dünyasında ilişkilerin bitmesi epey sancılı oluyor."/>
  </head>
  <body>
    <article>
      <h1>Güzel ayrılık</h1>
      <address><time datetime="2019-11-14T05:00:52+00:00">14 Nov 2019, 05:00</time> by <a rel="author">Mehmet Coşkundeniz</a></address>
      <p>Ünlüler dünyasında ilişkilerin bitmesi epey sancılı oluyor. Ayrılan çiftlerin, birbirlerini suçlamaları, iki kişi arasında kalması gereken özel şeyleri ortaya dökmeleri, birbirlerine adeta düşman gibi davranmaları, sürekli gördüğümüz olağan şeyler.</p>
      <p>Her zaman söylerim, mesele aşk yaşamakta değil, asaletli ayrılmakta. Yeni nesil kadın komedyenler arasında benim için bir numara olan Büşra Pekin ile sadece yorumculuğuyla değil, besteci ve söz yazarı kimliğiyle de müthiş şarkılar yapan Ersay Üner 6 yıllık ilişkilerini bitirdiler.</p>
      <p>Dün de “Biz bir süre önce ayrılma kararı aldık. Bu kararı, dostluğumuzun ve beraber yürüttüğümüz çalışmaların süreceğini sizlerle paylaşmak istedik” diye açıklama yaptılar. Böyle bir ayrılığa uzun süredir rastlamıyorduk gerçekten.</p>
      <p>Hem birbirlerine, hem ilişkilerine, hem de hayranlarına duydukları saygıyı bu açıklamada çok güzel dile getirmişler. Zaten ilişkileri boyunca da birbirlerinden hep sevgiyle ve saygıyla bahsettiler. Hiçbir zaman aşklarını gözümüze sokmadılar. Belli ki bir şeyleri tüketmişler ama birbirlerini tüketmek yerine ayrılığı tercih etmişler. Bu şekilde devam etseydi böyle güzel bir ayrılık olmayacaktı. Kadının da erkeğin de hası ayrılıkta belli olur.</p>
      <p>
        <b>ZALIM SOSYETE</b>
      </p>
      <p>Fatih Bulut bir TikTok (video uygulaması) fenomeniydi. ‘Zalım Geceler’ adlı bir şarkıyı söylerken çekilmiş videosunu İrem Sak paylaşınca herkes Fatih Bulut’u tanıdı. İstanbul’a geldi şarkısına klip çekildi falan. Böyle şeylere son yıllarda alıştık. Ortalık bir anda ünlü olanlardan geçilmiyor. Ama yüzde 99’u kısa sürede sönüp gidiyor. Kuzenin asker eğlencesinde silah çekip havaya mermi yağdırırken çekilmiş görüntüleri yayınlandı biliyorsunuz. Savcılık şimdi hakkında soruşturma açmış. Bir para cezası alacaktır büyük olasılıkla.</p>
      <p>Ama Fatih Bulut, asıl cezayı kendisini dinleyenlerin keseceğini bilmeli. Sosyetik kulüplerde, gecenin ilerleyen saatlerinde mutlaka çalan ve ‘Çok sevdim yalan oldu’ sözleriyle başlayan ‘Zalım Geceler’ şarkısı gün gelecek, bıkkınlık verecek. Yeni bir şeyler ortaya çıkarmazsa Fatih Bulut yalan olacak ve şimdi onu göbek atarak dinleyen sosyetiklerin kısa süreli eğlencesi olarak kalacak. Belki o zaman da ‘Zalım Sosyete’ diye şarkı yapar, kimbilir...</p>
      <p>
        <b>VELiLERiN TATiL KABUSU</b>
      </p>
      <p>İlkokul, ortaokul ve liselerde bir haftalık ara tatil cuma akşamı başlıyor. Çalışan veliler de kara kara çocuklarını nereye ya da kime bırakacaklarını düşünüyor. Birkaç arkadaşım yaz tatillerinden kısacak ve senelik izninin bir kısmını kullanarak bu işi halledecek. Bazıları da anne-baba-kardeş gibi aile yakınlarından destek alacak. Bir ara tatil de nisanda var.</p>
      <p>Bu kez izin alanlar bir de nisanda izin alırsa zaten 20 gün olan izin haklarının yarısını bitirmiş olacaklar. Üstelik sistem devam ederse bu durum yıllarca sürebilir. Açıkçası veliler kabus yaşıyor. Milli Eğitim Bakanlığı ara tatillerde çocukların okullarda vakit geçirmesini sağlayacak bazı önlemler alınacağını açıklamıştı. Ancak öğrendiğime göre bu ara tatilde, okullarda öğrenciler için böyle bir kurs faaliyeti yok. Belki ilk yıl olduğu için hazırlıklar tamamlanmamıştır. Ama bu konuda bir şey yapılmazsa velilerin işi çok zor gibi görünüyor.</p>
      <p>
        <b>Günün aşk sözü</b>
      </p>
      <p>Ben, bir tek sensizlikten korkuyorum. Korkmak da neymiş, sensizliği düşündükçe geberiyorum. Mutluluğa çabuk alışıyor insan. Ben senin verdiğin mutluluktan, senden, aşkından ayrı kalmak istemiyorum. Ah yar, seni anlatabileceğimden çok daha fazla seviyorum...</p>
      <p>
        <b>Günün aşk tüyosu</b>
      </p>
      <p>Aşktan korkarak aşkı bulabileceğinizi mi sanıyorsunuz? Sürekli aşkı konuşarak aşkı yaşayabileceğinizi mi sanıyorsunuz? Yok öyle... Gireceksiniz işin içine. Kendinize de sevgilinize de, ilişkinize de emek harcayacaksınız. Birlikte üretecek, birlikte paylaşacaksınız. İşte o zaman aşk nedir, anlayacaksınız.</p>
    </article>
  </body>
</html>