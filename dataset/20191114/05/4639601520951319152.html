<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/opinions/o-mitsotakis-gia-to-synthima-psomi-paideia-eleytheria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T05:15:04+00:00"/>
    <meta property="og:title" content="Ο Μητσοτάκης για το σύνθημα «Ψωμί, Παιδεία, Ελευθερία»"/>
    <meta property="og:description" content="  Οι αντιδράσεις των φοιτητών και γενικά το κλίμα έντασης που δημιουργείται στα πανεπιστήμια δεν είναι αδιάφορο για το Μέγαρο Μαξίμου. Απασχόλησε και"/>
  </head>
  <body>
    <article>
      <h1>Ο Μητσοτάκης για το σύνθημα «Ψωμί, Παιδεία, Ελευθερία»</h1>
      <address><time datetime="2019-11-14T05:15:04+00:00">14 Nov 2019, 05:15</time> by <a rel="author">ΒΗΜΑτοδότης</a></address>
      <p>Οι αντιδράσεις των φοιτητών και γενικά το κλίμα έντασης που δημιουργείται στα πανεπιστήμια δεν είναι αδιάφορο για το Μέγαρο Μαξίμου. Απασχόλησε και απασχολεί τους επιτελείς του Πρωθυπουργού, και στις συζητήσεις που έκαναν στα ενδότερα του Μαξίμου αποφασίστηκε, λόγω και της επετείου του Πολυτεχνείου, «η ρητορική να είναι κατευναστική αλλά η πολιτική αυστηρή». Τι σημαίνει αυτό;</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>***</p>
      <p>Σημαίνει ότι ο κ. Μητσοτάκης (φωτογραφία) θα είναι ψύχραιμος, δημοκρατικός, αλλά αυστηρός και θα καλέσει τους πάντες «να</p>
      <p>αναλάβουμε όλοι μαζί τις ευθύνες μας».</p>
      <p>***</p>
      <p>Στο Μέγαρο Μαξίμου έχουν μετρήσει την κοινή γνώμη γύρω από το θέμα των καταλήψεων (σε κτίρια και σε πανεπιστήμια) και θεωρούν ότι την έχουν με το μέρος τους. Πιστεύουν επίσης ότι η αστυνομική επιχείρηση στα ΑΕΙ εγκλωβίζει τον ΣΥΡΙΖΑ στο 3%.</p>
      <p>***</p>
      <p>Στο ίδιο πλαίσιο ο Πρωθυπουργός για να υπηρετήσει τη γραμμή του κατευνασμού προτίθεται να εξηγήσει τι σημαίνει στις μέρες μας το σύνθημα του Πολυτεχνείου «Ψωμί, Παιδεία, Ελευθερία». Ομιλία την οποία αναμένουμε με ενδιαφέρον…</p>
      <p>***</p>
      <p>
        <b>Οταν τα κόμματα ασχολούνται με τις αναμνήσεις των μεσηλίκων</b>
      </p>
      <p>Την παρέμβαση της πρώην υπουργού Παιδείας Αννας Διαμαντοπούλου προκάλεσε η κινητικότητα που παρατηρείται το τελευταίο διάστημα στα πανεπιστήμια. Τη ρώτησα πώς αντιμετωπίζεται η βία και απάντησε: «Η λύση του προβλήματος της βίας και ανομίας θα γίνει και με την Αστυνομία αλλά όχι από την Αστυνομία», μου είπε και αμέσως μετά εξήγησε: «Απαιτείται νέο θεσμικό πλαίσιο για τα πανεπιστήμια και προστασία ταυτόχρονα».</p>
      <p>***</p>
      <p>Κατά την κυρία Διαμαντοπούλου «υπήρχε πάντα η λογική και ο φόβος «μην κάνετε τίποτα γιατί θα γίνουν πολλά», γι’ αυτό φτάσαμε έως εδώ. Πρέπει ο φόβος που επικρατεί στα ΑΕΙ να δώσει τη θέση του στη δημιουργία και στην ελευθερία στη γνώση μέσα από αυτοδιοίκηση, εξωστρέφεια και κανόνες». Αλλά τι είδους κανόνες;</p>
      <p>***</p>
      <p>«Τα κόμματα», μου λέει, «θα αλλάξουν εποχή όταν θα σταματήσουν να ασχολούνται με τις αναμνήσεις των μεσηλίκων και θα αφοσιωθούν στα όνειρα των νέων».</p>
      <p>
        <b>Ο Φρουζής και ο ΣΥΡΙΖΑ</b>
      </p>
      <p>Ενα άλλο θέμα που αξιολογούν τούτες τις ημέρες στο Μέγαρο Μαξίμου είναι αυτό της κατάθεσης Φρουζή στην προανακριτική επιτροπή της Βουλής. Λένε συγκεκριμένα ότι με όσα είπε ο Φρουζής για την προσπάθεια της Ελένης Τουλουπάκη να εκμαιεύσει με τρόπο δικονομικά άστοχο ομολογίες για χρηματισμό πολιτικών έχει σπείρει σύγχυση στις τάξεις του ΣΥΡΙΖΑ. Και έτσι εξηγούν το μπρος-πίσω στην Προανακριτική για τον Παπαγγελόπουλο. Από τη μία ο Πολάκης κάνει κατάληψη και από την άλλη ο Λάππας την ακυρώνει επιβεβαιώνοντας την απόφαση της πλειοψηφίας να τον διώξει…</p>
      <p>
        <b>Ο Τσίπρας δεν ξεχνά τις καταλήψεις</b>
      </p>
      <p>Ο Αλέξης Τσίπρας βρισκόταν σε περιοδεία στα Γρεβενά, όταν έμαθε για μαθητές που έκαναν κατάληψη. Είχε σύντομη συνομιλία με τους καταληψίες μαθητές Λυκείου Γρεβενών, φωτογραφήθηκε μαζί τους, ενώ μετά από ερώτηση έκανε εκτενή αναφορά στο έργο της κυβέρνησής του στη δευτεροβάθμια εκπαίδευση και ειδικά στα ΕΠΑΛ παρουσιάζοντας τις επιλογές που θα είχαν οι απόφοιτοί τους στα διετή προγράμματα σπουδών και επαγγελματικής εκπαίδευσης, επιλογές που – όπως κατήγγειλε – κατήργησε η σημερινή υπουργός Παιδείας.</p>
      <p>***</p>
      <p>Αναφερόμενος στα ζητήματα της εκπαίδευσης χαρακτήρισε ως εκδικητική τη στάση της υπουργού Παιδείας Νίκης Κεραμέως απέναντι στη νέα γενιά, με την απόφασή της να καταργήσει τα πανεπιστημιακά τμήματα. «Γκρεμίζει ό,τι θετικό κτίστηκε το προηγούμενο διάστημα» είπε συγκεκριμένα. Την ίδια ώρα η κυρία Κεραμέως βρισκόταν στο Παρίσι στη σύνοδο της Unesco, με στόχο, όπως μου είπε «να ενισχύσουμε τη θέση της Ελλάδας στον διεθνή εκπαιδευτικό χάρτη» και έως το απόγευμα της Τετάρτης δεν απάντησε στον αρχηγό της αξιωματικής αντιπολίτευσης.</p>
      <p>
        <b>Οι κρατικιστές του ΣΥΡΙΖΑ</b>
      </p>
      <p>Μια νέα ομάδα (ή τάση, εάν το προτιμάτε) δημιουργείται μέσα στον ΣΥΡΙΖΑ, ως σφήνα ανάμεσα στους προεδρικούς (του Αλέξη Τσίπρα) και στην ομάδα των 53+. Προσωρινά πήραν την ονομασία «Κρατικιστές», επειδή βασική προϋπόθεση για να εντάξουν κάποιον στην ομάδα αυτή είναι να έχει διατελέσει σε κρατική θέση. Παρά το γεγονός ότι οι ομάδες μέσα στον ΣΥΡΙΖΑ δεν κάνουν αντιπολίτευση, όπως με βεβαιώνει ο κ. Δρίτσας (που είναι μέλος της ομάδας των 53+), αλλά… διαβούλευση, η νέα αυτή υπό σύσταση ομάδα έχει ως στόχο την παλινόρθωση του κόμματος μετά τις απανωτές ήττες του ΣΥΡΙΖΑ και την προετοιμασία για όταν και όποτε έρθει η ώρα να στελεχώσουν την κρατική μηχανή. Στην πραγματικότητα όμως η νέα αυτή</p>
      <p>ομάδα (με στελέχη από τους σκληρούς προεδρικούς) έχει στόχο τη διαφύλαξη της αρχηγίας από τον κ. Τσίπρα, τον οποίο εξακολουθούν να θεωρούν ως το ισχυρότερο χαρτί εντός του κόμματος.</p>
      <p>
        <b>Αν ήξεραν ποιος κάθισε ανάμεσά τους</b>
      </p>
      <p>Δεν ξέρω εάν το είχαν αντιληφθεί, αλλά ο Κινέζος που κάθισε ανάμεσα στους Αλέξη Τσίπρα και Αδωνι Γεωργιάδη στο επίσημο δείπνο που παρέθεσε ο Πρόεδρος της Δημοκρατίας προς τιμήν του κινέζου προέδρου ήταν από τις πιο σημαντικές προσωπικότητες του Κομμουνιστικού Κόμματος της Κίνας. Είναι ο υπεύθυνος των</p>
      <p>Διεθνών Σχέσεων του ΚΚΚ, κάτι που σημαίνει ότι ιεραρχικά στην Κίνα είναι ανώτερος ακόμα και του υπουργού Εξωτερικών. Μάλλον δεν τον είχαν αντιληφθεί ποιος είναι αφού Αδωνις και Αλέξης συνέχιζαν τη χαλαρή συζήτηση που είχαν ανοίξει προτού ακόμα εμφανιστεί ο συγκεκριμένος Κινέζος. O υπεύθυνος των Διεθνών Σχέσεων του ΚΚΚ ήρθε, πάντως, στο δείπνο στο Προεδρικό Μέγαρο προετοιμασμένος για συζήτηση, αφού έφερε μαζί και μία διερμηνέα. Δεν ξέρω τελικά εάν τη χρησιμοποίησε.</p>
      <p>
        <b>Το air hockey του Κικίλια και της Μπαλατσινού</b>
      </p>
      <p>Λίγο καθυστερημένο αλλά καλό: Αργά το βράδυ της περασμένης Παρασκευής στο τρίτο επίπεδο μεγάλου πολυκαταστήματος στο Μαρούσι γονείς με τα παιδιά τους περνούσαν τον χρόνο τους στα ηλεκτρονικά παιχνίδια. Ανάμεσά τους και ένας ψηλός κύριος ο οποίος έπαιζε air hockey με έναν πιτσιρικά. Θα μου πείτε, και ποιο το ενδιαφέρον που ένας κύριος έπαιζε με έναν πιτσιρικά. Οταν όμως πρόκειται για τον υπουργό Υγείας Βασίλη Κικίλια και τον γιο της Τζένης Μπαλατσινού, τότε το παιχνίδι αποκτά άλλο ενδιαφέρον. Για όσους έχουν παίξει air hockey θα ξέρουν ότι πρόκειται για ένα παιχνίδι ταχύτητας, με την αδρεναλίνη να χτυπάει κόκκινο – καθώς θα πρέπει να αποτρέψουν τον δίσκο του αντιπάλου να μπει</p>
      <p>στο δικό τους τέρμα. Συνήθως τα παιδιά είναι εκείνα που δείχνουν μεγαλύτερο ενθουσιασμό, όμως στη συγκεκριμένη περίπτωση ο υπουργός φαινόταν να το χαίρεται περισσότερο. Λίγο προτού ο αγώνας ολοκληρωθεί εμφανίστηκε και η κυρία Μπαλατσινού. Οταν όσοι βρίσκονταν στον χώρο δεν τους κοιτούσαν – πώς να περάσει απαρατήρητο το συγκεκριμένο ζευγάρι – εκείνοι ήταν πιο διαχυτικοί μεταξύ τους. Μόλις κάποιος όμως έριχνε το βλέμμα του πάνω τους εκείνοι αυτομάτως σοβάρευαν. Εχει και το παιχνίδι της επωνυμίας τις δυσκολίες του…</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>