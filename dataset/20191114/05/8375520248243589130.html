<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/sered-pidozryuvanih-u-spravi-pro-prodazh-posad-sin-vidomogo-politika-ta-deputata-bagatoh-sklikan-639826.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T05:33:30+00:00"/>
    <meta property="og:title" content="Серед фігурантів справи про продаж посад - син відомого політика та ексдепутата"/>
    <meta property="og:description" content="Джерела «Главкому» заявляють про протиправну діяльність групи, якою була створена схема з отримання хабарів від лобіювання призначень посадових осіб"/>
  </head>
  <body>
    <article>
      <h1>Серед фігурантів справи про продаж посад - син відомого політика та ексдепутата</h1>
      <address>
        <time datetime="2019-11-14T05:33:30+00:00">14 Nov 2019, 05:33</time>
      </address>
      <h4>Джерела «Главкому» заявляють про протиправну діяльність групи, якою була створена схема з отримання хабарів від лобіювання призначень посадових осіб</h4>
      <p>У середу, 12 листопада, НАБУ затримало на хабарі $150 тисяч директора департаменту Офісу президента Світлану Кондзелю. За попередньою інформацією, вона вимагала <a href="https://glavcom.ua/news/zmi-povidomili-pro-zatrimannya-na-krupnomu-habari-predstavnici-ofisu-zelenskogo--639494.html">ці гроші</a> за сприяння у призначенні на посаду заступника голови правління НАК «Нафтогаз України» і начебто гарантувала, що вирішує будь-яку проблему через зв'язки на Банковій. </p>
      <p>Згодом стало відомо, що ще однією затриманою Антикорупційним бюро за підозрою у шахрайстві виявилася ексзаступниця міністра культури Вікторія Ліснича. </p>
      <p>Як стало відомо <a href="https://glavcom.ua/">«Главкому»</a> з власних джерел, силовики, окрім вищезгаданої затриманої Світлани Кондзелі і Лісничої, до складу злочинного угруповання зарахували також Максима Кіссе (сина нардепа кількох скликань, впливового політика Антона Кіссе), який є співробітником ГУ ДСНС у Одеській області, Вадима Кутового (довірену особу Максима Кіссе), довірену особу Вікторії Лісничої Максима Пасальського.</p>
      <p>Він є ексголовою Гостомельського первинного осередку партії «Укроп», 95 номер у списку уповноважених осіб в одномандатних виборчих округах та позачергових виборах народних депутатів України політичної партії «Українська стратегія Гройсмана».</p>
      <p>За інформацією силовиків, справа одним хабарем не обмежується. В залежності від рівня посади суми корупційних платежів становлять від $250 тис. до $500 тис. Зокрема, за призначення на посаду начальником Головного управління ДСНС в Луганській області Савельєва І.В. фігуранти кримінального провадження нібито вимагали кошти у розмірі $300 тис.</p>
      <p>Джерела <a href="https://glavcom.ua/">«Главкому»</a> заявляють про протиправну діяльність групи, якою була створена схема з отримання неправомірної вигоди від лобіювання призначень посадових осіб. При цьому використовувалось ім'я народного депутата фракції «Слуга народу» Михайла Новікова.</p>
      <blockquote><b>Детальніше читайте у матеріалі «Главкома»:<br/></b>   •  <b><a href="https://glavcom.ua/news/aresht-v-ofisi-prezidenta-stali-vidomi-imena-usih-figurantiv-spravi-pro-prodazh-posad-spisok-639750.html">Справа про продаж посад. Серед нових фігурантів - син відомого політика та соратник Гройсмана</a></b></blockquote>
      <related>
        <a href="https://glavcom.ua/news/aresht-v-ofisi-prezidenta-stali-vidomi-imena-usih-figurantiv-spravi-pro-prodazh-posad-spisok-639750.html"/>
        <a href="https://glavcom.ua/news/nabu-povidomilo-pro-pidozru-chinovnici-ofisu-zelenskogo-ta-jiji-dvom-spilnicyam--639742.html"/>
        <a href="https://glavcom.ua/news/nabu-zatrimalo-dvoh-civilnih-razom-iz-direktorkoyu-departamentu-ofisu-prezidenta-kondzeleyu-639594.html"/>
      </related>
    </article>
  </body>
</html>