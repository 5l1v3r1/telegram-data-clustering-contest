<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2035454/forologiko-nomoschedio-ti-allazi-stin-ekptosi-gia-tis-ergasies-anakenisis-ton-akiniton-ke-tis-apodixis.html"/>
    <meta property="og:site_name" content="News.gr"/>
    <meta property="article:published_time" content="2019-11-14T05:07:16+00:00"/>
    <meta property="og:title" content="Φορολογικό νομοσχέδιο: Τι αλλάζει στην έκπτωση για τις εργασίες ανακαίνισης των ακινήτων και τις αποδείξεις"/>
    <meta property="og:description" content="Κλείδωσαν οι δυο πρώτες αλλαγές"/>
  </head>
  <body>
    <article>
      <h1>Φορολογικό νομοσχέδιο: Τι αλλάζει στην έκπτωση για τις εργασίες ανακαίνισης των ακινήτων και τις αποδείξεις</h1>
      <address>
        <time datetime="2019-11-14T05:07:16+00:00">14 Nov 2019, 05:07</time>
      </address>
      <h3>Κλείδωσαν οι δυο πρώτες αλλαγές</h3>
      <p>Τις δυο πρώτες αλλαγές στο <a href="https://www.news.gr/tag/forologiko-nomoschedio">φορολογικό νομοσχέδιο</a> έχει κλειδώσει σύμφωνα με πληροφορίες το οικονομικό επιτελείο μετά και τις έντονες αντιδράσεις των φορολογούμενων οι οποίες αποτυπώνονται στα σχόλια που αναρτώνται στη δημόσια διαβούλευση. Οι διατάξεις στις οποίες όπως όλα δείχνουν ετοιμάζεται νέο λίφτινγκ αφορούν στην έκπτωση του 40% της δαπάνης για ανακαίνιση ακινήτων από τον φόρο εισοδήματος και υποχρέωση κάλυψης ποσοστού έως 30% του ετησίου ατομικού εισοδήματος με ηλεκτρονικές <a href="https://www.news.gr/tag/apodeixeis">αποδείξεις</a>.</p>
      <p>
        <b>Σύμφωνα με πληροφορίες, η ηγεσία του <a href="https://www.news.gr/tag/ypoyrgeio-oikonomikon">υπουργείου Οικονομικών</a> επανεξετάζει τα εξής σημεία του φορολογικού νομοσχεδίου:</b>
      </p>
      <p>-  Τη διάταξη σύμφωνα με την οποία για όσο χρονικό διάστημα ισχύει το δικαίωμα έκπτωσης από τον φόρο εισοδήματος του 40% της δαπάνης για ανακαίνιση κτισμάτων δεν θα ισχύει ταυτόχρονα και η μείωση κατά 5% του φορολογητέου εισοδήματος από ακίνητα λόγω αυτόματης –χωρίς δικαιολογητικά- έκπτωσης δαπάνης για επισκευή και συντήρηση κτισμάτων. Η παράγραφος αυτή εξετάζεται να τροποποιηθεί προκειμένου να μην εκληφθεί ως αντικίνητρο για την υπαγωγή στην κυρίως ρύθμιση της έκπτωσης του 40% της δαπάνης ανακαίνισης. Ήδη για την ύπαρξη της συγκεκριμένης παραγράφου έχει διαμαρτυρηθεί έντονα με επιστολή της στον πρωθυπουργό Κυριάκο Μητσοτάκη και τον υπουργό Οικονομικών <a href="https://www.news.gr/tag/hrhstos-staikoyras">Χρήστο Σταϊκούρα</a>, η Πανελλήνια Ομοσπονδία Ιδιοκτητών Ακινήτων (ΠΟΜΙΔΑ).</p>
      <p>- Το σημείο που καθορίζει ποιο ακριβώς ποσό εισοδήματος θα λαμβάνεται υπ’ όψιν για τον υπολογισμό του ποσοστού 30% μέχρι το οποίο θα μπορεί να φθάνει το ποσό των δαπανών που πρέπει να εξοφλούνται με ηλεκτρονικά μέσα πληρωμής. Ουσιαστικά, επανεξετάζεται η βάση υπολογισμού του ποσοστού και όχι το ίδιο το ποσοστό του 30%, το οποίο σύμφωνα με πηγές του υπουργείου Οικονομικών θεωρείται πλέον «κλειδωμένο» για «δημοσιονομικούς λόγους».</p>
      <p>Στο πλαίσιο αυτό μελετάται το ενδεχόμενο να μη συνυπολογίζονται στο εισόδημα οι δαπάνες για την καταβολή διατροφής από διαζευγμένους φορολογούμενους ή οι δαπάνες για διατροφή να περιλαμβάνονται μαζί με τα έξοδα για δάνεια, φόρους και ενοίκια στο άθροισμα δαπανών, το οποίο αν υπερβαίνει το 60% του εισοδήματος θα «ρίχνει» το ποσοστό των ηλεκτρονικών πληρωμών από το 30% στο 20% του εισοδήματος.</p>
      <p>Η δημόσια διαβούλευση επί των άρθρων του φορολογικού νομοσχεδίου αναμένεται να ολοκληρωθεί αύριο Παρασκευή στις 8 το πρωί και μέχρι το τέλος Νοεμβρίου το νομοσχέδιο θα λάβει την τελική μορφή με την οποία θα κατατεθεί στη <a href="https://www.news.gr/tag/voylh">Βουλή</a>. Στόχος της κυβέρνησης είναι να ψηφιστεί το αργότερο έως τα μέσα Δεκεμβρίου και εν τέλει να τεθεί σε ισχύ από την 1η Ιανουαρίου 2020.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2035487/klironomia-protis-katikias-se-pies-periptosis-iparchi-apallagi-forou.html"/>
        <a href="https://www.news.gr/politikh/article/2034712/vouleftes-tis-nd-telos-stin-idiotipi-asilia-oson-prokaloun-episodia.html"/>
        <a href="https://www.news.gr/politikh/article/2034529/entoni-antiparathesi-sti-vouli-gia-to-adikima-kata-tis-kinis-irinis.html"/>
      </related>
    </article>
  </body>
</html>