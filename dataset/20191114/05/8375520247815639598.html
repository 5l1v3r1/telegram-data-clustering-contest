<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sprobuje-zrobiti-novorosiyu-klimkin-nazvav-nastupnu-cil-putina-v-ukrajini-639820.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T05:58:04+00:00"/>
    <meta property="og:title" content="Спробує зробити «Новоросію»: Клімкін назвав наступну ціль Путіна в Україні"/>
    <meta property="og:description" content="На думку ексглави МЗС, на сьогодні у Росії є план перелаштувати дотичний до неї простір"/>
  </head>
  <body>
    <article>
      <h1>Спробує зробити «Новоросію»: Клімкін назвав наступну ціль Путіна в Україні</h1>
      <address>
        <time datetime="2019-11-14T05:58:04+00:00">14 Nov 2019, 05:58</time>
      </address>
      <h4>На думку ексглави МЗС, на сьогодні у Росії є план перелаштувати дотичний до неї простір</h4>
      <p>Колишній голова України МЗС Павло Клімкін вважає, що президент Росії Володимир Путін після Донбасу буде акцентуватись на українському Півдні.</p>
      <p>Таку думку він озвучив в інтерв'ю <a href="https://24tv.ua/sprobuye_zrobiti_novorosiyu__klimkin_skazav_yaku_chastinu_ukrayini_mozhe_vidbiti_putin_n1233684">24 каналу</a>.</p>
      <p>«Водночас український Південь для РФ вирішує одразу шість – сім стратегічних завдань. Це контроль над безпекою Чорного моря, це коридори до Криму та Придністров'я», - зазначив Клімкін.</p>
      <p>За його словами, на півдні України спершу буде дестабілізація, а потім – можливі військові і гібридні засоби.</p>
      <p>«Спочатку будуть гібридні. Путін може дозволити собі повну військову операцію, але не хоче цього. Він буде прагнути спочатку до дестабілізації. І потім до всього, що дозволить відбити український Південь. Не факт, що він буде його приєднувати. Він спробує зробити якусь «Новоросію», – наголосив Клімкін.</p>
      <p>Також додав: «Думаю, що це, на жаль, реально. Я цього дуже боюся. Вважаю, що це входить в російські плани. Вважаю, що на сьогодні у Росії є план перелаштувати взагалі простір, дотичний до неї. Зробити не зовсім Російську імперії, і не зовсім СРСР. А певну третю версію».</p>
      <p>За його словами, Росія хоче, аби території залежали від неї і лише вона змогла керувати ними і сказати Європі: «Бачте, це наше спільне сусідство. Але керувати можемо тільки ми і навести лад можемо тільки ми».</p>
      <p>«Це буде нова реінкарнація Ялти (йдеться про Ялтинську конференцію 1945 року, – ред). Це не буде Ялта в тому сенсі, як поділили сфери впливу. Але це буде така логіка», – додав Клімкін. </p>
      <p>Нагадаємо, ексміністр закордонних справ України <a href="https://glavcom.ua/country/politics/klimkin-absolyutno-vpevneniy-shcho-rf-zavdast-viyskovogo-udaru-po-pivdnyu-ukrajini-636841.html">Павло Клімкін 31 жовтня заявив, що «абсолютно впевнений» у військовому ударі Росії по півдню України.</a></p>
      <p>Генерал-лейтенант американської армії у відставці Бен Годжес у відповідь на вищевказану заяву сказав, що дуже поважає Клімкіна та <a href="https://glavcom.ua/country/politics/amerikanskiy-general-prokomentuvav-zayavu-klimkina-pro-udar-rf-po-pivdnyu-ukrajini-637130.html">«має впевненість у його судженнях».</a></p>
      <p>До слова, <a href="https://glavcom.ua/news/ce-marazm-klimkin-rizko-vislovivsya-pro-formulu-shtaynmajera-630952.html">Клімкін вважає так звану формулу Штайнмаєра щодо Донбасу маразмом і виконанням російської логіки.</a></p>
      <related>
        <a href="https://glavcom.ua/world/observe/klimkin-vvazhaje-marnimi-sprobi-kremlja-obmezhiti-dostup-rosijan-do-internetu-637337.html"/>
        <a href="https://glavcom.ua/country/politics/general-ssha-skazav-shcho-same-dopomozhe-strimati-rosiju-vid-zhahlivogo-rishennja-637174.html"/>
        <a href="https://glavcom.ua/country/politics/klimkin-absolyutno-vpevneniy-shcho-rf-zavdast-viyskovogo-udaru-po-pivdnyu-ukrajini-636841.html"/>
      </related>
    </article>
  </body>
</html>