<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33071/rimodulazioni-fastweb-offerte-canone-mobile"/>
    <meta property="og:site_name" content="DDay.it"/>
    <meta property="article:published_time" content="2019-11-14T12:35:00+00:00"/>
    <meta property="og:title" content="Rimodulazioni da Fastweb: dall'11 dicembre aumenta il canone di alcune offerte mobile"/>
    <meta property="og:description" content="Dall’11 dicembre 2019 aumenteranno i costi per alcune offerte di rete mobile. Fastweb non chiarisce le offerte coinvolte, ma la precedente rimodulazione nel settore mobile è avvenuta solo due mesi fa."/>
  </head>
  <body>
    <article>
      <h1>Rimodulazioni da Fastweb: dall'11 dicembre aumenta il canone di alcune offerte mobile</h1>
      <h2>Dall’11 dicembre 2019 aumenteranno i costi per alcune offerte di rete mobile. Fastweb non chiarisce le offerte coinvolte, ma la precedente rimodulazione nel settore mobile è avvenuta solo due mesi fa.</h2>
      <address><time datetime="2019-11-14T12:35:00+00:00">14 Nov 2019, 12:35</time> by <a rel="author">Pasquale Agizza</a></address>
      <p>Ancora rimodulazioni in casa Fastweb. Dopo gli aumenti relativi alla rete fissa dello scorso agosto e quelli di ottobre per il mobile, <b>l’operatore ha annunciato altri rincari per la telefonia mobile che entreranno in vigore dall’11 dicembre</b>.</p>
      <p>“<i>Per accelerare e supportare il costante miglioramento dei nostri servizi, l’innovazione e l’arricchimento dell’offerta, alcune offerte mobile, a partire dall’11 dicembre 2019, saranno aggiornate in termini di contenuti e di canone</i>” questo il comunicato rilasciato da Fastweb all’interno della sezione Informa del proprio sito.</p>
      <p><b>Fastweb non ha ancora specificato quali offerte saranno toccate dagli aumenti</b>, ma ha sottolineato che tutti gli utenti coinvolti riceveranno una comunicazione nell’area personale del sito ed un SMS con un preavviso di almeno 30 giorni.</p>
      <figure>
        <img src="https://cdn.dday.it/system/uploads/picture/image/58729/content_small_Fastweb_1.png"/>
      </figure>
      <p>L’adeguamento delle offerte mobili fa parte della strategia futura di Fastweb che vedrà l’operatore abbandonare lo status di MVNO (Mobile Virtual Network Operator) per <b>diventare a tutti gli effetti un operatore tradizionale</b>, grazie all’autorizzazione ottenuta dal Ministero dello Sviluppo Economico.</p>
      <p>In attesa del lancio della propria rete, Fastweb ha cambiato anche il partner per i propri servizi. <b>La società ha abbandonato TIM per passare alla rete 2G, 3G e 4G di Wind.</b> Wind è anche il partner scelto dall'azienda per la creazione di una rete 5G condivisa.</p>
    </article>
  </body>
</html>