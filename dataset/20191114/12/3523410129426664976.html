<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639960/%D8%A7%D8%B1%D8%AF%D9%88%D8%BA%D8%A7%D9%86-%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%A7%DA%A9%D8%B1%D9%88%D9%86-%D8%AF%D8%B1%D8%A8%D8%A7%D8%B1%D9%87-%D9%86%D8%A7%D8%AA%D9%88-%D8%B1%D8%A7-%D8%BA%DB%8C%D8%B1%D9%82%D8%A7%D8%A8%D9%84-%D9%82%D8%A8%D9%88%D9%84-%D8%AE%D9%88%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:42:00+00:00"/>
    <meta property="og:title" content="اردوغان اظهارات ماکرون درباره ناتو را غیرقابل قبول خواند"/>
    <meta property="og:description" content="رجب طیب اردوغان سخنان همتای فرانسوی خود درباره ناتو را غیرقابل قبول خواند."/>
  </head>
  <body>
    <article>
      <h1>
        <a href="https://www.bultannews.com/fa/news/639960/%D8%A7%D8%B1%D8%AF%D9%88%D8%BA%D8%A7%D9%86-%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%A7%DA%A9%D8%B1%D9%88%D9%86-%D8%AF%D8%B1%D8%A8%D8%A7%D8%B1%D9%87-%D9%86%D8%A7%D8%AA%D9%88-%D8%B1%D8%A7-%D8%BA%DB%8C%D8%B1%D9%82%D8%A7%D8%A8%D9%84-%D9%82%D8%A8%D9%88%D9%84-%D8%AE%D9%88%D8%A7%D9%86%D8%AF">اردوغان اظهارات ماکرون درباره ناتو را غیرقابل قبول خواند</a>
      </h1>
      <h2>رجب طیب اردوغان سخنان همتای فرانسوی خود درباره ناتو را غیرقابل قبول خواند.</h2>
      <address><time datetime="2019-11-14T12:42:00+00:00">14 Nov 2019, 12:42</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک منبع در کاخ سفید گفت، رجب طیب <b>اردوغان</b>، رئیس‌جمهوری <b>ترکیه</b> از اظهارت امانوئل ماکرون، رئیس‌جمهوری فرانسه درباره وضعیت "مرگ مغزی ناتو" انتقاد کرده و آن را غیرقابل قبول دانست.</p>
      <p>براساس گزارش کاخ سفید، اظهارنظر اردوغان درباره حرف‌های رئیس‌جمهوری فرانسه در پایان دیدارش با دونالد ترامپ، رئیس‌جمهوری آمریکا در واشنگتن بود.</p>
      <p>ترامپ نیز در واکنش به این اظهارنظر اردوغان گفت، رئیس‌جمهوری ترکیه نسبت به اظهارات ماکرون شدیدا احساس ناامیدی می‌کند.</p>
      <p>رئیس‌جمهوری آمریکا افزود: این اظهارنظر بسیار اردوغان را نگران کرده است. اردوغان از سخنان فرانسه درباره ناتو بسیار متاسف شده، تصور می‌کنم که رئیس جمهوری ترکیه از این سخنان خوشش نیامده و فکر می‌کنم که افراد زیادی نیز چنین واکنشی داشته باشند.</p>
      <p>بنا به تاکید ترامپ، دیدارش با اردوغان بسیار خوب بود و در این دیدار وضعیت سوریه، نفت و تجارت بررسی شد.</p>
      <p>امانوئل ماکرون اظهار کرده بود که ائتلاف ناتو در وضعیت "مرگ مغزی" است و علت آن به دلیل رفتار ترکیه به عنوان عضو ناتو در قبال سوریه و نقض تعهدات آمریکا در قبال دیگر شرکای خود در ناتو است.</p>
      <p>ماکرون همچنین تاکید کرده بود، اتفاقی که افتاده است یک مشکل بزرگ برای ناتو است.</p>
      <p>وی همچنین با اشاره به ماده پنج ائتلاف آتلانتیک شمالی که همه اعضای ناتو را ملزم به اتحاد در زمان جنگ علیه یکی از اعضا دیگر می‌کند، گفت: ماده پنج فردا چه خواهد شد؟ اگر دولت بشار اسد (رئیس‌جمهوی سوریه) تصمیم بگیرد که پاسخ ترکیه را بدهد آیا ما باید اقدامی انجام دهیم؟ این یک سوال مهم است.</p>
    </article>
  </body>
</html>