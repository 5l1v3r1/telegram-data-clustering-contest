<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/lara_comi_domiciliari-6545271/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T12:09:00+00:00"/>
    <meta property="og:title" content="Lara Comi è ai domiciliari per l'inchiesta 'Mensa dei poveri'"/>
    <meta property="og:description" content="Insieme all'ex deputata di Forza Italia, ai domiciliari anche Paolo Orrigoni, ad dei supermercati Tigros ed ex candidato sindaco a Varese per il centrodestra. Il gip: &quot;Comi ha mostrato una non comune esperienza nel far ricorso a schemi criminosi&quot;"/>
  </head>
  <body>
    <article>
      <h1>Lara Comi è ai domiciliari per l'inchiesta 'Mensa dei poveri'</h1>
      <h2>Insieme all'ex deputata di Forza Italia, ai domiciliari anche Paolo Orrigoni, ad dei supermercati Tigros ed ex candidato sindaco a Varese per il centrodestra. Il gip: "Comi ha mostrato una non comune esperienza nel far ricorso a schemi criminosi"</h2>
      <address><time datetime="2019-11-14T12:09:00+00:00">14 Nov 2019, 12:09</time> by <a rel="author">AGI - Agenzia Giornalistica Italia</a></address>
      <p>I finanzieri del nucleo di polizia economico-finanziaria di Milano hanno eseguito un'ordinanza di custodia cautelare nei confronti di tre persone, fra cui l'ex eurodeputata di Forza Italia, <b>Lara Comi</b> (andata ai domiciliari), nell'ambito dell'operazione 'Mensa dei poveri'. In carcere <b>Giuseppe Zingale</b>, dg di Afol, ai domiciliari <b>Paolo Orrigoni</b>, ad dei supermercati Tigros ed ex candidato sindaco a Varese per il centrodestra. </p>
      <p>"Lara Comi ha mostrato una non comune esperienza nel far ricorso a collaudati schemi criminosi", scrive il gip di Milano nell'ordinanza di custodia cautelare a carico dell'ex eurodeputata di Forza Italia. </p>
      <h3>Le indagini della procura</h3>
      <p>Le indagini, dirette dalla procura di Milano - Direzione Distrettuale Antimafia, dopo l'esecuzione di 43 provvedimenti di limitazione della libertà personale eseguiti il 7 maggio 2019, hanno fatto emergere "ulteriori delitti di corruzione, truffa per il conseguimento di erogazioni pubbliche e illecito finanziamento ai partiti e ai politici, realizzato da amministratori locali, imprese e professionisti a vario titolo coinvolti nell'indebito drenaggio di risorse pubbliche di società e/o enti a partecipazione pubblica".</p>
      <p>Strumentali al raggiungimento di tali scopi, spiegano gli investigatori, "si sono rivelati il ricorso a false fatturazioni tra imprese, l'attribuzione - da parte di società pubbliche - di incarichi di consulenza fittizi o inutili o solo formali utilizzati per occultare il pagamento del prezzo della corruzione per ottenere favori nelle procedure amministrative".</p>
      <p>La parte odierna dell'indagine, relativa a vicende accertate in epoca successiva agli arresti del 7 maggio scorso, riguarda "fatti corruttivi" tesi a far ottenere ad un imprenditore varesino "il cambio di destinazione urbanistica di un'importante area, da industriale a commerciale, nell'ambito della variante generale al Piano di Governo del Territorio di un Comune del varesotto in fase di approntamento, per potervi edificare un'attività commerciale"; a professionisti e imprese compiacenti "fittizi incarichi di consulenza, conferiti da società a partecipazione pubblica, in cambio della successiva retrocessione agli indagati di parte del corrispettivo incassato a fronte dell'incarico stesso".</p>
      <p>Contestati anche una truffa ai danni del bilancio dell'Unione Europea in relazione a "fittizi contratti stipulati per mansioni di collaborazione con spese a carico del Parlamento Europeo, al fine di creare surrettizie provviste di denaro a favore degli indagati mediante la retrocessione di una quota parte del corrispettivo liquidato"; illeciti finanziamenti erogati da un imprenditore bresciano a un candidato alle elezioni europee del 26 maggio 2019; emissione di fatture false, allo scopo di occultare i reati in questione.</p>
      <related>
        <a href="https://www.agi.it/cronaca/lara_comi_tangenti-5492274/news/2019-05-16/"/>
      </related>
    </article>
  </body>
</html>