<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/14/spipaha-trima-imaniari-s-artefakti-v-plevensko.429606"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T12:37:00+00:00"/>
    <meta property="og:title" content="Спипаха трима иманяри с артефакти в Плевенско"/>
    <meta property="og:description" content="Полицията е иззела и два саморъчно направени металдетектори | Dnes.bg"/>
  </head>
  <body>
    <article>
      <h1>Спипаха трима иманяри с артефакти в Плевенско</h1>
      <h2>Полицията е иззела и два саморъчно направени металдетектори</h2>
      <address><time datetime="2019-11-14T12:37:00+00:00">14 Nov 2019, 12:37</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Трима са задържани в Плевенско по подозрение за престъпление с археологически културни ценности, съобщиха от Областната дирекция на МВР в Плевен.</p>
      <p>В сряда около 17:00 часа в землището на село Ракита в местността "Кабара" служители на Специализирани полицейски сили открили паркиран "Форд Галакси".</p>
      <p>На предна лява седалка са открили две керамични изделия, с неправилна форма, сиви на цвят и монета с диаметър около 1 см, с изображение на човешко лице. Намерените предмети, притежаващи белезите на археологически културни ценности, са иззети и се намират на съхранение в РУ - Червен бряг.</p>
      <p>Непосредствено до автомобила са били собственикът – 50-годишен местен жител от селото, със саморъчно направен металдетектор, 51-годишна от Варна, също с металдетектор и 39-годишна плевенчанка.</p>
      <p>Тримата са задържани за срок до 24 часа. Предстои назначаване на експертизи. Уведомен е дежурен прокурор при ОП - Плевен. По случая е образувано досъдебно производство за престъпление по НК. Работата по случая продължава разследващ полицай.</p>
    </article>
  </body>
</html>