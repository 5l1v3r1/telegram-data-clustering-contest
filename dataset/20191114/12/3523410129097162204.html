<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639937/%D9%87%D8%B4%D8%AF%D8%A7%D8%B1-%D9%BE%D9%88%D8%AA%DB%8C%D9%86-%D8%AF%D8%B1%D8%A8%D8%A7%D8%B1%D9%87-%D8%AA%D8%A7%D8%AB%DB%8C%D8%B1-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%DB%8C%DA%A9%E2%80%8C%D8%AC%D8%A7%D9%86%D8%A8%D9%87-%D8%A8%D8%B1-%D8%A7%D9%82%D8%AA%D8%B5%D8%A7%D8%AF-%D8%AC%D9%87%D8%A7%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:15:00+00:00"/>
    <meta property="og:title" content="هشدار پوتین درباره تاثیر تحریم‌های یک‌جانبه بر اقتصاد جهانی"/>
    <meta property="og:description" content="ولادیمیر پوتین رئیس جمهوری روسیه گفت، اقتصاد جهانی بیش از گذشته تحت تاثیر روش‌های رقابت ناعادلانه، ازجمله تحریم‌های یک‌جانبه که بیشتر انگیزه‌ها..."/>
  </head>
  <body>
    <article>
      <h1>
        <a href="https://www.bultannews.com/fa/news/639937/%D9%87%D8%B4%D8%AF%D8%A7%D8%B1-%D9%BE%D9%88%D8%AA%DB%8C%D9%86-%D8%AF%D8%B1%D8%A8%D8%A7%D8%B1%D9%87-%D8%AA%D8%A7%D8%AB%DB%8C%D8%B1-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%DB%8C%DA%A9%E2%80%8C%D8%AC%D8%A7%D9%86%D8%A8%D9%87-%D8%A8%D8%B1-%D8%A7%D9%82%D8%AA%D8%B5%D8%A7%D8%AF-%D8%AC%D9%87%D8%A7%D9%86%DB%8C">هشدار پوتین درباره تاثیر تحریم‌های یک‌جانبه بر اقتصاد جهانی</a>
      </h1>
      <h2>ولادیمیر پوتین رئیس جمهوری روسیه گفت، اقتصاد جهانی بیش از گذشته تحت تاثیر روش‌های رقابت ناعادلانه، ازجمله تحریم‌های یک‌جانبه که بیشتر انگیزه‌ها...</h2>
      <address><time datetime="2019-11-14T12:15:00+00:00">14 Nov 2019, 12:15</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، "<b>ولادیمیر پوتین</b>" رئیس جمهوری<b> روسیه</b> در سخنرانی خود در مراسم اختتامیه اجلاس تجاری "گروه بریکس" در برزیل اعلام کرد که در عرصه تجارت جهانی بیش از گذشته رقابت ناعادلانه گسترش پیدا کرده است. وی گفت: «بدون تردید در شرایط کنونی اقتصاد جهانی بیش از پیش تحت تاثیر روش‌های رقابت ناعادلانه از جمله تحریم‌های یک‌جانبه که بیشتر انگیزه‌های سیاسی دارد، قرار گرفته و این مسئله مانع از رشد اقتصادی عادلانه کشورها شده است.»</p>
      <p>رئیس جمهوری روسیه تاکید کرد: «در چنین شرایطی کشورهای گروه بریکس اقدامات مشخصی را برای توسعه اقتصاد خود و جلوگیری از کاهش رفاه شهروندان کشورهایشان در نظر گرفته‌اند.»</p>
      <p>پوتین افزود: «روسیه نیز سالهای زیادی است که در حال اجرای یک سیاست اقتصادی متوازن است و نتایج مثبت آن برای همه آشکار است. ما در مسائل مالی دولتی با مسئولیت کامل عمل کرده و از ثبات در بازار بانکی و اعتباری حمایت می کنیم و دقیقاً این روش دقیقاً اجازه داده تا اقتصاد روسیه بتوانند در مقابل فشارهای خارجی، ازجمله تحریم‌های غربی مقاومت کند.»</p>
      <p>وی در عین حال یادآور شد: «بدین ترتیب دولت روسیه توانسته تا اقتصاد کشور را از رکود نجات دهد، اما نرخ رشد تولید ناخالص داخلی در کشور هنوز کافی نیست. به همین دلیل ما تلاش می‌کنیم تا شرایط مناسبی را برای جذب سرمایه گذاری‌های جدید در روسیه فراهم کنیم.»</p>
      <p>رئیس جمهوری روسیه اعلام کرد که این کشور قصد دارد برنامه اقتصادی ویژه و گسترده‌ای را برای توسعه همکاری‌ها بین کشورهای عضو گروه بریکس برای نشست سال آینده که قرار است در ماه جولای سال 2020 در شهر سن‌پترزبورگ برگزار شود، تهیه کند. به گفته وی، این برنامه به توسعه همکاری‌های تجاری- اقتصادی بین کشورهای این گروه کمک خواهد کرد.</p>
      <p>لازم به یادآوری است که نشست سران گروه بریکس (شامل کشورهای: برزیل، روسیه، هند، چین و آفریقای جنوبی) در تاریخ 13-14 نوامبر (22و 23 آبان ماه) در برزیل برگزار می‌شود و در پایان این نشست ریاست این گروه به روسیه خواهد رسید.</p>
    </article>
  </body>
</html>