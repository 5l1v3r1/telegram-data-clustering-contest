<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T12:07:00+00:00"/>
    <meta property="og:title" content="روحانی: نسل جوان باید درک کند که مسائل منطقه باید توسط مردم حل‌و‌فصل شود/ فلسطین باید به دست فلسطینی‌ها آزاد شود"/>
    <meta property="og:description" content="حجت الاسلام و المسلمین دکتر حسن روحانی روز پنجشنبه در آیین افتتاحیه سی و سومین کنفرانس بین المللی وحدت اسلامی با تاکید براینکه  عدم موفقیت آمریکا و رژیم صهیونیستی در سایه بیداری و هشیاری دنیای اسلام است، اظهارداشت: آمریکایی ها و صهیونیست ها  اگر بتوانند نسل جوان ما را از آرمان های به حق، دور کرده و دشمن را دوست و دوست را دشمن معرفی کنند، در توطئه های خود علیه جهان اسلام موفق می شوند."/>
  </head>
  <body>
    <article>
      <h1>روحانی: نسل جوان باید درک کند که مسائل منطقه باید توسط مردم حل‌و‌فصل شود/ فلسطین باید به دست فلسطینی‌ها آزاد شود</h1>
      <address>
        <time datetime="2019-11-14T12:07:00+00:00">14 Nov 2019, 12:07</time>
      </address>
      <p>رئیس جمهور، فلسطین و قدس شریف را مهمترین موضوع جهان اسلام دانست و با اشاره به سیاستهای آمریکا و رژیم صهیونیستی برای به فراموشی سپرده شدن این اولویت نخست جهان اسلام ، تصریح کرد: افکار عمومی جهان اسلام به دشمنان اجازه نخواهد داد که موضوع فلسطین و قدس شریف به عنوان مساله اول جهان اسلام، به فراموشی سپرده شود.</p>
      <p>حجت الاسلام و المسلمین دکتر حسن روحانی روز پنجشنبه در آیین افتتاحیه سی و سومین کنفرانس بین المللی وحدت اسلامی با تاکید براینکه  عدم موفقیت آمریکا و رژیم صهیونیستی در سایه بیداری و هشیاری دنیای اسلام است، اظهارداشت: آمریکایی ها و صهیونیست ها  اگر بتوانند نسل جوان ما را از آرمان های به حق، دور کرده و دشمن را دوست و دوست را دشمن معرفی کنند، در توطئه های خود علیه جهان اسلام موفق می شوند.</p>
      <p>وی با اشاره به اینکه دستکم طی سه دهه گذشته  منشاء هر جنگ ، کشتار و اختلاف در منطقه، آمریکا و رژیم صهیونیستی بوده است، تاکید کرد: نسل جوانان باید درک کنند که آمریکا به عنوان دوست ملت های منطقه و مسلمانان نبوده و نخواهد بود و حل مسائل منطقه باید توسط مردم حل و فصل شود.</p>
      <p>رئیس جمهور با تبریک ایام میلاد با سعادت پیامبر عظیم الشأن اسلام(ص) و فرزند برومندش امام صادق(ع) و هفته مبارک وحدت و همچنین خیرمقدم به میهمانان سی و سومین کنفرانس بین‌المللی وحدت اسلامی موضوع دستور کار این کنفرانس «وحدت امت در دفاع از مسجد الاقصی» را یکی از مهم‌ترین موضوعات جهان اسلام عنوان کرد و گفت: گر چه دشمنان ما در طول سال‌های اخیر تلاش کردند که موضوع فلسطین و قدس شریف را از عنوان مسأله و مشکل اول دنیای اسلام خارج کنند و یا حتی آن را به فراموشی بسپارند، اما افکار عمومی دنیای اسلام، عالمان و فرهیختگان اسلامی به آنها این اجازه را نداده و نخواهند داد.</p>
      <p>دکتر روحانی خاطر نشان کرد: مهم‌ترین طراحی در دهه‌های اخیر علیه ما مسلمانان ایجاد تردید نسبت به موضوع قدرت‌هایی است که با جهان اسلام دشمنی دیرینه دارند.</p>
      <p>رئیس جمهور تأکید کرد: همه تلاش‌ها بر این بوده که همه ما فراموش کنیم غرب و در رأس آن آمریکا در طول سالیان دراز چه جنایت‌هایی بر دنیای اسلام روا داشته و همه تلاش‌ها بر این مبنا بوده است که فراموش کنیم که سرزمین مقدس فلسطین توسط گروهی اشغالگر تصرف شده و به اشغال در آمده است و از یاد ببریم که میلیون‌ها فلسطینی در جهان آواره هستند.</p>
      <p>دکتر روحانی افزود: همه تلاش‌ها بر این است که از اهمیت آن کاسته شود که مردم فلسطین باید به سرزمین و وطن خود بازگردند . دشمنان در این زمینه توفیقاتی به دست آورده‌اند اما خوشبختانه به اهداف شوم خود نرسیده اند.</p>
      <p>رئیس جمهور افزود: آنها می‌خواستند رژیم صهیونیستی در منطقه به عنوان یک کشور عادی و معمولی مورد پذیرش همه مسلمانان منطقه و حتی فلسطینیان قرار گیرد. حتی رژیم جدید حاکم بر آمریکا تلاش کرد موضوع فلسطین را با پول معامله کند و آن را معامله قرن نامید و حتی تلاش کردند، قدس شریف را پایتخت اشغالگران قرار دهند، اما در این راستا توفیق چندانی به دست نیاوردند.</p>
      <p>دکتر روحانی تأکید کرد: از کشتار مردم افغانستان تا کشتار مردم عراق و مردم مظلوم یمن و ایجاد اختلاف و تفرقه در کشورهای اسلامی، همه اینها از آثار توطئه‌های شوم آمریکا در این منطقه بوده است.</p>
      <p>رئیس جمهور با بیان اینکه آنهایی که می‌گویند آمریکا می‌تواند به عنوان راه‌حل باشد، موردی را به ما نشان دهند، گفت: آمریکا در طول سال‌های گذشته به کدام کشور منطقه خدمت و کمک کرده و کدام کودتا، جنگ و اختلاف در منطقه خاورمیانه بوده که منشأ آن آمریکا و رژیم صهیونیستی نبوده است.</p>
      <p>دکتر روحانی اظهارداشت: اولین مسأله دنیای اسلام این است که این تردید را از نسل جوان بزداییم که آمریکا به هیچ عنوان دوست ملت‌های منطقه و مسلمانان نبوده و نخواهد بود. همان‌هایی که به صراحت و با زبان روشن‌تر اخیراً سخن می‌گویند. قبلاً می‌گفتند برای نجات مردم کویت به منطقه آمده‌ایم یا برای ایجاد امنیت آبراه‌ها در منطقه حضور داریم و یا می‌گفتند برای مقابله با تروریسم، هواپیماها و نیروهای نظامی خود را به منطقه اعزام می‌کنیم اما همان‌ها امروز به صراحت می‌گویند، هدف ما چاه‌های نفت سوریه است و از این بیان صریح‌تر و روشن‌تر از رژیم حاکم بر کاخ سفید نشنیده بودیم.</p>
      <p>رئیس جمهور افزود: می‌دانستیم هدف آمریکا، نفت منطقه و تاراج منابع مسلمانان است، اما هیچ‌وقت این تعبیر را نشنیده بودیم که برخی کشورها گاو شیرده هستند و ما باید از این گاو شیرده برای تأمین منافع خود استفاده کنیم و از این واضح‌تر رژیم صهیونیستی اهداف خود را بیان می‌کند، گر چه برای ما کاملاً روشن بود.</p>
      <p>دکتر روحانی تأکید کرد: اینکه آمریکا دشمن مردم عرب و اسلام و مسلمانان است و با نجات فلسطین و کمک به مردم فلسطین میانه‌ای ندارد، برای ما روشن بود اما وقتی گفتند که ما قدس شریف را پایتخت می‌دانیم، برای ما واضح‌تر شد.</p>
      <p>رئیس جمهور افزود: زمانی که به وضوح نسبت به منطقه سخن گفتند که آتش منطقه را شعله‌ور کرده و سلاح‌های مدرن را به منطقه سرازیر می‌کنیم برای ما روشن‌تر شد که می‌خواهند پول نفت منطقه به جیب آنها سرازیر شود و سلاح‌های مخرب آنها برای کشتار مردم منطقه به فروش برسد. هواپیماها، هلی‌کوپترها، ناوها و پهپادها به منطقه بیاید تا یمن ویران‌تر شود و مردم مسلمان یمن سرکوب شوند.</p>
      <p>دکتر روحانی با طرح این سوال که مگر خواسته مردم یمن  چیست و مگر مردم یمن به فکر تجاوز و تصرف یک کشور دیگر هستند و مگر جز آزادی و استقلال خود ، چیز دیگری را طلب می‌کنند؟، اظهار داشت: شما در منطقه ما چه می‌خواهید و ناوگان‌های شما به چه مناسبت در منطقه حضور دارد؟</p>
      <p>رئیس جمهور در ادامه سخنان خود در جمع میهمانان کنفرانس بین‌المللی وحدت اسلامی، با بیان اینکه دیگران برای ما همیشه مشکل‌آفرین بودند و نمی‌توانند مشکل ما را حل کنند، گفت: آنها فقط زجر، کشتار و خونریزی برای منطقه ما آوردند، اگر بناست فلسطین آزاد شود که باید آزاد شود، باید به دست مردم عزیز فلسطین و مسلمانان قهرمان منطقه آزاد شود و هیچ ابرقدرت خارجی هیچگاه برای استقلال و آزادی هیچ کشور اسلامی تلاش نکرده است.</p>
      <p>رئیس جمهور تصریح کرد: هر گاه ملت‌ها به صحنه آمدند، یا برای سرنگونی طاغوت و یا برای به دست آوردن استقلال و رفاه  و قدس،  قدرت‌های بزرگ و آمریکا به نفع متجاوزین در مقابل ملت‌ها ایستادند.</p>
      <p>دکتر روحانی افزود: مگر تردید داریم در انقلاب اسلامی ایران که مردم با دست خالی و با هدایت امام(ره) به خیابان آمدند و فریاد آزادی سر دادند؛ کشوری که بیش از همه از این رژیم طاغوتی حمایت کرد، آمریکا بود.</p>
      <p>رئیس جمهور افزود: مگر ما تردید داریم که اگر مردم عراق برای رفع مشکلات و رفاه و هشدار به حاکمان خود و آبادانی عراق و کمک به یکدیگر، به خیابان می‌آیند آنها می‌خواهند موج‌سواری کرده و این حرکت مردمی را به کشتار و اختلاف تبدیل کنند و یا آنگاه که مردم لبنان با برگزاری اجتماعات و اعتراضات خواستار حل مشکلات خود هستند، کشوری که می‌خواهد موج‌سواری کند و اعتراضات را به جنگ داخلی تبدیل کند، آمریکاست.</p>
      <p>دکتر روحانی ادامه داد: آیا باز هم باید نسبت به دشمنی آمریکا علیه منطقه حساس خاورمیانه، خلیج فارس و دنیای اسلام تردید داشته باشیم.</p>
      <p>رئیس جمهور تأکید کرد: تردید دشمن بودن آمریکا باید از ذهن‌ها زدوده شود، معنای این حرف این نیست که می‌خواهیم جنگ نظامی با آمریکا به راه بیندازیم بلکه معتقدیم ایستادگی و مقابله با دشمن در هر مقطعی شرایط خاص خود را دارد. جایی با بیان، جایی با جنگ ، جایی با مقاومت اما دشمن را دوست دانستن خطای استراتژیک است.</p>
      <p>دکتر روحانی خاطر نشان کرد: خطای استراتژیک در دنیای اسلام زمانی رخ می‌دهد که بعضی اسرائیل را دوست خود قلمداد کنند. جای بسیار تأسف است که برخی از کشورهای اسلامی که باید به نفع دنیای اسلام و ملت خود ایستادگی کند در برابر دشمنان خود دست دوستی به سمت رژیم صهیونیستی  دراز کرده‌اند و حتی از امکانات اطلاعاتی این رژیم علیه ملت‌های مسلمان و جریان مقاومت استفاده می‌کنند.</p>
      <p>رئیس جمهور افزود: مشکل از درون خود ماست و باید درون را اصلاح کنیم؛ باید در درون دنیای اسلام، معضلاتی را که برای ما ایجاد کرده‌اند، حل و فصل نماییم.</p>
      <p>دکتر روحانی اظهار داشت: اینکه یک فرد و یا یک حاکم با رژیم صهیونیستی در ارتباط است، اهمیت نداشته و مهم بی‌تفاوتی دنیای اسلام است؛ اگر حاکمی خودفروخته باشد یا خطا کند، جای تعجب نیست، اما سکوت و نظاره‌گر بودن در برابر این خطای استراتژیک معضلی بزرگ برای جهان اسلام خواهد بود.</p>
      <p>رئیس جمهور تصریح کرد: بدون اغراق و مبالغه و اینکه بخواهم ملتی را بر ملت دیگر ترجیح دهم، نباید تردید کنیم که جمهوری اسلامی ایران و ملت ایران در صف مقدم مبارزه با استکبار و رژیم صهیونیستی است؛ این به آن معنا نیست که ملت فلسطین، مردم سوریه، عراق و یمن در خط مقدم نیستند اما آن نظامی که بهای بزرگی در طول 41 سال برای ایستادگی خود و دشمنی با آمریکا و صهیونیسم پرداخته، ایران اسلامی است.</p>
      <p>دکتر روحانی با بیان اینکه همه رهبران و عالمان در دنیای اسلام تلاش می‌کنند، گفت: نمی‌توانیم فراموش کنیم که در رأس حرکت قرن اخیر، امام راحل قرار داشت و به عنوان فرمانده بزرگ در میدان منطقه در برابر آمریکا و رژیم صهیونیستی ایستاد.</p>
      <p>رئیس جمهور افزود: نباید یادمان برود که ایران تنها کشور اسلامی است که خانه اسرائیلی‌ها و مرکز آنان در تهران را تبدیل به سفارت فلسطین کرد.</p>
      <p>دکتر روحانی اظهار داشت: نباید فراموش کنیم که تمام دنیای اسلام و جنبش‌های آزادیخواه و گروه‌های مقاومت مورد حمایت جمهوری اسلامی ایران هستند.</p>
      <p>رئیس جمهور خاطر نشان کرد: جمهوری اسلامی ایران در این منطقه پیشتاز بوده ولی می‌داند بدون حضور، برادری و ایستادگی سایر ملت‌های اسلامی، این نبرد حق با باطل به پیروزی نمی‌رسد و همه باید در کنار هم قرار داشته باشیم.</p>
      <p>دکتر روحانی افزود: مطمئناً پیروزی ملت‌های بزرگ در طول تاریخ در سایه صبر، مقاومت و اتحاد بوده و هر آنگاه که ملتی خسته شد و یا تفرقه میان امتی بوجود آمد، شکست آغاز شد و در این مسأله نباید تردیدی داشته باشیم.</p>
      <p>رئیس جمهور با اشاره به کلامی از مولای متقیان امیر مؤمنان(ع) درباره صبر بر مشکلات، گفت: براساس کلام امیر مؤمنان(ع) هر جا ملتی مقاومت و ایستادگی در برابر دشمنان کرد و صبر و تحمل خود را از دست نداد، خداوند راه نجات آنها را گشود.</p>
      <p>دکتر روحانی ادامه داد: امیر مؤمنان می‌فرماید اگر در مقابل حق بایستید و مقاومت کنید به نقطه‌ای می‌رسید که حتی در خیال و آرزوی شما نبود.</p>
      <p>رئیس جمهور با اشاره به اینکه آنها که مقاومت می‌کنند، به نقطه‌ای می‌رسند که حتی در آمال و آرزوی آنها نبوده است، گفت: این واقعیت انقلاب اسلامی در ایران بود و ما به نقطه‌ای رسیدیم که در خیال و آرزوی ما نبود. ملت ایران در برابر یک رژیم تا دندان مسلح ایستاد و مقاومت کرد، اما فکر نمی‌کرد، خداوند آن همه پیروزی‌ها، کرامت‌ها و عزت‌ها را نصیب او کند.</p>
      <p>دکتر روحانی ادامه داد: امیر مؤمنان همچنین می‌فرماید، یک ملت پیروز و مقاوم و امتی که توانسته به آرزوهای خود برسد، اگر روزی اختلاف و تفرقه در میان‌شان آغاز شود، همه کرامت‌ها را از دست خواهند داد.</p>
      <p>رئیس جمهور تأکید کرد: هر کجا، اختلاف و منازعه آمد و اختلاف ایجاد شد، خداوند لباس عزت را از آن جمع گرفت.</p>
      <p>دکتر روحانی با طرح این سوال که چرا امروز دنیای اسلام نمی‌تواند با قدرت کافی در برابر توطئه‌ها بایستد، گفت: آنجا که اختلاف و نزاع است عظمت، عزت و کرامت ما از بین خواهد رفت.</p>
      <p>رئیس جمهور تأکید کرد: راه نجات امروز ما صبر، استقامت ، وحدت و مقاومت است و ما این را تجربه کرده‌ایم.</p>
      <p>دکتر روحانی با بیان اینکه آمریکا در طول یکسال گذشته شدیدترین فشارهای اقتصادی و سیاسی را که به گفته خودشان نسبت به هیچ کشوری انجام نشده را بر ملت ایران روا داشت و تحمیل کرد، گفت: بسیار خوب است که امروز نتیجه صبر ملت ایران را ببینیم؛ از 13 آبان سال گذشته که آخرین فشارها و شدت‌ها از لحاظ اقتصادی و سیاسی بر ملت آغاز شد، تا 13 آبان امسال، تمام شاخص‌ها به ما می‌گوید که وضع سیاسی و اقتصادی ملت ایران نسبت به سال قبل رشد فوق‌العاده‌ای داشته و حتی در ماه‌های اخیر رشد هر ماه نسبت به ماه‌های قبل بیشتر بوده است.</p>
      <p>رئیس جمهور ادامه داد: مجموعه تجارت خارجی کشور در شهریورماه 6.6 میلیارد دلار بوده و این رقم در مهرماه به 7.4 میلیارد دلار رسیده است.</p>
      <p>دکتر روحانی با بیان اینکه هر ماه در کشور شاهد یک پیروزی و موفقیت هستیم، گفت: در چند روز اخیر در 2 استان شاهد افتتاح طرح‌ها و پروژه‌هایی به ارزش 19 هزار میلیارد تومان بوده‌ام و این به معنای آن است که صبر و ایستادگی در برابر بزرگترین قدرت اقتصادی دنیا می‌تواند توطئه آنها را در هم بشکند.</p>
      <p>رئیس جمهور اظهار داشت: می‌توانیم این نمونه را برای دنیای اسلام، گسترش و تعمیم دهیم. اگر این صبر، مقاومت و ایستادگی ملت ایران را در تمام کشورهای اسلامی شاهد باشیم، آمریکا قدرتی نیست که شکست‌ناپذیر باشد.</p>
      <p>دکتر روحانی با بیان اینکه امروز قدرت آمریکا و رژیم صهیونیستی از گذشته بیشتر نیست، گر چه جنایات‌شان بویژه رژیم صهیونیستی بیشتر است و دیدیم که این رژیم سفّاک چگونه مردم بی‌گناه غزه را با بمباران به خاک و خون کشید.</p>
      <p>رئیس جمهور با بیان اینکه امروز رژیم صهیونیستی قوی‌تر از گذشته نیست، اما فلسطین، لبنان، عراق، یمن، ایران و جهان اسلام، قوی‌تر از گذشته شده است و نباید بگذاریم ریب شیاطین در قلوب ما نفوذ کند و اجازه ندهیم در دشمن بودن آمریکا و رژیم اشغالگر فلسطین در دل مردم تردید ایجاد شود.</p>
      <p>دکتر روحانی با بیان اینکه نباید اجازه دهیم در دل مردم این تردید ایجاد شود که راه‌حل دست ماست، گفت: ما باید خودمان در منطقه مشکلات‌مان را حل و فصل کنیم و به همین دلیل جمهوری اسلامی ایران طرح صلح هرمز را در سازمان ملل متحد ارایه کرد و در هفته‌های گذشته به روسای همه کشورهای منطقه نامه نوشتم و از آنان دعوت کردم تا از دشمنی‌ها و اختلافات دست بردارند.</p>
      <p>رئیس جمهور تأکید کرد: اسرائیل و آمریکا دوست هیچ‌کس نیستند، اما ما دوست مردم عربستان، کویت، امارات، بحرین و مردم کشورهای منطقه و عاشق ملت فلسطین و گروه‌های مبارز و آزادی‌خواه هستیم.</p>
      <p>دکتر روحانی اظهار داشت: اگر بتوانیم در دنیای امروز و در منطقه به قدرت‌مان باور داشته باشیم و باور کنیم اگر متحد شویم، پیروز خواهیم بود و دشمنان ما همچنان دشمن هستند و دوست ما نشده‌اند.</p>
      <p>رئیس جمهور با بیان اینکه عزت و نصرت در اختیار خداوند است، اظهار داشت: خداوند وعده داده اگر مؤمن باشیم، پیروز خواهیم بود و آنچه باید به صحنه بیاوریم، ایمان و آنچه خدا وعده داده عزت و نصرت است.</p>
      <p>دکتر روحانی خاطر نشان کرد: اگر ایمان داشته باشیم، نصرت، قطعی است و خداوند عزت را برای ما تضمین کرده است.</p>
      <p>رئیس جمهور تأکید کرد: مطمئناً در منطقه با وحدت، اتحاد و برادری قادر به حل مشکلات خود و منطقه، خلیج فارس، دریای عمان، تنگه هرمز و اختلافاتی که در منطقه وجود دارد و موضوع فلسطین و نجات قدس را حل و فصل کنیم؛ شرط آن ایمان، صبر، مقاومت، اتحاد و برادری است.</p>
      <p>دکتر روحانی افزود: اگر در کنار هم باشیم و با هم برادرانه دست به دست هم دهیم خداوند پیروزی را نصیب ما خواهد کرد.</p>
      <p>رئیس جمهور با اشاره به اینکه امروز بار سنگینی بر دوش فرهیختگان، علما و اندیشمندان جهان اسلام قرار دارد، گفت: همه باید در راستای آگاهی و حضور نسل جوان در میدان مبارزه و وحدت دنیای اسلام تلاش کنیم. امروز زمان شیعه‌هراسی، سنی‌هراسی یا ایران‌هراسی نیست، بلکه امروز هراس ما باید از استکبار و صهیونیسم باشد.</p>
      <p>دکتر روحانی تصریح کرد: امروز برای آینده نسل خود و کشورهای اسلامی با آگاهی، بیداری و علم و دانش می‌توانیم قدرت بیافرینیم و با وحدت خود می‌توانیم عزت را بوجود آوریم.</p>
    </article>
  </body>
</html>