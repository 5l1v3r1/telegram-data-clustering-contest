<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-er-det-klart-ja-vi-elsker-er-norges-nasjonalsang/71818583"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T12:13:17+00:00"/>
    <meta property="og:title" content="Nå er det klart: «Ja, vi elsker» er Norges nasjonalsang"/>
    <meta property="og:description" content="Et enstemmig flertall i Stortingets familie- og kulturkomité gikk i formiddag inn for offisiell anerkjennelse."/>
  </head>
  <body>
    <article>
      <h1>Nå er det klart: «Ja, vi elsker» er Norges nasjonalsang</h1>
      <h2>Et enstemmig flertall i Stortingets familie- og kulturkomité gikk i formiddag inn for offisiell anerkjennelse.</h2>
      <address><time datetime="2019-11-14T12:13:17+00:00">14 Nov 2019, 12:13</time> by <a rel="author">Gunnar Ringheim</a></address>
      <p>Det endelige vedtaket skal gjøres i stortingssalen onsdag 11. desember.</p>
      <p>
        <b>- Det gleder meg at et samlet storting kommer til å støtte mitt forslag om at «Ja, vi elsker dette landet» endelig skal anerkjennes som landets offisielle nasjonalsang, sier forslagsstiller Morten Wold, kulturpolitisk talsperson i Fremskrittspartiet.</b>
      </p>
      <p>
        <i>- Noen vil kanskje mene at Stortinget slår inn åpne dører ved å erklære «Ja, vi elsker» som Norges nasjonalsang...?</i>
      </p>
      <p>- Jeg mener likevel at det er på sin plass å formalisere at det er en nasjonalsang for alle. Norge har aldri anerkjent den på offisielt grunnlag. Da er vår tanke at det er en fornuftig ting å gjøre.</p>
      <p>
        <i>- Enkelte land, som Canada og Østerrike, har endret teksten på sine nasjonalsanger for å gjøre dem mer tidsriktige. Er det en aktuell problemstilling for Stortinget?</i>
      </p>
      <p>- Nei, vi ønsker ingen debatt om tekst eller melodi, også fordi det er åndsverk og beskyttet.</p>
      <h3>Oppdaget tilfeldig</h3>
      <p>Morten Wold forteller at han helt tilfeldig ble klar over at Stortinget aldri har vedtatt at <i>«Ja, vi elsker» </i>er Norges offisielle nasjonalsang.</p>
      <p>
        <b>- Da fremmet jeg – sammen med flere partikolleger fra Frp – umiddelbart forslag om at Stortinget bør anerkjenne den gjennom et formelt vedtak, slik at det i fremtiden aldri skal være noen tvil om hva som er Norges nasjonalsang.</b>
      </p>
      <p>- Mange land har gjort det samme, derfor er det naturlig at vi også gjør det, sier Frp-representanten.</p>
      <h3>Stolt øyeblikk</h3>
      <p>Han mener at vedtaket vil sikre <i>«Ja, vi elsker» </i>som et symbol for å bygge opp under norske verdier og norsk kulturarv.</p>
      <p>
        <b>- Nasjonalkultur, identitet og historie er viktig i et spørsmål som dreier seg om nasjonalsangen. Det vil være et stolt øyeblikk for de fleste nordmenn når Stortinget vedtar komiteens innstilling når saken skal debatteres i salen i desember.</b>
      </p>
      <p>- Mange har sikkert aldri tenkt over at nasjonalsangen ikke har vært offisielt vedtatt. Nå blir den det, noe jeg ser på som en fornuftig formalisering og anerkjennelse av en tekst og melodi som har betydd så mye for så mange så lenge, sier Morten Wold.</p>
      <h3>- Ikke nødvendig</h3>
      <p>I merknadene fra familie- og kulturkomitéen heter det:</p>
      <p>
        <i>«Komitéen registrerer at statsråd Trine Skei Grande i sitt svarbrev til komiteen, datert 1. oktober 2019, viser til at regjeringen ikke anser det som nødvendig med et formelt vedtak for at sangen skal opprettholde sin posisjon som nasjonalsang. «Ja, vi elsker» står stødig gjennom sedvane og folkelig engasjement.»</i>
      </p>
      <p>Komitéen påpeker at kulturministeren ikke avviser forslaget utover å vise til enkelte problemstillinger knyttet til å gjøre et slikt vedtak, samt at et lignende forslag tidligere har vært vurdert.</p>
    </article>
  </body>
</html>