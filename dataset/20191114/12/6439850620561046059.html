<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460703/%E0%A6%B8%E0%A6%BE%E0%A6%95%E0%A6%BF%E0%A6%AC%E0%A6%95%E0%A7%87-%E0%A6%A6%E0%A7%87%E0%A6%96%E0%A6%A4%E0%A7%87-%E0%A6%B8%E0%A6%BF%E0%A6%95%E0%A6%BF%E0%A6%89%E0%A6%B0%E0%A6%BF%E0%A6%9F%E0%A6%BF%E0%A6%B0-%E0%A6%95%E0%A6%BE%E0%A6%9C-%E0%A6%A8%E0%A6%BF%E0%A6%B2%E0%A7%87%E0%A6%A8-%E0%A6%8F%E0%A6%95-%E0%A6%AD%E0%A6%95%E0%A7%8D%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T12:26:00+00:00"/>
    <meta property="og:title" content="সাকিবকে দেখতে সিকিউরিটির কাজ নিলেন এক ভক্ত"/>
    <meta property="og:description" content="অনলাইন ডেস্ক ॥ ভারত-বাংলাদেশ মধ্যকার দুই টেস্ট ম্যাচ সিরিজের প্রথমটি আজ বৃহস্পতিবার সকালে শুরু হয়েছে। ইন্দোরের হলকর স্টেডিয়ামে টসে জিতে ব্যাট করছে বাংলাদেশ। এরইমধ্যে বিদায় নিয়েছেন দুই ওপেনার। দলের সঙ্গে নেই অলরাউন্ডার ও অধিনায়ক সাকিব আল হাসান। ফিক্সিংয়ের প্রস্তাব পাওয়ার বিষয়টি আন্তর্জাতিক ক্রিকেট কাউন্সিল (আইসিসি) ..."/>
  </head>
  <body>
    <article>
      <h1>সাকিবকে দেখতে সিকিউরিটির কাজ নিলেন এক ভক্ত</h1>
      <address>
        <time datetime="2019-11-14T12:26:00+00:00">14 Nov 2019, 12:26</time>
      </address>
      <figure>
        <img src="http://www.dailyjanakantha.com/files/201911/1573737943_07.jpg"/>
      </figure>
      <p>অনলাইন ডেস্ক ॥ ভারত-বাংলাদেশ মধ্যকার দুই টেস্ট ম্যাচ সিরিজের প্রথমটি আজ বৃহস্পতিবার সকালে শুরু হয়েছে। ইন্দোরের হলকর স্টেডিয়ামে টসে জিতে ব্যাট করছে বাংলাদেশ। এরইমধ্যে বিদায় নিয়েছেন দুই ওপেনার। দলের সঙ্গে নেই অলরাউন্ডার ও অধিনায়ক সাকিব আল হাসান। ফিক্সিংয়ের প্রস্তাব পাওয়ার বিষয়টি আন্তর্জাতিক ক্রিকেট কাউন্সিল (আইসিসি) কে না জানানোয় ১ বছরের জন্য নিষিদ্ধ হয়েছেন তিনি। আর এতে হতাশ হয়েছে তার ভক্ত-অনুসারীরা। যার মধ্যে আছেন তার ভারতীয় ভক্ত বিশাল রাজপুতও।</p>
      <p>সাকিবকে দেখবেন এমন আশা নিয়ে ৭ দিনের জন্য ইন্দোরের ওই স্টেডিয়ামের সিকিউরিটির কাজ নিয়েছেন বিশাল রাজপুত। মূলত তিনি একজন শিক্ষার্থীয়। পড়াশুনার ফাঁকে ফাঁকে কাজ করেন। বিশাল বলেন, আমি এখানে দাঁড়িয়ে কাজ করছি কারণ নেটে ক্রিকেটার আসে ব্যাট করতে। ভেবেছিলাম সাকিব হয়তো টেস্ট খেলতে আসবে। এখন শুনলাম ও (সাকিব) এক বছর নিষিদ্ধ। ভীষণ খারাপ লাগছে। তিনি অনেক দারুণ একজন ক্রিকেটার। আমার তাকে খুব ভালো লাগে। আমি বাংলাদেশের ক্রিকেটারদের মধ্যে তাকেই বেশি চিনি। তিনি এলে খুব ভালো লাগতো।</p>
      <p>বিশাল আরও বলেন, আমার বাংলাদেশের খেলা খুব ভালো লাগে। দিল্লিতে ভারতকে হারিয়েছে, নাগপুরে তো আমাদের দল বেঁচে গেছে দীপক চাহারের কারণে। আশা করি টেস্টেও বাংলাদেশ ভালো খেলবে।</p>
    </article>
  </body>
</html>