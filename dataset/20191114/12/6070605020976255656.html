<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/exdirigent-CDC-classificar-Mossos-ideologia_0_2343965728.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:44:08+00:00"/>
    <meta property="og:title" content="Malestar als Mossos per una llista que classifica els caps per ideologia"/>
    <meta property="og:description" content="Un exdirigent de CDC els va catalogar en una llibreta que ha provocat el rebuig dels afectats"/>
  </head>
  <body>
    <article>
      <h1>Malestar als Mossos per una llista que classifica els caps per ideologia</h1>
      <h2>Un exdirigent de CDC els va catalogar en una llibreta que ha provocat el rebuig dels afectats</h2>
      <address>
        <time datetime="2019-11-14T12:44:08+00:00">14 Nov 2019, 12:44</time>
      </address>
      <p>El nom, el cognom i tres aspectes: el patriotisme, la capacitat de gestió i la lleialtat institucional. És el contingut de la llista que classifica la majoria dels comandaments actuals dels Mossos d’Esquadra segons la seva ideologia i fins i tot qüestions personals, d’orientació sexual i religiosa. La catalogació la va fer l’exdirigent de Convergència Democràtica de Catalunya (CDC) Víctor Terradellas, que va ser detingut el maig de l’any passat quan presidia la fundació Catmón en una operació de la Policia Nacional contra una presumpta trama de corrupció al voltant de la Diputació de Barcelona. En els escorcolls per buscar proves de subvencions irregulars es va requisar una llibreta de Terradellas en què hi havia una llista política dels caps dels Mossos amb anotacions que indicaven, per exemple, si provenien d’altres cossos policials.</p>
      <p>La classificació, que han publicat avui <i> La Vanguardia</i> i <i>El Periódico</i>, inclou 45 comandaments i la majoria continuen al capdavant de la cúpula del cos. Hi apareixen, per exemple, els quatre últims caps dels Mossos: per ordre cronològic, el major Josep Lluís Trapero i els comissaris Ferran López, Miquel Esquius i Eduard Sallent. També hi surten molts altres càrrecs que tenen responsabilitats dins l’organigrama de la policia catalana i que reben definicions com ara “patriota”, “covard” o “venedor de fum”. La difusió de la llista ha provocat molt malestar entre els afectats i el conjunt de la cúpula del cos. I el departament d’Interior ha sortit a defensar els caps dels Mossos, a qui ha expressat el seu “suport i confiança”. La conselleria ha reconegut, en un comunicat, “la vàlua professional” de tots ells, i ha recordat que els policies han d’actuar “amb absoluta neutralitat política”.</p>
      <p>Els mateixos afectats han volgut manifestar el rebuig a la classificació. Copcat, l’associació professional de comandaments dels Mossos -que representa molts dels caps del cos que apareixen a la llista de l’exdirigent de CDC-, ha criticat durament la catalogació, de la qual se n'ha desmarcat, i ha “renegat completament de les intencions que hi ha darrere les absurdes anotacions”. Per a Copcat, s’ha donat publicitat “a ximpleries d’algun indocumentat”. En un comunicat, ha dit que les notes “freguen el delicte i demostren que les activitats d’espionatge d’opereta d’aquest tipus de personatges no es tenen en consideració a l’hora de designar els màxims responsables de la policia catalana”. “Els comandaments dels Mossos hem pagat i estem en disposició de pagar un preu molt alt per conservar la independència de les consideracions polítiques que puguin fer-nos desviar del nostre objectiu, que és complir la llei i les resolucions judicials, li pesi a qui li pesi”, ha conclòs Copcat.</p>
      <p>En la mateixa línia, el Sindicat de Comandaments dels Mossos (Sicme) també ha valorat que “és del tot inadmissible, èticament i moralment, que algú faci aquest tipus de llistats basant-se en criteris tan subjectius, i més si es complementen amb patètics comentaris relatius a la suposada salut o orientació sexual”. “No es pot posar en dubte la llarga trajectòria i la demostrada vàlua professional dels comandaments a partir dels comentaris que pugui fer qualsevol persona poc il·lustrada en una llibreta, i més si aquesta persona no té cap relació ni amb els Mossos ni amb el departament d’Interior”, ha afegit en un comunicat. “Si l’objectiu d’aquesta publicació era generar inestabilitat o dubtes sobre els comandaments dels Mossos, cal dir clarament que han fracassat”, ha sentenciat el Sicme.</p>
      <p>Diverses fonts han admès el malestar tant per la llista com pel fet que pugui suggerir un intent d’ingerència política en l’elecció de la cúpula de la policia catalana, tenint en compte que el cap del cos el nomena el conseller d’Interior. En declaracions a l’ARA, el secretari general del Sicme, Jordi Silva, ha considerat que “si algú realment ha utilitzat aquesta informació, ha fet una mala feina”. Però Silva ha volgut treure ferro a la constatació que els últims caps dels Mossos són a la classificació: “Parla de molts comissaris i intendents. Un o altre ha de ser qui estigui al capdavant de la policia”. En aquest sentit, el portaveu del sindicat Fepol, Toni Castejón, ha apuntat que “crida l’atenció” que Terradellas, autor de la llista, “sàpiga tants noms”. Malgrat tot, Castejón li ha tret importància perquè “no és un llistat d’un conseller o un president ni un document intern”.</p>
      <h3>Pròxim a Oriol Pujol</h3>
      <p>Terradellas va ser responsable de relacions internacionals de CDC i dirigent molt pròxim a Oriol Pujol, abans de ser nomenat el 2013 director de la Fundació CatDem, la fundació del partit. Nascut a Reus el 1962, Terradellas va ser detingut l’any passat en l’operació que es va saldar amb una trentena d’arrestats i que va coordinar el jutjat d’instrucció número 1 de Barcelona, que dirigeix el magistrat Joaquín Aguirre. El mateix jutge va ordenar dimarts l’operació per frau en subvencions de la Generalitat a fundacions esportives que va acabar amb quatre detinguts. La fundació Catmón, presidida per Terradellas, es tornava a situar al punt de mira.</p>
    </article>
  </body>
</html>