<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/comercials-turistics-reclamen-desallotjament-Universitat_0_2343965724.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:04:18+00:00"/>
    <meta property="og:title" content="Els eixos comercials i turístics reclamen el &quot;desallotjament immediat&quot; de l'acampada a la plaça Universitat"/>
    <meta property="og:description" content="Els joves han demanat ajuda per refer-se després de l'aiguat d'aquesta matinada, que ha inundat el campament"/>
  </head>
  <body>
    <article>
      <h1>Els eixos comercials i turístics reclamen el "desallotjament immediat" de l'acampada a la plaça Universitat</h1>
      <h2>Els joves han demanat ajuda per refer-se després de l'aiguat d'aquesta matinada, que ha inundat el campament</h2>
      <address>
        <time datetime="2019-11-14T12:04:18+00:00">14 Nov 2019, 12:04</time>
      </address>
      <p>La Unió d'Eixos Comercials i Turístics, Barcelona Oberta, ha reclamat aquest dijous "el desallotjament immediat de l'acampada a la plaça Universitat" d'estudiants i organitzacions juvenils, <a href="https://www.ara.cat/societat/estudiants-comencen-indefinida-Barcelona-repressio_0_2334966580.html">que va començar fa dues setmanes com a resposta a la sentència del Procés</a>, perquè –asseguren– la "constant inestabilitat afecta greument el comerç, la restauració i l'activitat econòmica i turística del centre de la ciutat".</p>
      <p>En un comunicat, Barcelona Oberta ha criticat la "passivitat" de l'Ajuntament de Barcelona a l'hora de "posar fi a la situació de protestes diàries" i ha exigit "la màxima diligència en el restabliment de l'ordre i la normalitat al centre de la ciutat". Segons la Unió d'Eixos Comercials i Turístics cal també "garantir la correcta circulació del trànsit viari als carrers Gran Via, Ronda Universitat, Sant Antoni i Pelai".</p>
      <p><a href="https://www.ara.cat/politica/organitzacions-juvenils-abandonen-Acampada-estudiants-Tsunami_0_2340966059.html">Els estudiants que resisteixen a l'acampada</a>, però, asseguren que estan en una "situació crítica" després de l'aiguat d'aquesta matinada. El campament ha quedat inundat i els manifestants demanen ajuda per refer-lo a les xarxes socials: mantes, sacs, roba de tot tipus, palets, tovalloles i brides. </p>
      <figure>
        <img src="https://www.ara.cat/2019/10/30/politica/estudiants-comencen-indefinida-Barcelona-repressio_2334976683_67005576_117x66.jpg"/>
      </figure>
      <p>
        <a href="https://www.ara.cat/politica/organitzacions-juvenils-abandonen-Acampada-estudiants-Tsunami_0_2340966059.html">Les organitzacions juvenils abandonen l'acampada per sumar-se a les properes mobilitzacions</a>
      </p>
      <p>"Tot i la situació desmoralitzant som fortes i estem treballant dur per restablir la normalitat, però necessitem ajuda urgent", han assegurat des de l'acampada a través de Twitter.</p>
      <figure>
        <iframe data-src="https://twitter.com/assembleapluni/status/1194913153466933248?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>