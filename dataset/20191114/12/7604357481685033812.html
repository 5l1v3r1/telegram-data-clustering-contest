<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/staking-in-gevangenis-nadat-2-geradicaliseerden-10-cipiers-verwonden/"/>
    <meta property="og:site_name" content="SCEPTR"/>
    <meta property="article:published_time" content="2019-11-14T12:14:17+00:00"/>
    <meta property="og:title" content="Staking in Itter nadat 2 gevangenen 10 cipiers verwondden"/>
    <meta property="og:description" content="In de gevangenis van het Waals-Brabantse Itter is een staking uitgebroken nadat gisterennamiddag tien cipiers gewond raakten."/>
  </head>
  <body>
    <article>
      <h1>Staking in Itter nadat 2 gevangenen 10 cipiers verwondden</h1>
      <address><time datetime="2019-11-14T12:14:17+00:00">14 Nov 2019, 12:14</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>In de gevangenis van het Waals-Brabantse Itter is een staking uitgebroken nadat gisterennamiddag tien cipiers gewond raakten. Dat meldt <a href="https://www.slfp.eu/">vakbond VSOA</a> in een persbericht. Twee gevangenen werden agressief en vielen de cipiers aan. Eerder deze week legden de cipiers al eens het werk neer na een geval van zware agressie. </b>
      </p>
      <p>De gevangenis van Itter (Ittre) in Waals-Brabant is vooral gekend voor haar vleugel voor geradicaliseerden uit Brussel en Wallonië. Vorig jaar sleepten acht geradicaliseerde gevangenen die veroordeeld werden voor terrorisme de Belgische staat nog voor de rechtbank omdat ze de leefomstandigheden in de gevangenis niet goed genoeg vonden. </p>
      <h3>Tweede staking in week tijd</h3>
      <p>Vandaag de dag lijken de gevangenen nog steeds niet tevreden met de omstandigheden in hun vleugel. Begin deze week vond een eerste geval van agressie plaats jegens de cipiers. Daarbij raakten al enkele cipiers gewond. Er werd korte tijd gestaakt, maar dinsdagnamiddag hervatten de cipiers het werk. Amper een dag later gebeurde dat echter opnieuw.</p>
      <p>Woensdagnamiddag gedroegen twee gevangenen zich opnieuw weerspannig en agressief tegenover de cipiers. Er moest een grote groep cipiers ter plaatse komen om de twee mannen onder controle te krijgen. Daarbij raakten uiteindelijk maar liefst 10 cipiers gewond. Het personeel van de gevangenis heeft daarop besloten opnieuw het werk neer te leggen. </p>
      <p>Vanavond staat overleg gepland met de directie. <i>“Daarbij zal het personeel gegarandeerde maatregelen vragen om een oplossing te bieden aan het grote personeelstekort in de gevangenis en om de veiligheid in de instelling te kunnen garanderen”</i>, klinkt het in een persbericht van de Franstalige vleugel van vakbond VSOA<a href="https://sceptr.net/">.</a> </p>
      <p>In een telefonische reactie aan SCEPTR wil de vakbond niet bevestigen of het al dan niet om geradicaliseerde gevangenen van de terreurvleugel gaat. <i>“Dat is interne informatie”</i>, klinkt het. </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/de-lijn-directe-en-vakbonden-bereiken-akkoord/"/>
        <a href="https://sceptr.net/2019/11/straf-voor-waarschuwingsschot-al-ingetrokken-maar-wegpolitie-staakt-verder/"/>
        <a href="https://sceptr.net/2019/11/wegpolitie-gaat-maand-staken-nadat-collega-straf-kreeg-voor-waarschuwingschot/"/>
      </related>
    </article>
  </body>
</html>