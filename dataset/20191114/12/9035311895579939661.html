<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/marsta-yeni-bir-gizem-bilim-insanlar-oksijen-seviyesindeki-degisimleri-aciklayamiyor"/>
    <meta property="og:site_name" content="euronews"/>
    <meta property="article:published_time" content="2019-11-14T12:44:33+00:00"/>
    <meta property="og:title" content="Mars atmosferindeki oksijen seviyesindeki dalgalanmalar açıklanamıyor"/>
    <meta property="og:description" content="Bilim insanları, Mars atmosferindeki oksijen seviyesinin mevsimlere göre değişim gösterdiğini tespit etti, ancak uzay bilimcileri şaşırtan bu olay henüz açıklanamıyor"/>
  </head>
  <body>
    <article>
      <h1>Mars atmosferindeki oksijen seviyesindeki dalgalanmalar açıklanamıyor</h1>
      <address><time datetime="2019-11-14T12:44:33+00:00">14 Nov 2019, 12:44</time> by <a rel="author">Hüseyin Koyuncu</a></address>
      <p>Bilim insanları Mars atmosferindeki oksijen seviyesinin mevsimlere göre değişim gösterdiğini tespit etti ancak uzay araştırmacılarını şaşırtan bu olaya henüz bir açıklık getirilemiyor.</p>
      <p>NASA, Mars'a gönderdiği uzay aracı Curiosity ile beş yıldır gezegenin atmosferinin mevsimlere göre değişimini takip ediyor.</p>
      <p>Goddard Uzay Uçuş Merkezi’nden astrobiyolog Melissa Trainer, Dünya’da olduğu gibi mevsimleri olan kızıl gezegende bahar ve yaz mevsimlerinde oksijen seviyesinin beklenenden fazla olduğunu ve sonbahar ile kış döneminde de oksijen seviyesinin beklenenden çok daha az olduğuna dikkat çekti. Dünya'da oksijen ve diğer gazların seviyesi mevsimlere göre değişmiyor.</p>
      <figure>
        <img src="https://static.euronews.com/articles/stories/04/29/98/52/606x340_cmsv2_fcc2f898-44e0-5cd2-b438-f653b15ba743-4299852.jpg"/>
        <figcaption>NASA</figcaption>
      </figure>
      <h3>Bu durumu açıklayan hipotezler neler?</h3>
      <p>Gök bilimciler ilk olarak karbondioksit (CO2) ve su moleküllerinin (H20) atmosferde parçalanarak oksijen saldığını düşündü. Ancak yapılan hesaplara göre böyle hipotezin gerçekleşmesi için Mars'taki su oranın en az beş kat daha fazla olması gerekiyor. Ayrıca uzmanlar, bu kadar kısa bir sürede karbondioksitin ayrışmasının mümkün olmadığını belirtiyor.</p>
      <p>Diğer taraftan, bilim insanları oksijen seviyesindeki azalmayı açıklamak için molekülleri atoma indirgeyebilen güneş ısısının etkisini araştırdı fakat bunun mümkün olması için en az 10 yıl geçmesi gerektiği sonucuna varıldı. Şu ana kadar Mars'ta yaşanan bu fenomen ile ilgili henüz bilimsel bir açıklama bulunamadı.</p>
      <p>Mars’ın kütle çekimi ile gezegenin çevresini sarmalayan gaz tabakası yüzde 96 oranında karbondioksit, yüzde 1,9 argon ve yüzde 1.9 oranında azot ile serbest oksijen, karbonmonoksit, su ve metan içeriyor.</p>
      <ul>
        <li>
          <a href="https://tr.euronews.com/2019/11/09/elon-musk-a-gore-mars-ta-sehir-kurmak-icin-bin-uzay-arac-na-ihtiyac-var">Elon Musk'a göre Mars'ta şehir kurmak için bin uzay aracına ihtiyaç var</a>
        </li>
        <li>
          <a href="https://tr.euronews.com/2019/11/14/cin-kesif-arac-oncesi-mars-a-inis-testi-yapti">Çin keşif aracı öncesi 'Mars'a iniş testi' yaptı</a>
        </li>
      </ul>
      <h3>Metan gazı yaşam olduğu anlamına mı geliyor?</h3>
      <p>Geçtiğimiz haziran ayında Curiosity uzay aracının Mars’ın yüzeyinde yüksek seviyede metan gazı tespit ettiği açıklanmıştı. Bu keşif Mars'ta yaşam olduğuna dair bir sinyal olabileceği şeklinde yorumlanmıştı.</p>
      <p>NASA yöneticisi Thomas Zurbuchen,"Heyecan verici bir keşif olduğu bir gerçek. Ancak bu yeni bulgular Mars'ta hayat olduğu anlamına gelmiyor. Zira metan gazının; su ve kayaların etkileşimiyle de ortaya çıkabildiğini biliyoruz" demişti.</p>
      <p>Bilim insanlarına göre metan, düşük oksijenli ortamda yaşayan yeryüzündeki bakteriler tarafından üretilebiliyor, ancak bu gazın biyolojik süreçlerle alakası olmayan jeotermal reaksiyonların sonucunda da oluşabiliyor.</p>
    </article>
  </body>
</html>