<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/xPdo5V/tusenlappen-har-faatt-ny-drakt"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T12:24:06+00:00"/>
    <meta property="og:title" content="Tusenlappen har fått ny drakt"/>
    <meta property="og:description" content="Den nye 1000-kroneseddelen ble innført torsdag. Med det er den nye seddelserien komplett."/>
  </head>
  <body>
    <article>
      <h1>Tusenlappen har fått ny drakt</h1>
      <h2>Den nye 1000-kroneseddelen ble innført torsdag. Med det er den nye seddelserien komplett.</h2>
      <address><time datetime="2019-11-14T12:24:06+00:00">14 Nov 2019, 12:24</time> by <a rel="author">NTB</a></address>
      <p>Motiv av Edvard Munch er byttet ut med en bølge på åpent hav. På baksiden av den nye seddelen kan man se havet strekke seg ut i horisonten.</p>
      <p>– Bølgen forteller oss om havet som en motkraft vi bryner oss på, og om en drivkraft som bringer oss framover, forteller <a href="https://www.norges-bank.no/tema/Sedler-og-mynter/Ny-seddelserie/">Norges Bank</a> om motivvalget.</p>
      <p>Havet er valgt fordi det har vært grunnlag for Norges rikdom, vår kontakt med omverden og vår framtidsoptimisme.</p>
      <p>– Havet gir oss utfordringer, gode opplevelser og en horisont å rette blikket mot – mot det uendelige, og mot det ukjente, reflekterer Norges Bank poetisk.</p>
      <h3>Gyldig i ett år</h3>
      <p>Øverst til høyre på seddelen er det en lundefugl. Hodet av lundefuglen samt valørtallet er brukt som vannmerke på samtlige seddelvalører.</p>
      <p>Den nye seddelserien er altså nå ferdigstilt. Ny 100- og 200-kroneseddel ble innført i 2017, og året etter kom ny 50- og 500-kroneseddel. Kirsten Flagstad og Kristian Birkeland ble erstattet av torsk og vikingskip. Seddelrekken prydes videre av seilskuter, fyrtårn og bølger.</p>
      <p>Den utgående tusenlappen kan fortsatt brukes i butikker i ett år fra dagens dato. Deretter har man i ti år muligheten til å få vekslet den inn hos Norges Bank.</p>
      <h3>Sikrere mot forfalskning</h3>
      <p>Ny teknologi med bedre muligheter for forfalskning var bakgrunnen for at Norges Bank lanserte nye sedler. Den nye serien har bedre sikkerhetselementer enn den forrige, som kom på slutten av 1990-tallet.</p>
      <p>– Seddelforfalskning er heldigvis lite utbredt i Norge. Men dersom våre sedler blir dårligst i klassen, risikerer vi at forfalskning blir et problem, opplyser Norges Bank.</p>
      <h3>Foreslo å fjerne tusenlappen</h3>
      <p>Spøkefullt er det hevdet at bare kriminelle og pensjonister bruker tusenlappen. Selv offentlige etater har ment at tusenkroneseddelen ikke lenger bør ha en plass.</p>
      <p>Økokrim har tatt til orde for å fjerne den, og skattedirektør Hans Christian Holte har argumentert for at vi vil kunne redusere den svarte økonomien hvis seddelen ble faset ut.</p>
      <p>Til og med Finansdepartementet sendte for noen år siden ut høringsforslag om å fjerne seddelen. Men Norges Bank mener det er nødvendig å ha tusenlappen som betalingsmiddel.</p>
      <p>Er det fremdeles behov for kontanter? skriver Norges Bank på sin nettside med spørsmål og svar om seddelbyttet.</p>
      <p>– Verdien av sedler og mynter i omløp har vært stabil de siste ti årene, og så lenge publikum fremdeles etterspør kontanter, er det Norges Banks ansvar å produsere sedler og mynter som er sikre og funksjonelle, skriver banken.</p>
    </article>
  </body>
</html>