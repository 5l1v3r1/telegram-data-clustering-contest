<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639934/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B3%D8%AF%D9%87%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D9%85%D9%86%D8%B4%D8%A7-%D8%A7%D8%AE%D8%AA%D9%84%D8%A7%D9%81-%D9%88-%D8%AC%D9%86%DA%AF-%D8%AF%D8%B1-%D9%85%D9%86%D8%B7%D9%82%D9%87-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:11:00+00:00"/>
    <meta property="og:title" content="آمریکا در سده‌های اخیر منشا اختلاف و جنگ در منطقه بوده است"/>
    <meta property="og:description" content="روحانی گفت:آمریکا و رژیم صهیونیستی در سده‌های اخیر منشا جنگ و کشتار و خونریزی و اختلاف در منطقه ما بوده است."/>
  </head>
  <body>
    <article>
      <h1>
        <a href="https://www.bultannews.com/fa/news/639934/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B3%D8%AF%D9%87%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D9%85%D9%86%D8%B4%D8%A7-%D8%A7%D8%AE%D8%AA%D9%84%D8%A7%D9%81-%D9%88-%D8%AC%D9%86%DA%AF-%D8%AF%D8%B1-%D9%85%D9%86%D8%B7%D9%82%D9%87-%D8%A8%D9%88%D8%AF%D9%87-%D8%A7%D8%B3%D8%AA">آمریکا در سده‌های اخیر منشا اختلاف و جنگ در منطقه بوده است</a>
      </h1>
      <h2>روحانی گفت:آمریکا و رژیم صهیونیستی در سده‌های اخیر منشا جنگ و کشتار و خونریزی و اختلاف در منطقه ما بوده است.</h2>
      <address><time datetime="2019-11-14T12:11:00+00:00">14 Nov 2019, 12:11</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> حسن روحانی</b> رئیس جمهوری اسلامی <b>ایران</b> در سی‌وسومین کنفرانس بین‌المللی وحدت اسلامی که با حضور صدها اندیشمند جهان اسلام اعم از شیعه و سنی در سالن اجلاس سران کشور در حال برگزاری است، گفت: موضوعی که در دستور کار این کنفرانس قرار دارد از مهمترین موضوعات دنیای اسلام است. اگرچه دشمنان در سال‌های اخیر تلاش کرده‌اند موضوع فلسطین و قدس شریف را از مشکل اول دنیای اسلام خارج کنند و آن را به فراموشی بسپارند اما افکار عمومی دنیای اسلام و عالمان و نخبگان دینی این اجازه را به آن‌ها نداده و نخواهند داد.</p>
      <p>وی افزود: مهمترین طراحی دشمنان در دوره‌های اخیر علیه مسلمانان ایجاد تردید نسبت به قدرت‌های است که با جهان اسلام دشمنی دیرینه دارند. تمام تلاش‌های آنان برای این بوده که فراموش کنیم غرب چه جنایت‌هایی به دنیای اسلام کرده است، این که سرزمین فلسطین توسط گروهی اشغالگر تصرف شده و این که میلیون‌ها مسلمان فلسطینی در منطقه اواره هستند.</p>
      <p>روحانی ادامه داد: اگرچه در این زمینه توفیقاتی داشته‌اند اما به اهداف شوم خود نرسیده‌اند. آن‌ها می‌خواستند اسرائیل در منطقه یک کشور معمولی باشد حتی رژیم جدید حاکم بر آمریکا تلاش کرد که موضوع فلسطین را با پول معامله کند و آن را به عنوان معامله قرن نامید. حتی خواستند قدس شریف را پایتخت اشغالگران کنند، اما عدم موفقیت آن‌ها در این عرصه‌ها در سایه بیداری و هوشیاری دنیای اسلام است. اگر آنها بتوانند نسل جوان ما را از آرمان های به حق دور کنند و دشمن را دوست و دوست را دشمن معرفی کنند، در توطئه خود موفق شده‌اند.</p>
      <p>رئیس‌جمهور افزود: هیچ کسی تردید ندارد که هیچ اثر نیکی از استکبار و آمریکا دیده نشده است در سده‌های اخیر هر چه جنگ و کشتار و خونریزی و اختلاف در منطقه ما بوده منشا آن آمریکا و رژیم صهیونیستی بوده است. از کشتار مردم افغانستان تا کشتار مردم عراق و یمن و تا ایجاد اختلاف در کشورهای مختلف اسلامی همگی از آثار توطئه‌های شوم آمریکا در منطقه بوده است.</p>
      <p>وی گفت: آن‌هایی که می‌گویند آمریکا می‌تواند به عنوان راه‌حل باشد مصداقی را بیان کنند که آمریکا در سال‌های گذشته به مردم کدام کشور خدمت کرده و کدام اختلاف در خاورمیانه بوده که منشا آن آمریکا نبوده است.</p>
      <p>روحانی تاکید کرد: اولین مسئله مهم جهان اسلام این است که این تردید را از نسل جوان بزداییم که آمریکا به عنوان دوست ملت‌ها در منطقه بوده است. قبلا می‌گفتند که برای مبارزه با تروریسم هواپیما و نیروی نظامی به منطقه آوردیم اما امروز می‌گویند هدف ما چاه‌های نفت سوریه است . از این صریح تر تاکنون نشنیده بودیم می‌دانستیم هدف آمریکا در منطقه تاراج منابع مسلمانان است اما این را نشنیده‌بودیم که برخی کشورها گاور شیرده هستند و ما باید از شیر آن‌ها استفاده کنیم. این که آمریکا دشمن دنیای اسلام است و با نجات فلسطین میانه‌ای ندارد برای ما روشن بود اما این که اعلام کردند فلسطین را پایتخت خود می‌دانیم برای ما واضح‌تر شد.</p>
      <p>وی افزود: جمهوری اسلامی ایران در صف مقدم مقابله با رژیم صهیونیستی و آمریکا و دفاع از مردم فلسطین است. آمریکا شدیدترین فشارهای اقتصادی و سیاسی را بر ما تحمیل کرده است. فشارهای همه جانبه ای که خود آمریکایی ها اذعان کردند تا به حال بر هیچ کشوری اعمال نکردیم اما با این وجود، بر اساس تمام شاخص ها، وضع اقتصادی ملت ایران نسبت به سال گذشته رشد فوق العاده ای داشته است.</p>
      <p>رئیس‌جمهور در بخش دیگری از سخنان خود گفت: ایران دوست مردم عربستان و امارات و دوست کشورهای منطقه و عاشق گروه های مبارز و آزادی خواه هستیم.</p>
      <p>روحانی یادآور شد: هرگز نمی‌توانیم فراموش کنیم امام خمینی در راس حرکت‌های قرن اخیر بوده است‌. ایشان به عنوان فرمانده بزرگ در میدان منطقه در برابر آمریکا و رژیم صهیونیستی ایستادگی ‌کرد. اینک جمهوری اسلامی ایران نیز در منطقه پیشتاز است و می‌داند که بدون حضور، برادری و ایستادگی سایر ملتهای اسلامی، این نبرد حق و باطل به پیروزی نمی رسد، لذا باید همه در کنار هم قرار بگیریم.</p>
      <p>وی افزود:هرگز نباید فراموش کنیم که ایران تنها کشوری است که خانه و مرکز اسرائیلی ها را در تهران به سفارت فلسطین تبدیل کرد. نباید یادمان برود که جنبش های آزادی خواه و گروه های مقاومت در تمام دنیای اسلام مورد حمایت جمهوری اسلامی ایران قرار دارند.</p>
      <p>رئیس جمهوری گفت که پیروزهای ملتهای بزرگ در طول تاریخ در سایه صبر و مقاومت و اتحاد بوده است. نباید تردید داشت که در هر زمانی وقتی ملتی خسته شده یا تفرقه میان امتی ایجاد شده، شکست آعاز شده است.</p>
      <p>روحانی گفت: مگر تردید داریم در انقلاب اسلامی ایران که مردم با دست خالی و با هدایت امام(ره) به خیابان آمدند و فریاد آزادی سر دادند؛ کشوری که بیش از همه از این رژیم طاغوتی حمایت کرد، آمریکا بود.</p>
      <p>رئیس جمهور افزود: مگر ما تردید داریم که اگر مردم عراق برای رفع مشکلات و رفاه و هشدار به حاکمان خود و آبادانی عراق و کمک به یکدیگر، به خیابان می‌آیند آنها می‌خواهند موج‌سواری کرده و این حرکت مردمی را به کشتار و اختلاف تبدیل کنند و یا آنگاه که مردم لبنان با برگزاری اجتماعات و اعتراضات خواستار حل مشکلات خود هستند، کشوری که می‌خواهد موج‌سواری کند و اعتراضات را به جنگ داخلی تبدیل کند، آمریکاست.</p>
      <p>وی اضافه کرد: آیا باز هم باید نسبت به دشمنی آمریکا علیه منطقه حساس خاورمیانه، خلیج فارس و دنیای اسلام تردید داشته باشیم.معنای این حرف این نیست که می‌خواهیم جنگ نظامی با آمریکا به راه بیندازیم بلکه معتقدیم ایستادگی و مقابله با دشمن در هر مقطعی شرایط خاص خود را دارد. جایی با بیان، جایی با جنگ ، جایی با مقاومت اما دشمن را دوست دانستن خطای استراتژیک است.</p>
      <p>روحانی خاطرنشان کرد: خطای استراتژیک در دنیای اسلام زمانی رخ می‌دهد که بعضی اسرائیل را دوست خود قلمداد کنند. جای بسیار تأسف است که برخی از کشورهای اسلامی که باید به نفع دنیای اسلام و ملت خود ایستادگی کند در برابر دشمنان خود دست دوستی به سمت رژیم صهیونیستی دراز کرده‌اند و حتی از امکانات اطلاعاتی این رژیم علیه ملت‌های مسلمان و جریان مقاومت استفاده می‌کنند.</p>
      <p>رئیس جمهور افزود: مشکل از درون خود ماست و باید درون را اصلاح کنیم؛ باید در درون دنیای اسلام، معضلاتی را که برای ما ایجاد کرده‌اند، حل و فصل کنیم.</p>
      <p>روحانی با اشاره به کلامی از مولای متقیان امیر مؤمنان(ع) درباره صبر بر مشکلات، گفت: براساس کلام امیر مؤمنان(ع) هر جا ملتی مقاومت و ایستادگی در برابر دشمنان کرد و صبر و تحمل خود را از دست نداد، خداوند راه نجات آنها را گشود.<br/>امیر مؤمنان می‌فرماید اگر در مقابل حق بایستید و مقاومت کنید به نقطه‌ای می‌رسید که حتی در خیال و آرزوی شما نبود.</p>
      <p>رئیس جمهور با اشاره به اینکه آنها که مقاومت می‌کنند، به نقطه‌ای می‌رسند که حتی در آمال و آرزوی آنها نبوده است، گفت: این واقعیت انقلاب اسلامی در ایران بود و ما به نقطه‌ای رسیدیم که در خیال و آرزوی ما نبود. ملت ایران در برابر یک رژیم تا دندان مسلح ایستاد و مقاومت کرد، اما فکر نمی‌کرد، خداوند آن همه پیروزی‌ها، کرامت‌ها و عزت‌ها را نصیب او کند.</p>
      <p>وی خاطرنشان کرد: هر کجا، اختلاف و منازعه آمد و اختلاف ایجاد شد، خداوند لباس عزت را از آن جمع گرفت.</p>
      <p>روحانی با بیان اینکه هر ماه در کشور شاهد یک پیروزی و موفقیت هستیم، گفت: در چند روز اخیر در 2 استان شاهد افتتاح طرح‌ها و پروژه‌هایی به ارزش 19 هزار میلیارد تومان بوده‌ام و این به معنای آن است که صبر و ایستادگی در برابر بزرگترین قدرت اقتصادی دنیا می‌تواند توطئه آنها را در هم بشکند.</p>
      <p>رئیس جمهور اظهار کرد: می‌توانیم این نمونه را برای دنیای اسلام، گسترش و تعمیم دهیم. اگر این صبر، مقاومت و ایستادگی ملت ایران را در تمام کشورهای اسلامی شاهد باشیم، آمریکا قدرتی نیست که شکست‌ناپذیر باشد.</p>
      <p>وی با بیان اینکه امروز قدرت آمریکا و رژیم صهیونیستی از گذشته بیشتر نیست، گر چه جنایات‌شان به ویژه رژیم صهیونیستی بیشتر است و دیدیم که این رژیم سفّاک چگونه مردم بی‌گناه غزه را با بمباران به خاک و خون کشید.</p>
      <p>رئیس جمهور با بیان اینکه امروز رژیم صهیونیستی قوی‌تر از گذشته نیست، اما فلسطین، لبنان، عراق، یمن، ایران و جهان اسلام، قوی‌تر از گذشته شده است و نباید بگذاریم ریب شیاطین در قلوب ما نفوذ کند و اجازه ندهیم در دشمن بودن آمریکا و رژیم اشغالگر فلسطین در دل مردم تردید ایجاد شود.</p>
      <p>روحانی با بیان اینکه نباید اجازه دهیم در دل مردم این تردید ایجاد شود، گفت: ما باید خود در منطقه مشکلات‌مان را حل و فصل کنیم و به همین دلیل جمهوری اسلامی ایران طرح صلح هرمز را در سازمان ملل متحد ارایه کرد و در هفته‌های گذشته به روسای همه کشورهای منطقه نامه نوشتم و از آنان دعوت کردم تا از دشمنی‌ها و اختلافات دست بردارند.</p>
      <p>رئیس جمهور تأکید کرد: اسرائیل و آمریکا دوست هیچ کسی نیستند، اما ما دوست مردم عربستان، کویت، امارات، بحرین و مردم کشورهای منطقه و عاشق ملت فلسطین و گروه‌های مبارز و آزادی‌خواه هستیم.<br/>اگر بتوانیم در دنیای امروز و در منطقه به قدرت‌مان باور داشته باشیم و باور کنیم اگر متحد شویم، پیروز خواهیم بود و دشمنان ما همچنان دشمن هستند و دوست ما نشده‌اند.</p>
      <p>وی با بیان اینکه عزت و نصرت در اختیار خداوند است، اظهار کرد: خداوند وعده داده اگر مؤمن باشیم، پیروز خواهیم بود و آنچه باید به صحنه بیاوریم، ایمان و آنچه خدا وعده داده عزت و نصرت است.<br/>اگر ایمان داشته باشیم، نصرت، قطعی است و خداوند عزت را برای ما تضمین کرده است.</p>
      <p>رئیس جمهور تأکید کرد: مطمئناً در منطقه با وحدت، اتحاد و برادری قادر به حل مشکلات خود و منطقه، خلیج فارس، دریای عمان، تنگه هرمز و اختلافاتی که در منطقه وجود دارد و موضوع فلسطین و نجات قدس را حل و فصل کنیم؛ شرط آن ایمان، صبر، مقاومت، اتحاد و برادری است.<br/>اگر در کنار هم باشیم و با هم برادرانه دست به دست هم دهیم خداوند پیروزی را نصیب ما خواهد کرد.</p>
      <p>رئیس جمهور با اشاره به اینکه امروز بار سنگینی بر دوش فرهیختگان، علما و اندیشمندان جهان اسلام قرار دارد، گفت: همه باید در راستای آگاهی و حضور نسل جوان در میدان مبارزه و وحدت دنیای اسلام تلاش کنیم. امروز زمان شیعه‌هراسی، سنی‌هراسی یا ایران‌هراسی نیست، بلکه امروز هراس ما باید از استکبار و صهیونیسم باشد.</p>
      <p>وی تصریح کرد: امروز برای آینده نسل خود و کشورهای اسلامی با آگاهی، بیداری و علم و دانش می‌توانیم قدرت بیافرینیم و با وحدت خود می‌توانیم عزت را بوجود آوریم.</p>
    </article>
  </body>
</html>