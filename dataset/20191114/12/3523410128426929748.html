<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639958/%DA%A9%D8%A7%D9%87%D8%B4-%D8%AF%D9%85%D8%A7%DB%8C-%D9%87%D9%88%D8%A7-%D8%A7%D8%B2-%D8%B9%D8%B5%D8%B1-%D8%A7%D9%85%D8%B1%D9%88%D8%B2-%D8%A7%D8%AD%D8%AA%D9%85%D8%A7%D9%84-%D8%A8%D8%A7%D8%B1%D8%B4-%D8%A8%D8%B1%D9%81-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:40:00+00:00"/>
    <meta property="og:title" content="کاهش دمای هوا از عصر امروز / احتمال بارش برف در پایتخت"/>
    <meta property="og:description" content="مدیرکل پیش‌بینی و هشدار سریع سازمان هواشناسی با بیان اینکه از بعد از ظهر امروز تا روز یکشنبه (۲۶ آبان) با نفوذ توده هوای سرد، کاهش دمای ۶ تا ۱۲..."/>
  </head>
  <body>
    <article>
      <h1>
        <a href="https://www.bultannews.com/fa/news/639958/%DA%A9%D8%A7%D9%87%D8%B4-%D8%AF%D9%85%D8%A7%DB%8C-%D9%87%D9%88%D8%A7-%D8%A7%D8%B2-%D8%B9%D8%B5%D8%B1-%D8%A7%D9%85%D8%B1%D9%88%D8%B2-%D8%A7%D8%AD%D8%AA%D9%85%D8%A7%D9%84-%D8%A8%D8%A7%D8%B1%D8%B4-%D8%A8%D8%B1%D9%81-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA">کاهش دمای هوا از عصر امروز / احتمال بارش برف در پایتخت</a>
      </h1>
      <h2>مدیرکل پیش‌بینی و هشدار سریع سازمان هواشناسی با بیان اینکه از بعد از ظهر امروز تا روز یکشنبه (۲۶ آبان) با نفوذ توده هوای سرد، کاهش دمای ۶ تا ۱۲...</h2>
      <address><time datetime="2019-11-14T12:40:00+00:00">14 Nov 2019, 12:40</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، صادق ضیائیان بیان کرد: براساس تحلیل آخرین نقشه‌های <b>هواشناسی</b> و خروجی مدل‌ها تا ظهر امروز (۲۳ آبان) همچنان جوی پایدار در غالب مناطق<b> کشور</b> حاکم خواهد بود که پیامد آن تداوم وضعیت آلودگی و کاهش کیفیت هوا در شهرهای صنعتی و پرجمعیت خواهد بود.</p>
      <p>وی افزود: از بعد از ظهر امروز تا روز یکشنبه (۲۶ آبان) با نفوذ توده هوای سرد، کاهش دمای ۶ تا ۱۲ درجه‌ای در نیمه شمالی کشور رخ خواهد داد. همچنین از بعدازظهر امروز بارش در استان‌های ساحلی خزر آغاز خواهد شد.</p>
      <p>به گفته مدیرکل پیش‌بینی و هشدار سریع سازمان هواشناسی، جمعه (۲۴ آبان) ضمن تشدید بارش در استان‌های ساحلی خزر در برخی مناطق استان‌های خراسان شمالی، شمال خراسان رضوی، سمنان و ارتفاعات استان‌های واقع در البرز مرکزی بارش باران و برف و وزش باد رخ خواهد داد.</p>
      <p>ضیائیان تصریح کرد: روز شنبه (۲۵آبان) در سواحل دریای خزر و بخش‌هایی از غرب و مرکز کشور بارش باران، برف و وزش باد و در برخی نقاط جنوب و جنوب غرب، رگبار باران گاهی رعد و برق و وزش باد شدید موقت و در نقاط سردسیر این مناطق بارش برف پیش‌بینی می‌شود.</p>
      <p>بنا بر اظهارات مدیرکل پیش بینی و هشدار سریع سازمان هواشناسی روزهای یکشنبه و دوشنبه نیز در نیمه غربی کشور باران و برف و وزش باد پیش‌بینی می‌شود. همچنین شدت بارش در روزهای یکشنبه و دوشنبه در مناطقی از جنوب غرب، غرب کشور و سواحل غربی خزر است.</p>
      <p>ضیائیان با بیان این که سواحل دریای خزر نیز از بعد از ظهر پنجشنبه تا روز دوشنبه مواج است، اظهار کرد: روز شنبه در شمال خلیج فارس و روزهای یکشنبه و دوشنبه در شمال و مرکز خلیج فارس رگبار و رعد و برق و وزش باد شدید موقت پیش‌بینی می‌شود و دریا در این نواحی مواج خواهد بود.</p>
      <p>وی در پایان درباره وضعیت جوی تهران طی دو روز آینده اظهار کرد: آسمان تهران فردا (۲۴ آبان ماه) نیمه ابری تا ابری و غبار صبحگاهی و اواسط روز همراه با وزش باد با حداقل دمای ۶ درجه و حداکثر دمای ۱۵ درجه سانتیگراد و طی روز شنبه (۲۵ آبان ماه) نیمه ابری تا ابری در بعضی ساعات بارش باران و برف با حداقل دمای یک و حداکثر دمای ۷ درجه سانیتگراد پیش‌بینی می‌شود.</p>
      <p> </p>
    </article>
  </body>
</html>