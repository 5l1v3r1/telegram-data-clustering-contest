<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slovensko-statnim-smutkem-ucti-obeti-stredecni-dopravni-nehody/1820981?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T12:26:00+00:00"/>
    <meta property="og:title" content="Slovensko státním smutkem uctí oběti středeční dopravní nehody"/>
    <meta property="og:description" content="Bratislava - Slovensko v pátek státním smutkem uctí oběti dopravní nehody, při které ve středu na jihu země zemřelo 12 lidí a dvě desítky se jich zranily. O vyhlášení státního smutku, který potrvá od 08:00 do 20:00 SEČ, dnes rozhodla vláda. Jeden ze zraněných je nadále v kritickém stavu a policie v případu zahájila trestní stíhání."/>
  </head>
  <body>
    <article>
      <h1>Slovensko státním smutkem uctí oběti středeční dopravní nehody</h1>
      <address><time datetime="2019-11-14T12:26:00+00:00">14 Nov 2019, 12:26</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Slovensko v pátek státním smutkem uctí oběti dopravní nehody, při které ve středu na jihu země zemřelo 12 lidí a dvě desítky se jich zranily. O vyhlášení státního smutku, který potrvá od 08:00 do 20:00 SEČ, dnes rozhodla vláda. Jeden ze zraněných je nadále v kritickém stavu a policie v případu zahájila trestní stíhání.</p>
      <slideshow>
        <figure>
          <img src="https://i3.cn.cz/6/1573817372_P201911150543501.jpg"/>
        </figure>
        <figure>
          <img src="https://i3.cn.cz/6/1573817354_P201911150542701.jpg"/>
        </figure>
        <figure>
          <img src="https://i3.cn.cz/6/1573680195_P201911131249701.jpg"/>
        </figure>
        <figure>
          <img src="https://i3.cn.cz/6/1573680064_P201911131247701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3381">Fotogalerie: Nehoda nákladního auta a autobusu na Slovensku</a>
        </figcaption>
      </slideshow>
      <p>Státní smutek se na Slovensku navenek projevuje stažením vlajek na půl žerdi a omezením hazardních her.</p>
      <p>Premiér Peter Pellegrini po jednání vlády novinářům řekl, že mezi mrtvými jedné z nejtragičtějších dopravních nehod v novodobé historii Slovenska je pět nezletilých. Při srážce nákladního auta a linkového autobusu podle policie zemřeli lidé ve věku 15 až 70 let.</p>
      <p>"Slovensko by mělo sdílet smutek s rodinami obětí a uctít památku těch, kteří se po zmíněné tragické nehodě domů již nevrátili," řekl Pellegrini.</p>
      <p>V příměstském autobusu cestovali hlavně školáci. Policejní mluvčí Renáta Čuháková ČTK řekla, že v autobusu nebyl žádný cizinec. Policie podle Čuhákové v krátké době vyslechne řidiče nákladního auta, který při kolizi utrpěl lehká zranění. Řidič autobusu byl hospitalizován.</p>
      <p>Ministryně zdravotnictví Andrea Kalavská řekla, že nemocnice do domácího ošetření už propustily šest z 20 zraněných.</p>
      <p>Slovenská policie zahájila v souvislosti se srážkou nákladního auta a autobusu trestní stíhání pro obecné ohrožení. Ministryně vnitra Denisa Saková ještě ve středu řekla, že auto s nákladem kamení a hlíny bylo zřejmě přetíženo. Dnes Saková k možné příčině nehody uvedla, že je třeba vyčkat na výsledky expertiz.</p>
      <p>List Pravda napsal, že policie pracuje také s verzí, že řidič nákladního vozu před nehodou sahal po mobilním telefonu v době, kdy sjížděl z kopce. Podle listu řidič zřejmě jel rychleji a když se snažil vůz dostat pod kontrolu, auto se rozhoupalo.</p>
      <p>Autobus se po srážce převrátil a ocitl mimo vozovku, nákladní auto se převrátilo přímo na silnici první třídy nedaleko Nitry, kde se nehoda stala. Vraky obou vozidel podstoupí expertizu.</p>
      <p>Nejde o první případ, kdy bude Slovensko držet smutek za oběti dopravní nehody. Stejně země postupovala i v roce 2009, kdy při tragické srážce osobního vlaku a autobusu na středním Slovensku přišlo o život rovněž 12 lidí. Naposledy Slovensko vyhlásilo státní smutek v roce 2016 na den státního pohřbu zesnulého slovenského exprezidenta Michala Kováče.</p>
    </article>
  </body>
</html>