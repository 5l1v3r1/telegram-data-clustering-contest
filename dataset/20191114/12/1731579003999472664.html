<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobileworld.it/2019/11/14/fastweb-mobile-rimodulazione-11-dicembre-241987/"/>
    <meta property="og:site_name" content="MobileWorld"/>
    <meta property="article:published_time" content="2019-11-14T12:09:10+00:00"/>
    <meta property="og:title" content="Altro che Niente come prima! Fastweb rimodula di nuovo"/>
    <meta property="og:description" content="Fastweb Mobile aveva debuttato sul mercato italiano con lo slogan Niente come prima, promettendo di non cadere negli stessi schemi degli altri operatori na"/>
  </head>
  <body>
    <article>
      <h1>Altro che Niente come prima! Fastweb rimodula di nuovo</h1>
      <h2>Le rimodulazioni inizieranno l'11 dicembre, ma al momento non ci sono informazioni certe su quali utenti verranno coinvolti.</h2>
      <address><time datetime="2019-11-14T12:09:10+00:00">14 Nov 2019, 12:09</time> by <a rel="author" href="https://www.mobileworld.it/author/peppeuz/" target="_blank">Giuseppe Tripodi</a></address>
      <p>Fastweb Mobile aveva debuttato sul mercato italiano con lo slogan <i>Niente come prima</i>, promettendo di non cadere negli stessi schemi degli altri operatori nazionali, colpevoli di aver tradito la fiducia degli utenti. Eppure, dopo poco più di un mese dalla <a href="https://www.mobileworld.it/2019/09/25/fastweb-mobile-rimodulazioni-partire-dal-21-ottobre-foto-234287/">prima rimodulazione</a>, si parla nuovamente di rincari per i clienti di Fastweb Mobile, a partire dall’<b>11 dicembre</b>.</p>
      <p>Non sono ancora noti tutti i dettagli e le promozioni rimodulate, ma dai primi rumor sembra che Fastweb abbia intenzione di <b>eliminare le offerte con costo inferiore a 5€</b>, facendole convergere verso <b>Mobile Voce &amp; Giga, dal costo di 5,95€ al mese</b>.</p>
      <p>Precisiamo che finora <b>l’unica certezza è che i rincari inizieranno l’11 dicembre</b>, come comunicato da Fastweb, mentre non ci sono ancora informazioni certe su quali clienti saranno coinvolti.</p>
      <p>Tuttavia, basandoci dai primi SMS ricevuti dagli interessati, sembra che la rimodulazione riguardi esclusivamente i clienti con <b>Mobile Base</b>, la tariffa super economica da 1,95€ al mese (o 2,95€ per chi non ha Fastweb anche a casa) con 100 minuti e 1GB d internet.</p>
      <p>Purtroppo, pare che Fastweb voglia quindi rimuovere questa offerta, proponendo a tutti la Mobile Voce&amp;Giga, che include 1.000 minuti e 20GB di traffico dati in 4G, al costo di 5,95€/mese.</p>
      <p>Come sempre, i clienti interessati riceveranno un SMS informativo con almeno 1 mese di anticipo e avranno diritto al recesso gratuito.</p>
      <p>In attesa di ulteriori informazioni, vi lasciamo con il comunicato apparso sul sito ufficiale dell’operatore.</p>
      <blockquote>La nostra priorità è migliorare ogni giorno aumentando continuamente la qualità del nostro servizio, infatti negli ultimi 12 mesi abbiamo migrato oltre 1 milione di clienti mobili ad una delle migliori reti 4G+ d’Italia, continuando ad arricchire i contenuti della nostra offerta per darti sempre il meglio. Il prossimo obiettivo è costruire la nostra rete mobile 5G per raggiungere i massimi livelli di qualità come facciamo da sempre sulla rete fissa e mettere sempre al tuo servizio la tecnologia più all’avanguardia. Per accelerare e supportare questo costante miglioramento dei nostri servizi, l’innovazione e l’arricchimento dell’offerta, <b>alcune offerte mobile, a partire dall’11 Dicembre 2019, saranno aggiornate in termini di contenuti e di canone</b>. Tutti i clienti interessati riceveranno con almeno 30 giorni di preavviso una comunicazione personale via SMS e nella propria area personale, con le modalità per recedere dal contratto o passare ad altro operatore. Per maggiori informazioni vai in un punto vendita Fastweb o visita la tua area clienti MyFastweb.</blockquote>
    </article>
  </body>
</html>