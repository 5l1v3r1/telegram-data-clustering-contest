<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_postanovili-scho-vsi-vidannya-mayut-buti-ukrayinskoyu-movoyu/938093"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T12:12:00+00:00"/>
    <meta property="og:title" content="Постановили, що всі видання мають бути українською мовою"/>
    <meta property="og:description" content="Гетьман Української Держави Павло Скоропадський підписав грамоту про створення Української Академії Наук 14 листопада 1918-го. Свою роботу установа розпочала 27 листопада. Члени академії постановили, що всі наукові видання мають друкуватися українською мовою. Того дня відбулись перші ..."/>
  </head>
  <body>
    <article>
      <h1>Постановили, що всі видання мають бути українською мовою</h1>
      <address><time datetime="2019-11-14T12:12:00+00:00">14 Nov 2019, 12:12</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938093_w_300.jpg?v=0"/>
        <figcaption>Академію наук відкрили у 1918-му Фото: dt.ua</figcaption>
      </figure>
      <p>Гетьман Української Держави <b>Павло Скоропадський</b> підписав грамоту про створення Української Академії Наук <b>14 листопада 1918-го</b>. Свою роботу установа розпочала 27 листопада. Члени академії постановили, що всі наукові видання мають друкуватися українською мовою.</p>
      <p>Того дня відбулись перші загальні збори та затвердили статут. За ним Академія мала 15 інститутів та 3 відділи: історично-філологічний, фізико-математичний і соціально-економічний.</p>
      <p>Грамота затвердила президію з 12 академіків. До неї ввійшли відомі вчені того часу: історик <b>Дмитро Багалій</b>, економіст <b>Михайло-Туган Барановський</b>, сходознавець <b>Агатангел Кримський</b>, геолог <b>Володимир Вернадський</b> та інші.</p>
      <p>Президентом хотіли обрати колишнього голову Української Центральної Ради <b>Михайла Грушевського</b>, але той відмовився. Тоді більшістю голосів президії УАН очолив Володимир Вернадський, а віце-президентом став Дмитро Багалій.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_so-vidomo-istorikam-pro-volodimira-vernadskogo/912700"/>
      </related>
      <p>Членами академії могли стати громадяни Української Держави й вчені Західної України, іноземців обирали загальним голосуванням.</p>
      <p>При установі діяли Ботанічний та Акліматизаційний сади, Астрономічна обсерваторія, Біологічна станція, бібліотека, друкарня, архів та лабораторії.</p>
      <blockquote>12 листопада 1918 року <a href="https://gazeta.ua/articles/history/_uzakonili-samostijnist-ukrayinskoyi-cerkvi/937840">гетьман Павло Скоропадський узаконив автокефалію Української православної церкви</a>.<br/>Українці виступали за незалежність від Московського патріархату. Зміни українських урядів та агресія більшовиків не давали можливості Українській церкві отримати статус національної.<br/>Але майже вся православна ієрархія складалася з росіян із антиукраїнською позицією.</blockquote>
    </article>
  </body>
</html>