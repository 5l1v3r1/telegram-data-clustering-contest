<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639965/%D8%AF%D8%B3%D8%AA-%D8%AE%D9%88%D8%AF-%D8%B1%D8%A7-%D8%A8%D9%87-%D8%AE%D9%88%D9%86-%D9%85%D8%B1%D8%AF%D9%85-%D8%A2%D9%84%D9%88%D8%AF%D9%87-%D9%86%DA%A9%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:47:00+00:00"/>
    <meta property="og:title" content="دست خود را به خون مردم آلوده نکنید"/>
    <meta property="og:description" content="«اوو مورالس» در کنفرانسی مطبوعاتی در مکزیک به مقامات کنونی بولیوی در خصوص سرکوب معترضان هشدار داد."/>
  </head>
  <body>
    <article>
      <h1>
        <a href="https://www.bultannews.com/fa/news/639965/%D8%AF%D8%B3%D8%AA-%D8%AE%D9%88%D8%AF-%D8%B1%D8%A7-%D8%A8%D9%87-%D8%AE%D9%88%D9%86-%D9%85%D8%B1%D8%AF%D9%85-%D8%A2%D9%84%D9%88%D8%AF%D9%87-%D9%86%DA%A9%D9%86%DB%8C%D8%AF">دست خود را به خون مردم آلوده نکنید</a>
      </h1>
      <h2>«اوو مورالس» در کنفرانسی مطبوعاتی در مکزیک به مقامات کنونی بولیوی در خصوص سرکوب معترضان هشدار داد.</h2>
      <address><time datetime="2019-11-14T12:47:00+00:00">14 Nov 2019, 12:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه سی ان ان، اوو مورالس، رئیس جمهور مستعفی بولیوی که با گرفتن پناهندگی سیاسی، اکنون در مکزیک به سر می‌برد، در کنفرانسی مطبوعاتی به مقامات دولتی بولیوی هشدار داد که دست خود را به خون مردم آلوده نکنند.</p>
      <p>وی در این نشست خبری گفت: ناآرامی‌های کنونی بخشی از درگیری‌های ضد امپریالیستی و ضد استعماری بومیان بولیوی است که سال‌ها با آن روبرو بوده‌اند.</p>
      <p>اوو مورالس اعلام کرد در صورتی که مردم از وی بخواهند، به بولیوی باز خواهد گشت. رئیس جمهور مستعفی بولیوی همچنین سازمان کشور‌های آمریکایی (OAS) را به خاطر گام برداشتن در جهت منافع ایالات متحده و نیز دست داشتن در ناآرامی‌های کشورش محکوم کرد.</p>
      <p>وی گفت: سازمان کشور‌های آمریکایی در خدمت مردم آمریکای لاتین نیست؛ بلکه در خدمت امپراتوری آمریکاست.</p>
      <p>معترضان روز چهارشنبه نیز با تظاهرات در لاپاز، پایتخت بولیوی، با ریاست جمهوری موقت «جنینه آنز» مخالفت کردند. پلیس ضد شورش نیز تلاش کرد با معترضان برخورد کند. در حالی که معترضان به سوی پلیس سنگ پرتاب می‌کردند، پلیس از گاز اشک‌آور برای متفرق کردن آن‌ها استفاده کرد. بولیوی از ۲۰ اکتبر و از زمان انتخابات عمومی در این کشور، شاهد ناآرامی‌هایی بوده است.</p>
      <p>مورالس که از سال ۲۰۰۶ قدرت را در بولیوی در دست دارد، روز یکشنبه از سمت خود استعفا کرد. وی گفته است که او قربانی کودتایی برنامه‌ریزی شده از سوی سیاستمداران جناح راست و نیرو‌های مسلح این کشور شده است.</p>
    </article>
  </body>
</html>