<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140665/%D8%B3%D9%84%D8%B7%D8%A7%D9%86-%D9%81%D9%88%D9%84%D8%A7%D8%AF-%D8%A8%D8%A7-4-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A8%D8%AF%D9%87%DB%8C-%D8%AF%D8%B3%D8%AA%DA%AF%DB%8C%D8%B1-%D9%88-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%87-%D8%B4%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-14T12:20:00+00:00"/>
    <meta property="og:title" content="سلطان فولاد با 4 هزار میلیارد تومان بدهی دستگیر و بازگردانده شد"/>
    <meta property="og:description" content="سخنگوی قوه قضائیه از دستگیری سلطان فولاد و بازگرداندن به کشور خبر داد و گفت: وی ۴ هزار میلیارد تومان بدهی بانکی دارد."/>
  </head>
  <body>
    <article>
      <h1>سلطان فولاد با 4 هزار میلیارد تومان بدهی دستگیر و بازگردانده شد</h1>
      <address>
        <time datetime="2019-11-14T12:20:00+00:00">14 Nov 2019, 12:20</time>
      </address>
      <p>
        <i>سخنگوی قوه قضائیه از دستگیری سلطان فولاد و بازگرداندن به کشور خبر داد و گفت: وی ۴ هزار میلیارد تومان بدهی بانکی دارد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، غلامحسین اسماعیلی به صدا و سیما گفت: رسول دانیال زاده در پرونده حسین فریدون به اتهام پرداخت رشوه محکوم است و پس از دستگیری اکبر طبری به خارج گریخته بود. این فرد با اقدام پاسداران گمنام امام زمان در سپاه به داخل بازگردانده شد. دانیال زاده ۴ هزار میلیارد تومان بدهی بانکی دارد.</p>
      <p>بنابراین گزارش،اواخر آذر و اوایل دی سال ۹۵ بود که خبر دستگیری یک ابر بدهکار بر سر زبان‌ها افتاد. در ابتدا نام این فرد "ر. د" مطرح شده بود اما با کمی بررسی دقیق‌تر مشخص شد نام دقیق وی رسول دانیال زاده است.با گذشت مدت اندکی از زمان رسیدگی به این پرونده مسئولان دستگاه قضایی بازداشت این فرد را تایید کرده و سخنگوی دستگاه قضا نیز اعلام کرد بررسی پرونده وی آغاز شده است.</p>
      <p>در همین راستا مشخص شد دانیال زاده در پرونده بدهی کلان بانکی دارد که برخی رقم آن را بیش از ۲.۶ هزار میلیارد تومان برآورد کرده بودند.پس از آن محسنی اژه‌ای سخنگوی وقت دستگاه قضایی ۴ بهمن همان سال درخصوص دستگیری رسول دانیال‌زاده و اتهامات و ادعا‌های برخی نمایندگان مجلس مبنی بر ارتباط وی با حسین فریدون گفت: شخصاً موافق بوده و هستم که برخی متهمین بصورت علنی محاکمه شوند و رسانه‌ها هم اجازه انتشار عکس، اتهامات وی و جزئیات دادگاه را داشته باشند.</p>
      <p>وی افزود: چرا وقتی سارقی که چند سابقه دارد نباید چهره وی را نشان دهیم و یا فردی که چند هزار میلیارد تومان بدهی دارد به جامعه نشان داده نشود، ولی براساس قانون موظف به انجام این کار نیستیم و خود را تابع قانون می‌دانیم.شخصی نام برده دستگیر شده و تحقیقات از وی در مرحله انجام است ضمن اینکه ارتباط با حسین فریدون هم کاملاً مشهود است ولی هم‌اکنون نحوه این ارتباط و اقدامات آن‌ها مشخص نیست و باید منتظر نتیجه تحقیقات این پرونده باشیم.</p>
      <p>در ابتدای مهر سال جاری بود که خبر‌هایی درخصوص فراری شدن رسول دانیال زاده گوش به گوش می‌شد.بررسی‌ها حکایت از آن داشت دانیال زاده که با قید وثیقه از زندان آزاد شده به بهانه درمان بیماری از کشور خارج شده و بعد از گذشت بیش از سه ماه باز نگشته است.همین امر فرار رسول دانیال زاده را قطعی کرده و باعث شد موضوع فرار وی صحت پیدا کند.</p>
      <p>حالا پس از گذشت یک ماه از علنی شدن موضوع فرار دانیال زاده، این فرد در یکی از کشور‌ها شناسایی شده و پس از دستگیری به ایران بازگردانده شده است.</p>
      <p>انتهای پیام</p>
    </article>
  </body>
</html>