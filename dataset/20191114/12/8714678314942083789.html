<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/newswire-er-konkurs/"/>
    <meta property="og:site_name" content="Kampanje"/>
    <meta property="article:published_time" content="2019-11-14T12:31:42+00:00"/>
    <meta property="og:title" content="Gikk konkurs med eget selskap etter nesten 30 år: - Det siste året har vært slitsomt"/>
    <meta property="og:description" content="- Jeg har vært for mye journalist og for lite økonom til å få en stor fortjeneste, sier nyhetsbyrå-veteranen Christopher Hoelfeldt-Lund."/>
  </head>
  <body>
    <article>
      <h1>Gikk konkurs med eget selskap etter nesten 30 år: - Det siste året har vært slitsomt</h1>
      <address><time datetime="2019-11-14T12:31:42+00:00">14 Nov 2019, 12:31</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>- Jeg har vært for mye journalist og for lite økonom til å få en stor fortjeneste, sier nyhetsbyrå-veteranen Christopher Hoelfeldt-Lund.</b>
      </p>
      <p>Den oppdragsbaserte nyhetstjenesten Newswire kaster kortene etter nok et krevende år. Tallene for 2018 viste at omsetningen falt fra 4,3 millioner i 2017 til fjorårets 3,1 millioner kroner og resultatet på 100.000 kroner, samt en aksjekapital på drøye 700.000 kroner, var langt fra nok til å dekke opp et samlet tap på nesten 2,6 millioner.</p>
      <p>Nå vil ikke daglig leder og eier <b>Christopher Hoelfeldt Lund </b>skyte inn mer penger i selskapet.</p>
      <p>- Det er en konkurs og det var regninger vi ikke var i stand til å betale. Man kan ikke drive på kreditors regning. Dette til tross for at jeg har brukt en god del egne midler for å holde Newswire gående, sier Hoelfeldt Lund til Kampanje. </p>
      <p>Han gir seg dermed etter et langt liv i først mediebransjen som journalist og etterhvert byråbransjen som eier og daglig leder i Newswire. </p>
      <p>- Da vi begynte med det som egentlig var content marketing på 1990-tallet, var det voldsomt kontroversielt. Stoffet ble sendt ut til medienes navn på oppdragsgivernes vegne, men Newswire hadde full redaksjonell kontroll. Vår oppgave var å sørge for at stoffet havnet på redaksjonell plass. På den tiden leverte ingen den type stoff vi leverte, sier Hoelfeldt Lund.</p>
      <p><b>- Ble sett på som en konkurrent</b><br/>Ifølge Hoelfeldt Lund kom knekken «da mediene selv begynte å produsere content».</p>
      <p>- Gjennomslaget vårt gikk ned, og vi ble sett på som en konkurrent. Mediene skjønte at det var mer lønnsomt å tjene penger på eget content, sier han.</p>
      <p>Newswire ble grunnlagt i 1992, og leverte oppdragsfinansiert nyhetsstoff til norske nyhetsredaksjoner. På sitt største hadde Newswires redaksjon fjorten ansatte. I år, før Hoelfeldt-Lund begjærte bedriften konkurs, var antallet ansatte tre. </p>
      <p>Før Hoelfeldt Lund grunnla Newswire, jobbet han blant annet som journalist i Norsk Telegrambyrå (NTB), United Press International (UPI), Associated Press (AP) og CNN i Europa.</p>
      <p>- Den gang observerte jeg at 95 prosent av pressemeldinger irrelevante. De siste fem var dårlig vinklet fra medienes synspunkt. Slik fikk jeg ideen om å levere oppdragsfinansiert nyhetsstoff under redaksjonens navn, på oppdragsgivernes vegne. Stoffet var redaksjonelt helstøpt, og gjennomgikk en redaksjonell vurdering før publisering, sier Hoelfeldt Lund.</p>
      <p><b>- Siste året har vært slitsomt</b><br/>Ifølge Hoelfeldt-Lund ble hver artikkel Newswire sendte ut publisert i snitt tjue ganger under redaksjonens «storhetstid». Etter hvert begynte redaksjonen også med produksjon av korte videodokumentarer og informasjonsvideoer. Det var videoproduksjonen Hoelfeldt-Lund håpet at skulle redde Newswire da knekken kom. </p>
      <p>- Det siste året har vært slitsomt. Vi forsøkte å snu skuta med interessante videoprosjekter og kunder, hadde forhåpninger om Newswire skulle kunne bli rettet mer mot videoprosjekter - men det ble ikke nok omsetning. Mediene ansetter heller sine egne videofolk. </p>
      <p><b>Milliongjeld</b><br/>Hoelfeldt-Lund sier han har vært «for mye journalist og for lite økonom til å få en stor fortjeneste». Ifølge regnskapet for 2018 hadde selskapet over 1,2  millioner i gjeld til leverandører og offentlige instanser. </p>
      <p>- Vi har vært en velsett og respektert leverandør av oppdragsfinansiert nyhetsstoff. Så løp tiden ut for denne forretningsideen. Det gikk i 20-25 år, så gikk det ikke lenger, sier han. </p>
    </article>
  </body>
</html>