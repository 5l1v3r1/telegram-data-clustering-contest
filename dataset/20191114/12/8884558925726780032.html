<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/v-parku-pietro-coppo-bo-tudi-drsalisce"/>
    <meta property="og:site_name" content="Primorske novice"/>
    <meta property="article:published_time" content="2019-11-14T12:14:04+00:00"/>
    <meta property="og:title" content="V parku Pietro Coppo bo tudi drsališče"/>
    <meta property="og:description" content="V Izoli bodo za praznično obdobje pred koncem leta pripravili bogat program pod skupnim imenom Ledeni otok. V parku Pietro Coppo bodo prvič postavili tudi drsališče, ki bo v dopoldanskem času za vrtce in šole brezplačno. Poleg omenjenega parka bo glavnina dogajanja na Lonki, kjer napovedujejo pester program za vse okuse."/>
  </head>
  <body>
    <article>
      <h1>V parku Pietro Coppo bo tudi drsališče</h1>
      <address><time datetime="2019-11-14T12:14:04+00:00">14 Nov 2019, 12:14</time> by <a rel="author">STA</a></address>
      <p>
        <b>V Izoli bodo za praznično obdobje pred koncem leta pripravili bogat program pod skupnim imenom Ledeni otok. V parku Pietro Coppo bodo prvič postavili tudi drsališče, ki bo v dopoldanskem času za vrtce in šole brezplačno. Poleg omenjenega parka bo glavnina dogajanja na Lonki, kjer napovedujejo pester program za vse okuse.</b>
      </p>
      <figure>
        <img src="https://static.primorske.si/foto/highres/gnweb/719748_f283lucke_iz2z.jpg"/>
        <figcaption>V parku Pietro Coppo v Izoli bodo prvič postavili tudi drsališče. Foto: Zdravko Primožič/FPA</figcaption>
      </figure>
      <p><b>IZOLA</b> &gt; Odprtje drsališča in prižig prazničnih lučk bo v soboto, 30. novembra, sledilo pa bo 50 dni ledenih doživetij.</p>
      <p>Za ime prazničnega dogajanja so k podajanju predlogov pozvali vse šole v občini, zmagal pa je 3. a razred Osnovne šole Dante Alighieri s imenom Ledeni otok oziroma L' isola di ghiaccio. Kot je na današnji novinarski konferenci pojasnila koordinatorka projekta Ledeni otok <b>Olga Kaljada</b>, se za tem imenom skriva zgodovina mesta, ki je bilo nekoč otok.</p>
      <h3>Edino drsališče v parku</h3>
      <p>Skupno bo obiskovalcem na voljo 200 metrov drsalnih stez, poleg tega pa gre za edino drsališče v Sloveniji, ki je speljano skozi park. Drsališče bo odprto vsak dan, v dopoldanskem času pa bo na voljo brezplačno za otroke izolskih vrtcev in šol. Sicer bo za vstop na drsališče treba odšteti dva evra, za izposojo drsalk en evro, možno pa bo kupiti tudi sezonsko karto. Sicer pa so se v Izoli povezali z drsališčem, ki bo zaživelo v Kopru, tako da bo možno uveljaviti medsebojne popuste ob obisku obeh drsališč.</p>
      <p>Župan <b>Danilo Markočič</b> je ob tem poudaril, da je Izola “mesto, ki ima svojo dušo” in bo temu primerno okrašena. Poleg mesta bodo okrasili tudi izolsko podeželje. Za praznično razsvetljavo bodo na občini odšteli približno 21.000 evrov, za ledene steze pa 64.000 evrov.</p>
      <h3>Vrhunec bo nastop Vlada Kreslina</h3>
      <p>V parku Pietro Coppo bo predvsem program za otroke z lutkovnimi, gledališkimi in drugimi predstavami. Med drugim se bodo med 16. in 20. decembrom na prireditvi Naj - naj s pesmijo in plesom predstavili izolski otroški pevski zbori, odrasli pevski zbori in mladi vokalisti. Med 21. in 29. decembrom pa bodo na vrsti projekcije animiranih filmov, je povedala <b>Branka Lipar</b> iz Centra za kulturo, šport in prireditve Izola.</p>
      <p>Prizorišče na Lonki bo od 25. decembra dalje koncertno obarvano, vrhunec bo nastop <b>Vlada Kreslina</b> 28. decembra, v novo leto pa bosta Izolane popeljali zasedbi <b>Ne me jugat</b> in <b>Balkan gang.</b></p>
      <p>Pestro praznično dogajanje pripomore tudi k večji prepoznavnosti turistične destinacije, pa je ocenil direktor izolskega turističnega združenja <b>Dean Kocjančič</b>. Po njegovih napovedih bodo letos prvič presegli pol milijona nočitev. V prvih desetih mesecih letošnjega leta so tako zabeležili 12 odstotkov več turističnih prihodov in sedem odstotkov več nočitev v primerjavi z letom 2018.</p>
    </article>
  </body>
</html>