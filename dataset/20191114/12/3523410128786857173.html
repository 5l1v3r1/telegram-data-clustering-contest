<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639935/%D8%A7%D8%AD%D8%AA%D9%85%D8%A7%D9%84-%D8%A7%D9%86%D8%B5%D8%B1%D8%A7%D9%81-%D8%AD%D8%B1%DB%8C%D8%B1%DB%8C-%D8%A7%D8%B2-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:13:00+00:00"/>
    <meta property="og:title" content="احتمال انصراف حریری از تشکیل دولت"/>
    <meta property="og:description" content="باتوجه به ادامه اختلاف نظرهای موجود میان عون و حریری به نظر می‌رسد که نخست‌وزیر مستعفی لبنان از تشکیل دولت کناره‌گیری کند."/>
  </head>
  <body>
    <article>
      <h1>
        <a href="https://www.bultannews.com/fa/news/639935/%D8%A7%D8%AD%D8%AA%D9%85%D8%A7%D9%84-%D8%A7%D9%86%D8%B5%D8%B1%D8%A7%D9%81-%D8%AD%D8%B1%DB%8C%D8%B1%DB%8C-%D8%A7%D8%B2-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA">احتمال انصراف حریری از تشکیل دولت</a>
      </h1>
      <h2>باتوجه به ادامه اختلاف نظرهای موجود میان عون و حریری به نظر می‌رسد که نخست‌وزیر مستعفی لبنان از تشکیل دولت کناره‌گیری کند.</h2>
      <address><time datetime="2019-11-14T12:13:00+00:00">14 Nov 2019, 12:13</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، منابع آگاه در بعبدا گزارش دادند که توافق با <b>سعد حریری</b> نخست‌وزیر پیشبرد امور <b>لبنان</b> همچنان دشوار است و اگر این امر تا ساعت آینده محقق نشود٬ کار یافتن جایگزین برای وی از میان نامزدهایی که اسامی آنها در خلال رایزنی های اخیر و با هماهنگی و توافق حریری اعلام شد٬ آغاز می‌شود.</p>
      <p>این موضوع با اخباری که دیروز توسط رسانه‌‌های نزدیک به میشل‌عون رئیس‌جمهور منتشر شد تلاقی دارد. این رسانه‌‌ها اعلام کرده بودند که چشم‌اندازها کاملا مسدود شده و میان میشل‌عون و سعد حریری اختلاف نظر وجود دارد و احتمالا حریری از تشکیل دولت کناره‌گیری کند.</p>
      <p>تاکید بری بر همبستگی برای نجات کشور</p>
      <p>نبیه‌بری رئیس‌پارلمان لبنان در خلال نشست دیروز پارلمان در مقر خود٬ بر ضرورت تسریع در روند تشکیل یک دولت جامع که قادر به تحقق خواسته‌‌های مردم در مقابله با فساد و انجام اصلاحات اقتصادی بوده و توانایی لازم برای پیشرفت حیات سیاسی در راستای تحقق آرمان‌های آنها را داشته باشد تاکیدکرد.</p>
      <p>بری خاطرنشان کرد که مرحله کنونی لبنان نیازمند مسئولیت پذیری همه است تا کشور را از این بحران بیرون بکشیم.</p>
      <p>نبیه‌بری همچنین از کریستوف فارنو رئیس اداره خاورمیانه و شمال آفریقا در وزارت امور خارجه فرانسه و برونو فوشه سفیر فرانسه در لبنان که همراه وی بود استقبال کرد.</p>
      <p>رئیس‌پارلمان لبنان به همراه نماینده فرانسوی٬ وضعیت لبنان را از همه جهات مورد بررسی قرار داده و بر ضرورت یافتن یک راه‌حل فوری تاکید کردند. نماینده فرانسه اشاره کرد که پاریس همچنان متعهد به کمک و حمایت از لبنان است.</p>
      <p>بری همچنین با نماینده فرانسوی درباره آغاز اکتشاف نفت در بلوک 4 قبل از پایان سال و لزوم شروع به کار در بلوک شماره 9 قبل از پایان سال 2020 گفتگو کرد. فارنو قول داد تمایل لبنانی‌ها در این خصوص را به مدیریت شرکت"توتال"(شرکت نفت و گاز فرانسوی) منتقل کند.</p>
    </article>
  </body>
</html>