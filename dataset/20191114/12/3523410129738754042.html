<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639957/%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AE%D9%88%D8%AF%D8%AE%D9%88%D8%A7%D9%86%D8%AF%D9%87-%D8%A8%D9%88%D9%84%DB%8C%D9%88%DB%8C-%D8%AE%D9%88%D8%A7%D9%86-%DA%AF%D9%88%D8%A7%DB%8C%D8%AF%D9%88-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D8%B4%D9%86%D8%A7%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:39:00+00:00"/>
    <meta property="og:title" content="رئیس‌جمهور خودخوانده بولیوی «خوان گوایدو» را به رسمیت شناخت"/>
    <meta property="og:description" content="«جنینه آنز» اعلام کرد «خوان گوایدو» رئیس‌جمهور خودخوانده ونزوئلا را به رسمیت می‌شناسد و از او حمایت می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/639957/%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AE%D9%88%D8%AF%D8%AE%D9%88%D8%A7%D9%86%D8%AF%D9%87-%D8%A8%D9%88%D9%84%DB%8C%D9%88%DB%8C-%D8%AE%D9%88%D8%A7%D9%86-%DA%AF%D9%88%D8%A7%DB%8C%D8%AF%D9%88-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D8%B4%D9%86%D8%A7%D8%AE%D8%AA">رئیس‌جمهور خودخوانده بولیوی «خوان گوایدو» را به رسمیت شناخت</a>
      </h1>
      <h2>«جنینه آنز» اعلام کرد «خوان گوایدو» رئیس‌جمهور خودخوانده ونزوئلا را به رسمیت می‌شناسد و از او حمایت می‌کند.</h2>
      <address><time datetime="2019-11-14T12:39:00+00:00">14 Nov 2019, 12:39</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از دیلی صباح، «جنینه آنز» سناتور بولیوی، که سه‌شنبه بلافاصله پس از استعفای «اوو مورالس» رئیس‌جمهور این کشور، خود را رئیس‌جمهور موقت خواند چهارشنبه خوان گوایدو، رئیس‌جمهور خودخوانده ونزوئلا، را به رسمیت شناخت و گفت منتظر یک سفیر از سوی کاراکاس به این کشور است.</p>
      <p>آنز روز سه‌شنبه پس از استعفای مورالس، معاونانش و بیشتر اعضای کابینه او خود را رئیس‌جمهور این کشور خواند بدون آنکه رای‌گیری انجام شود و یا حدنصاب آراء پارلمان را کسب کند. آنز روز گذشته پیامی را در حساب توییتریش منتشر ساخت و از خوان گوایدو به دلیل آنکه دولت او را به رسمیت می‌شناسد تشکر کرد. آنز در این پیام افزود: «در مقام رئیس‌جمهور بولیوی از شما دعوت می‌کنم سفیر جدیدی را از سوی ونزوئلا در بولیوی منصوب کنید. ما بلافاصله او را به رسمیت خواهیم شناخت».</p>
      <p>گوایدو پیشتر در توییترش نوشته بود «جنینه آنز را رئیس‌جمهور موقت بولیوی می‌شناسم. آن‌ها الهام‌بخش کشور ما هستند و معتقدیم که آزادی را به دست خواهیم آورد».</p>
      <p>آنز که پیشتر در میان اعتراضات مردمی خواستار برگزاری انتخابات دوباره شده بود در حالی گوایدو را به رسمیت می‌شناسد که بسیاری از کشور‌ها خودش را در مقام رئیس‌جمهور موقت بولیوی به رسمیت نشناخته‌اند.</p>
      <p>گوایدو در ژانویه سال جاری میلادی خود را رئیس‌جمهور موقت ونزوئلا خواند و از نیکلاس مادورو، رئیس‌جمهور قانونی این کشور، خواست از قدرت کنار برود. او از ارتش ونزوئلا خواست برای کنار گذاشتن مادورو کمک کند.</p>
      <p>کشور‌های اتحادیه اروپا از جمله انگلیس، فرانسه، اسپانیا، هلند، آلمان، لهستان، لیتوانی و لتونی به همراه آمریکا و کانادا، گوایدو را به رسمیت شناخته‌اند.</p>
    </article>
  </body>
</html>