<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/hadce-dala-exmanzelka-jiny-rozmer-ve-sklepe-ma-konopi-prozradila-policistum-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T12:38:00+00:00"/>
    <meta property="og:title" content="Hádce dala exmanželka jiný rozměr. Ve sklepě má konopí, prozradila policistům"/>
    <meta property="og:description" content="S policisty před nedávnem řešily své hádky hned dva páry z Brněnska. U obou nakonec vyšlo najevo, že se partneři ve volném čase věnovali pěstování či sušení konopí. O případech informovali jihomoravští policisté ve čtvrtek."/>
  </head>
  <body>
    <article>
      <h1>Hádce dala exmanželka jiný rozměr. Ve sklepě má konopí, prozradila policistům</h1>
      <address><time datetime="2019-11-14T12:38:00+00:00">14 Nov 2019, 12:38</time> by <a rel="author">Pavla Hloušková</a></address>
      <p>Před několika dny řešila policie hádku bývalých manželů v obci u Rajhradu na Brněnsku. „Než policisté dorazili na místo, vše se uklidnilo. Možná proto, že muž opustil místo. Jeho bývalá žena ale dala celé záležitosti jiný rozměr. Přivolané hlídce sdělila, že její muž má ve sklepě pěstírnu konopí. Místo jim navíc ochotně ukázala,“ uvedl policejní mluvčí Bohumil Malášek.</p>
      <figure>
        <img src="https://g.denik.cz/68/cb/spartakiada-breclavsko-10_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/spartakiada-slety-sokol-socialismus-komunismus-sport-vojaci-i-deti-201911142.html">Spartakiády navázaly na slety. Cvičily při nich dva miliony lidí Přečíst článek ›</a>
      </aside>
      <p>Pod domem hlídka skutečně našla kontejner se vzrostlými rostlinami konopí.</p>
      <p>Sušení stejné zeleně se věnoval i osmatřicetiletý muž žijící poblíž Rosic na Brněnsku. Spor mezi ním a jeho o osm let starší partnerkou, v němž hrál roli i alkohol, vyvrcholil sbalením osobních věcí muže. „Už byl na odchodu, když se rozpomněl, že ve sklepě má ještě něco důležitého. Po několika minutách se vrátil s usušenou rostlinou konopí a přiznal, že ještě další suší,“ dodal.</p>
      <p>Oba muže bude policie stíhat pro nedovolenou výrobu a jiné nakládání s omamnými látkami.</p>
    </article>
  </body>
</html>