<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tri-jezdci-se-v-brazilii-utkaji-o-treti-misto/1820899?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T12:29:00+00:00"/>
    <meta property="og:title" content="Tři jezdci se v Brazílii utkají o třetí místo"/>
    <meta property="og:description" content="Sao Paulo - Formuli 1 o víkendu čeká v Brazílii předposlední závod sezony. Zatímco Lewis Hamilton bude na okruhu Interlagos usilovat o kosmetické vylepšení mistrovské sezony, za ním a jeho týmovým kolegou z Mercedesu Valtterim Bottasem se bude bojovat o třetí místo v konečném pořadí."/>
  </head>
  <body>
    <article>
      <h1>Tři jezdci se v Brazílii utkají o třetí místo</h1>
      <address><time datetime="2019-11-14T12:29:00+00:00">14 Nov 2019, 12:29</time> by <a rel="author" href="http://www.ctk.cz/" target="_blank">ČTK</a></address>
      <p>Sao Paulo - Formuli 1 o víkendu čeká v Brazílii předposlední závod sezony. Zatímco Lewis Hamilton bude na okruhu Interlagos usilovat o kosmetické vylepšení mistrovské sezony, za ním a jeho týmovým kolegou z Mercedesu Valtterim Bottasem se bude bojovat o třetí místo v konečném pořadí.</p>
      <slideshow>
        <figure>
          <img src="https://i3.cn.cz/6/1572816763_P201911030708201.jpg"/>
        </figure>
        <figure>
          <img src="https://i3.cn.cz/6/1572814227_P201911030685101.jpg"/>
        </figure>
        <figure>
          <img src="https://i3.cn.cz/6/1572816518_P201911030706101.jpg"/>
        </figure>
        <figure>
          <img src="https://i3.cn.cz/6/1572813267_P201911030677501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>Čtyřiatřicetiletý Hamilton si před dvěma týdny druhým místem v Austinu zajistil šestý titul mistra světa a o druhou příčku celkové klasifikace nemůže přijít ani vítěz Velké ceny USA Bottas. Rozhodnuto je navíc i v Poháru konstruktérů, který pošesté za sebou získal Mercedes.</p>
      <p>V Brazílii půjde především o třetí místo, které patří Charlesi Leclercovi s náskokem 14 bodů před čtvrtým Maxem Verstappenem z Red Bullu. Pilot Ferrari ale v neděli klesne o deset míst na startu za překročení povoleného počtu výměn motoru, protože do Brazílie přijede s novou pohonnou jednotkou.</p>
      <p>Bez šance není ani pátý Sebastian Vettel z Ferrari, kterého od Verstappena dělí pět bodů. "V minulosti se nám v Brazílii dařilo, tak snad to vydrží i teď," uvedl čtyřnásobný mistr světa a trojnásobný vítěz z Interlagosu. Naposledy se Vettel z triumfu na okruhu nedaleko Sao Paula, kde ho čeká 100. závod v kariéře, radoval předloni.</p>
      <p>O motivaci má postaráno i Hamilton, který se může zase o kousek přiblížit rekordnímu počtu vítězství slavného Michaela Schumachera. Jezdci Mercedesu patří v historickém pořadí druhé místo s 83 triumfy, zatímco sedminásobný šampion jich má na kontě 91.</p>
      <p>Mercedes se však bude muset obejít bez svého šéfa Tota Wolffa, který vzhledem k jistému zisku obou titulů zůstane v Evropě a bude se věnovat jiným týmovým projektům. Sedmačtyřicetiletý Wolff bude v boxech německé stáje chybět poprvé od roku 2013.</p>
      <h3>Charakteristika okruhu Interlagos:</h3>
      <p>Délka okruhu: 4,309 km.</p>
      <p>Délka závodu: 71 kol = 305,909 km.</p>
      <p>Počet pravých zatáček: 5</p>
      <p>Počet levých zatáček: 10</p>
      <p>Počet odjetých Velkých cen: 46</p>
      <p>Nejvíce vítězství: Michael Schumacher - 4, Ferrari - 9</p>
      <p>Nejvíce pole position: Ayrton Senna, Rubens Barrichello, Mika Häkkinen, Felipe Massa a Lewis Hamilton - 3, McLaren - 9</p>
      <p>Nejrychlejší kolo v závodu: Valtteri Bottas (Fin./Mercedes), 2018: 1:10,540</p>
      <p>Nejrychlejší kolo v kvalifikaci: Lewis Hamilton (Brit./Mercedes), 2018: 1:07,281</p>
      <p>Nejrychlejší závod: Lewis Hamilton (Brit./Mercedes), 2018: 1:27:09,066</p>
      <p>Vítězové předešlých závodů: 2014 - Nico Rosberg (Něm./Mercedes), 2015 - Nico Rosberg (Něm./Mercedes), 2016 - Lewis Hamilton (Brit./Mercedes), 2017 - Sebastian Vettel (Něm./Ferrari), 2018 - Lewis Hamilton</p>
    </article>
  </body>
</html>