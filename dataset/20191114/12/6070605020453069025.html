<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Fred-metres-despres-matinada-aiguats_0_2343965672.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T12:00:00+00:00"/>
    <meta property="og:title" content="La neu s'estén pel Pirineu i podria aparèixer en més indrets"/>
    <meta property="og:description" content="El Meteocat té actius avisos per neu en més de 10 comarques"/>
  </head>
  <body>
    <article>
      <h1>La neu s'estén pel Pirineu i podria aparèixer en més indrets</h1>
      <h2>El Meteocat té actius avisos per neu en més de 10 comarques</h2>
      <address>
        <time datetime="2019-11-14T12:00:00+00:00">14 Nov 2019, 12:00</time>
      </address>
      <p>Nevada extensa i abundant al Pirineu aquest dijous. Les precipitacions no han arribat a tota la serralada, però sí que estan emblanquinant tant les cotes altes com les baixes de molts punts del Pirineu Occidental. A les cotes altes el gruix de neu acumulat avui ja arriba fins als 30 cm en alguns punts, i tant al fons de la Vall d'Aran com a la Ribagorça, a les valls d'Àneu o fins i tot a la Cerdanya la neu s'ha fet present fins a cotes baixes. Cal esperar que amb el pas de les hores la neu arribi a baixar fins als 800 metres en general. Aquesta tarda i vespre es podria veure nevar en alguns indrets del Prepirineu i en punts alts de la Catalunya Central.</p>
      <p>El Meteocat té actius avisos per neu tant per avui com per demà. Per avui l'alerta se centra al Pirineu Occidental, però per demà arriba fins a comarques com la Terra Alta, el Priorat, l'Alt Camp, el Baix Camp i la Conca de Barberà; també a Osona, al Berguedà i el Ripollès. En totes aquestes comarques el Meteocat avisa de la possibilitat que es puguin acumular més de 5 cm per sobre dels 700 metres, tot i que la cota que s'espera que baixi fins als 500.</p>
      <figure>
        <a href="https://www.ara.cat/2019/11/14/societat/meteo/Avis-situacio-meteorologica-perill-METEOCAT_2343975755_67382204_958x603.png">
          <img src="https://www.ara.cat/2019/11/14/societat/meteo/Avis-situacio-meteorologica-perill-METEOCAT_2343975755_67382204_958x603.png"/>
        </a>
        <figcaption>Avís de situació meteorològica de perill per neu de cara a demà / METEOCAT</figcaption>
      </figure>
      <p>D'entre els gruixos més abundants acumulats fins ara en destaquen els més de 30 cm acumulats ja a la Bonaigua i a Espot, o els 25 de Boí. També han caigut al voltant de 20 centímetres a Malniu i al Lac Redon, o 8 al Port del Comte. Totes aquestes dades pertanyen a ubicacions per sobre dels 2.000 metres, però a la cota 1.500 alguns gruixos no són gaire diferents. Al Ripollès fins a la una del migdia la nevada havia estat molt més discreta. Són dades obtingudes a partir dels sensors de estacions automàtiques del Meteocat.</p>
      <figure>
        <iframe data-src="https://twitter.com/RicardRiba_and/status/1194852725713969152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/burgerplatz/status/1194922997552947202?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/marcferp/status/1194935739957567489?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/martalluvich/status/1194948071613972480?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aquesta matinada una cadena de tempestes ha deixat pluges fortes en diferents punts de la costa central. Els aiguats més intensos i abundants han descarregat al Barcelonès, on s'han acumulat fins a 39 l/m2 a la Vila Olímpica de Barcelona o 32 al barri de Gràcia i també a l'Hospitalet de Llobregat. Destaquen també els 30 l/m2 de Sants, els 26 de Sant Boi de Llobregat, els 21 del Prat de Llobregat o els 14 de Vilanova i la Geltrú amb dades fins a dos quarts de vuit del matí.</p>
      <figure>
        <a href="https://www.ara.cat/2019/11/14/societat/meteo/tempesta-aquest-Tibidabo-ALFONS-PUERTAS_2343975798_67385976_800x450.jpg">
          <img src="https://www.ara.cat/2019/11/14/societat/meteo/tempesta-aquest-Tibidabo-ALFONS-PUERTAS_2343975798_67385976_800x450.jpg"/>
        </a>
        <figcaption>La tempesta d'aquest matí vista des del Tibidabo / ALFONS PUERTAS</figcaption>
      </figure>
      <p>Les tempestes més fortes s'han anat desplaçant cap a dins del mar, però el matí serà de pluges irregulars. El vent d'entre ponent i mestral bufarà amb cops de 40 o 50 km/h en moltes comarques centrals i del sud de Catalunya.</p>
      <figure>
        <a href="https://www.ara.cat/2019/11/14/societat/meteo/Acumulacions-precipitacio-previstes-avui_2343975698_67377595_630x486.png">
          <img src="https://www.ara.cat/2019/11/14/societat/meteo/Acumulacions-precipitacio-previstes-avui_2343975698_67377595_630x486.png"/>
        </a>
        <figcaption>Acumulacions de precipitació previstes per avui</figcaption>
      </figure>
      <p>Les possibilitats de veure neu en cotes baixes no s'acabaran aquí. Demà el temps encara serà molt variable i insegur, i la cota de neu podria arribar a baixar fins als 400 o 500 o metres en algunes comarques interiors de Tarragona i a l'altiplà central. Alguns models de previsió fan pensar que aquest divendres encara cauran alguns ruixats més dispersos i puntuals que, per tant, podrien deixar enfarinades en aquestes comarques. Demà els ruixats irregulars també apareixeran al Pirineu Oriental, al voltant del Montseny i de la Selva o el Baix Empordà.</p>
      <p>El fred de ple hivern marcarà l'inici del cap de setmana. Dissabte i diumenge a primera hora glaçarà en moltes comarques interiors i prelitorals, i al migdia molts termòmetres se situaran al voltant dels 10 graus. La temperatura baixarà fins als valors més baixos de la tardor fins ara.</p>
      <figure>
        <a href="https://www.ara.cat/2019/11/14/societat/meteo/Diferencia-prevista-temperatura-maxima-ahir_2343975697_67377517_630x486.png">
          <img src="https://www.ara.cat/2019/11/14/societat/meteo/Diferencia-prevista-temperatura-maxima-ahir_2343975697_67377517_630x486.png"/>
        </a>
        <figcaption>Diferència prevista entre la temperatura màxima d'ahir i la d'avui</figcaption>
      </figure>
      <p>El cap de setmana el temps serà més tranquil. Dissabte quedaran intervals de núvols en punts de la costa central i del sud de la Costa Brava, però en general predominaran les clarianes. La nit de dissabte a diumenge nevarà tímidament al vessant nord del Pirineu, però en conjunt diumenge serà també un dia amb més sol que núvols, tot i que el cel pugui ser variable al Pirineu occidental i a Ponent. Diumenge al matí el mestral bufarà amb cops puntualment forts a les Terres de l'Ebre, i el vent es deixarà sentir al vessant nord del Pirineu i a l'extrem nord del l'Empordà.</p>
      <p>Al llarg termini el fred anirà marxant. La setmana que ve començarà amb temperatures encara una mica baixes per a l'època, però cap al tram final del mes l'ambient serà més suau. És bastant possible que les pluges d'aquest mes no s'acabin aquí. Entre dijous i dissabte de la setmana que ve s'entreveu la possibilitat de noves tongades de precipitacions, però encara hi ha molta incertesa en el pronòstic.</p>
    </article>
  </body>
</html>