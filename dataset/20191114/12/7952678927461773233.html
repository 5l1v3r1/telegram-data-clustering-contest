<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=3075&amp;docID=328069&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-14T12:44:00+00:00"/>
    <meta property="og:title" content="הכל אישי: למה רפאלוב יעזוב את אנטוורפן?"/>
    <meta property="og:description" content="בבלגיה חשפו מה יוביל לפרידה הצפויה של הישראלי מהאדומים"/>
  </head>
  <body>
    <article>
      <h1>הכל אישי: למה רפאלוב יעזוב את אנטוורפן?</h1>
      <h2>בבלגיה חשפו מה יוביל לפרידה הצפויה של הישראלי מהאדומים</h2>
      <address><time datetime="2019-11-14T12:44:00+00:00">14 Nov 2019, 12:44</time> by <a rel="author">מערכת אתר ערוץ הספורט</a></address>
      <p>תעלומה: בשנה של <a href="http://www.sport5.co.il/Tags/%d7%9c%d7%99%d7%90%d7%95%d7%a8+%d7%a8%d7%a4%d7%90%d7%9c%d7%95%d7%91">ליאור רפאלוב</a> באנטוורפן, היה נראה שהחיבור בינו לבין האדומים מוצלח. שערים מכריעים, מעמד של כוכב ויכולת טובה של הישראלי הפכו אותו לבאנקר. לאחרונה עלו דיווחים לפיהם רפאלוב צפוי לעזוב את אנטוורפן בינואר, וכעת בבלגיה מסבירים מה הסיבה לשינוי.</p>
      <p>על פי אותו פרסום, הליגיונר התעמת עם כוכב אחר של הקבוצה, דיומרסי אמבוקני, במהלך משחק מול סטנדרד ליאז', כשהשניים נאבקו על הזכות לבעוט פנדל. מעמדו של אמבוקני בקבוצה הוא בלתי מעורער, על פי אותו דיווח, וזה מה שגרם לדעיכה במעמדו של רפאלוב, כשגם התנצלות מצידו של הישראלי לא הספיקה. "למרות שמאז שרפאלוב ירד לספסל, הקבוצה לא ממש מצליחה, נראה שאין מנוס מפרידה", נכתב באחד האתרים הבלגים, "רפאלוב הפך לפרסונה נון גראטה". מאז אותה תקרית וההחלטה לספסל אותו, בבלגיה מדווחים שרפאלוב נראה חסר חשק באימונים, מה שבוודאי לא תורם לשילובו מחדש.</p>
      <p>הפרידה הצפויה היא בהחלט מפתיעה, שכן תחילת העונה של רפאלוב הייתה בדיוק לפי הספר. הקשר כבש שישה שערי ליגה בתשע הופעות ואף הוסיף שני בישולים. אבל למרבה ההפתעה, הוא בילה את מירב זמנו בתקופה האחרונה על הספסל. הסיבה? לאסלו בולוני, מאמנה של אנטוורפן, ניסה את מזלו עם שחקנים אחרים נוכח הירידה ביכולת של קבוצתו (שני ניצחונות בשבעת המשחקים האחרונים), ומעולם לא חזר לאופציית רפאלוב. כעת, אם לא יהיו שינויים דרסטיים, רפאלוב יחל בחיפושים אחר יעד חדש בינואר, כך טוענים בבלגיה.</p>
      <p>רפאלוב הצטרף לאנטוורפן בעונה שעברה, אחרי שבע שנים נהדרות בקלאב ברוז'. אשתקד הוא שותף ב-34 משחקים, בהם כבש עשרה שערים והפך לבורג משמעותי במועדון. במדי ברוז' הוא השלים בסך הכל 177 משחקים בהם כבש 40 פעמים.</p>
      <figure>
        <img src="https://www.sport5.co.il/Images/trans.gif"/>
        <figcaption>הריב שהראה לו את הדרך החוצה? רפאלוב ואמבוקני (getty)</figcaption>
      </figure>
    </article>
  </body>
</html>