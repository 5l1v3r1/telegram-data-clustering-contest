<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/god-natt-skatt/71809859"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T12:46:57+00:00"/>
    <meta property="og:title" content="God natt, skatt"/>
    <meta property="og:description" content="Ikke alle er like svømmedyktige som lakselobbyen. I kampen om skatt på superprofitten i næringen druknet de motstanderen før den overhodet fikk dyppet tærne i vannet."/>
  </head>
  <body>
    <article>
      <h1>God natt, skatt</h1>
      <h2>Ikke alle er like svømmedyktige som lakselobbyen. I kampen om skatt på superprofitten i næringen druknet de motstanderen før den overhodet fikk dyppet tærne i vannet.</h2>
      <address><time datetime="2019-11-14T12:46:57+00:00">14 Nov 2019, 12:46</time> by <a rel="author">Ola Magnussen Rydje</a></address>
      <p><b>På tolv måneder </b>har oppdrettsnæringen levert et skoleeksempel på effektiv lobbyisme. Målet? Å få skutt ned konklusjonene i en offentlig utredning om en ny skatt på superprofitten i næringen - seks måneder før den ble ferdigstilt og offentliggjort.</p>
      <p>Oppskriften på planen for å få stanset skatten inneholder tre potente ingredienser i den moderne politikken:</p>
      <ul>
        <li>Tid.</li>
        <li>Kontakter.</li>
        <li>Penger.</li>
      </ul>
      <p>Mye penger.</p>
      <p><b>Ifølge Dagens Næringsliv</b> satte næringen i 2018 igang et storstilt og koordinert påvirkningsarbeid.</p>
      <p>En del av påvirkningsarbeidet var rettet mot grasrota i de politiske partiene. Målet var å mobilisere et gryende distriktsopprør mot «Oslo», som ifølge lakselobbyen vil være mottakeren av oppdrettsskatten.</p>
      <p>Som Høyremann og tidligere statssekretær i fiskeridepartementet, Daniel Bjarmann-Simonsen, sa det til avisa:</p>
      <p>«Du vinner mye sympati i saker der distriktene er mot Oslo. Folk sluttet opp mot en felles fiende, Oslo skulle ikke få pengene.»</p>
      <p><b>Det fungerte.</b> Landsmøtesesongen 2019 ble sparket igang med en rekke godt formulerte angrep på en potensiell ekstraskatt på milliardærene i oppdrettsnæringen.</p>
      <p>I mellomtida hadde Sjømat Norge, oppdrettsnæringens interesseorganisasjon, hyret inn tre profilerte og mektige leiesoldater fra PR-bransjen. En av dem var Sigbjørn Aanes, statsminister Erna Solbergs spinndoktor før han gikk til First House.</p>
      <p>Aanes er kjent i både pressen og politikken for å være en av Norges beste strateger. Det at han kjenner hele regjeringsapparatet og sentrale personer i samtlige regjeringspartier var trolig heller ingen ulempe for den lite skattelystne oppdrettsnæringen.</p>
      <p>I tillegg til Aanes ble ifølge Dagens Næringsliv også to tidligere toppolitikere for Frp og Høyre «engasjert» til å «prate med dem som de kjente og synliggjøre de negative konsekvensene», som styreleder Roger Øksheim i Edelfisk i Rognan sa det.</p>
      <p><b>I etterkant har</b> tidligere stortingspolitiker Jan Arild Ellingsen for Fremskrittspartiet, og tidligere Høyre-politiker Ivar Kristiansen fått gode skussmål for arbeidet de la ned.</p>
      <p>Og ikke uten grunn.</p>
      <p>Som perler på en snor gikk landsmøtene i Høyre, Fremskrittspartiet, Venstre og Senterpartiet imot såkalt grunnrentebeskatning av oppdrettsnæringen - en skatt som potensielt vil gi 7 milliarder i skatteinntekter til kommuner og fellesskapet. Penger som er tjent på utnyttelse av våre felleseide fjorder.</p>
      <p>Allerede seks måneder før den offentlige utredningen om skatt på oppdrettsnæringens superprofitt ble foreslått av professor Karen Hele Ulltveit-Moe, ble forslaget lagt dødt.</p>
      <p><b>Lobbyisme er verken </b>ulovlig eller uønsket. Interessekamp får ideelt sett fram de beste argumentene for en sak, og gir politikerne et godt beslutningsgrunnlag.</p>
      <p>Det er heller ikke slik at det er enkelt å bedrive den. Det er vanskelig å kjøpe seg til en seier i norsk politikk. Stor grad av åpenhet, aktørmangfold og politikere med både moralsk kompass og evne til egen tenkning, gjør det krevende å få viljen sin.</p>
      <p>Men tid, gode kontakter og penger kan skape en maktubalanse. Det hjelper å engasjere folk som har levd et helt yrkesliv på innsida av partiene. Det hjelper å ha milliardærer i ryggen. Og det hjelper å ha både innsikt og stor forståelse for hva som står på spill slik at du kan skyte noe ned før den offentlige utredningen - selve faktagrunnlaget - kommer på bordet.</p>
      <p><b>Lakseskatten, samme hvor</b> <a href="https://www.dagbladet.no/kultur/vi-bor-skattlegge-gullgasa/71780205">klok og rettferdig</a> den er, manglet en organisert kraft i ryggen, og tapte det første slaget. Det er ikke for seint å endre utfallet, men tilhengerne er på etterskudd.</p>
      <p>Men får de først fart på sakene, har de gode argumenter for hånden. Laksebaronene tjener seg søkkrike blant annet fordi det er begrenset med muligheter til å drive oppdrett. Det er fysisk sett plass til flere anlegg i fjordene våre, mens staten deler, av miljøhensyn, bare ut et gitt antall løyver.</p>
      <p>Selskapene legger ned en viktig egeninnsats, men det er denne typen statlig regulert ressursknapphet på en svært ettertraktet vare som fører til superprofitt.</p>
      <p>Mangel på friere konkurranse, samt utnyttelsen av fellesskapets ressurser, gjør det derfor rettferdig at oppdrettsnæringen (på samme måte som olje- og vannkraftnæringen) skal betale mer tilbake til borgerne enn bedrifter i andre sektorer. De vil trolig fortsatt tjene uhorvelig mye penger. Bare ikke like mye som før.</p>
      <p><b>Lakselobbyen har </b>en dårligere sak enn mange andre næringer som kjemper for lavere skatt. For ikke å snakke om den jevne skattebetaler.</p>
      <p>Men takket være god lobbyisme har de fått med seg Høyre, Frp, Venstre og Senterpartiet på at faktagrunnlaget fra den offentlige utredningen ikke skal få behandlingen det fortjener.</p>
      <p><b>Det betyr likevel </b>ikke at opposisjonen, utvalget selv eller andre tilhengere av skatten behøver resignere. Med milliarder på spill, er det både tid og rom for kamp. Først når utvalget skal på høring, deretter i den lange valgkampen mot 2021.</p>
      <p>For både Arbeiderpartiet og Senterpartiet bør oppdrettsskatt være en vinnersak: Mer fordeling, mer til distriktene, mer penger til skattefinansiert velferd, og mindre skattebelastning på vanlige folk.</p>
    </article>
  </body>
</html>