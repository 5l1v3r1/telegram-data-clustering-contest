<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639956/%DA%AF%D9%84-%D8%A7%D8%B1%D8%B2%D8%A7%D9%86-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:39:00+00:00"/>
    <meta property="og:title" content="گل ارزان شد"/>
    <meta property="og:description" content="به گفته رئیس اتحادیه تولیدکنندگان گل و گیاه استان تهران، قیمت انواع گل‌ نسبت به یک تا دو ماه گذشته کاهش یافته است."/>
  </head>
  <body>
    <article>
      <h1>
        <a href="https://www.bultannews.com/fa/news/639956/%DA%AF%D9%84-%D8%A7%D8%B1%D8%B2%D8%A7%D9%86-%D8%B4%D8%AF">گل ارزان شد</a>
      </h1>
      <h2>به گفته رئیس اتحادیه تولیدکنندگان گل و گیاه استان تهران، قیمت انواع گل‌ نسبت به یک تا دو ماه گذشته کاهش یافته است.</h2>
      <address><time datetime="2019-11-14T12:39:00+00:00">14 Nov 2019, 12:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، غلامحسین سلطان‌محمدی در گفت‌وگو با ایسنا، اظهار کرد: اکنون <b>قیمت</b> انواع <b>گل‌</b> نسبت به یک تا دو ماه گذشته کاهش یافته به‌گونه‌ای که در حال حاضر بازار متعادل‌تری در این محصول داریم اما با وجود کاهش قیمت، تقاضا برای خرید گل همچنان پایین است.</p>
      <p>وی ادامه داد: در حال حاضر با وجود اتمام ایام محرم و صفر و شروع اعیاد و جشن‌ها، تقاضای قابل توجه‌ای برای این محصول نداریم.</p>
      <p>سلطان‌محمدی با بیان اینکه کشور چهار فصل ما شرایط پرورش گل و گیاه را دارد، افزود: واردات گل هیچ زمانی برای کشور مناسب نبوده و البته ما هم خواهان ممنوعیت واردات نیستیم، بلکه خواستار این هستیم که واردات این محصول با توجه به سرانه مصرف داخل کشور صورت بگیرد. ضمن اینکه اگر بخواهیم در این زمینه صادرات داشته باشیم باید میزان گلخانه‌های مدرن را افزایش بدهیم.</p>
      <p>وی با بیان اینکه در شش ماهه دوم سال صادرات بهتری در این زمینه داریم، خاطرنشان کرد: اگر با این میزان تولید گل در کشور صادرات داشته باشیم، مصرف‌کننده ضرر می‌کند چون با این میزان تولید در کشور نمی‌توانیم نیاز داخل را تأمین کنیم.</p>
      <p>رئیس اتحادیه تولیدکنندگان گل و گیاه استان تهران با انتقاد از واردات بی‌رویه گل به کشور، تاکید کرد: ما نباید به خارج از کشور وابسته باشیم که همه چیز را وارد کنیم، بلکه باید شرایط را طوری فراهم کرد تا آن چیزی را که می‌توان در داخل تولید کرد را، خودمان تولید کنیم تا در این صورت هم موجب اشتغالزایی و درآمدزایی برای کشور شود و هم ارزی از کشور برای واردات خارج نشود. زمانی که صادرات محدودی داریم باید سعی کنیم تا واردات این محصول را کاهش دهیم.</p>
      <p>وی ادامه داد: معادل ۴۰ تا ۵۰ میلیون دلار صادرات در شش تا هفت ماهه نخست سال جاری داشته‌ایم که مقصد بیشتر این صادرات به کشورهای حوزه خلیج فارس بوده است. بیشترین صادرات گل را به کشور عراق و مقداری هم به افغانستان و پاکستان داریم.</p>
      <p>سلطان‌محمدی سرانه مصرف گل در کشور را معادل ۱۵ شاخه گل دانست و گفت: در سال وقتی که ما ۲.۵ میلیون شاخه گل تولید می‌کنیم این میزان تولید در کشور مصرف نمی‌شود. ما در تولید گل و گیاه در جهان مقام هفدهم و در صادرات مقام ۱۰۶ یا ۱۰۷‌ ام را داریم که این نشان‌دهنده این است که صادرات ما در این زمینه ضعیف است.</p>
      <p> </p>
    </article>
  </body>
</html>