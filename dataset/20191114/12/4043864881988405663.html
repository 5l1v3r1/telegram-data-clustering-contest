<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231958/"/>
    <meta property="og:site_name" content="Українська правда"/>
    <meta property="article:published_time" content="2019-11-14T12:37:10+00:00"/>
    <meta property="og:title" content="Адвокат розповів подробиці затримання чоловіка нардепки Скороход"/>
    <meta property="og:description" content="Підприємця Олексія Алякіна, який є цивільним чоловіком депутатки Анни Скороход, затримали вранці 14 листопада через розшук у Росії."/>
  </head>
  <body>
    <article>
      <h1>Адвокат розповів подробиці затримання чоловіка нардепки Скороход</h1>
      <address>
        <time datetime="2019-11-14T12:37:10+00:00">14 Nov 2019, 12:37</time>
      </address>
      <p>Підприємця Олексія Алякіна, який є цивільним чоловіком депутатки Анни Скороход, затримали вранці 14 листопада через розшук у Росії.</p>
      <p><b>Джерело</b>: коментар адвоката Сергія Тарасюка "Українській правді" </p>
      <p><b>Прям мова: "</b>О 10 годині ранку на розі вулиць Пилипа Орлика та Інститутської затриманий працівниками департаменту карного розшуку Нацполіції.</p>
      <p>Він оголошений в розшук (Росією – УП), був затриманий рік тому, тимчасове затримання вже пройшло, він, скажемо так, пройшов через усі процедури, і наразі триває процедура екстрадиційної перевірки.</p>
      <p>Фактично була ще одна процедура, яка не передбачена законом. Затриманий повторно – законодавством це не передбачено.</p>
      <p>Підстави для затримання – ті самі, що були рік тому. Тому це фактично ще одна екстрадиційна перевірка Генеральної прокуратури".</p>
      <figure>
        <img src="https://img.pravda.com/images/doc/8/b/8b8644d-52.44.--------------2019-11-14---14.png"/>
        <figcaption>Карта Алякіна у базі розшуку Інтерполу</figcaption>
      </figure>
      <p><b>Деталі: </b>Алякіна доставлять до ізолятора тимчасового тримання, пізніше – обиратимуть запобіжний захід у вигляді тимчасового арешту. На думку адвоката, засідання суду відбудеться 15 або 16 листопада.</p>
      <p>Захисник каже, що попередні запобіжні заходи стосовно Алякіна скасовані, адже його процесуальна поведінка була належною.</p>
      <p>У 2018 році Алякіна позбавили українського громадянства. При цьому, у 2013 році, коли підприємець отримував український паспорт, він відмовився від російського. За словами адвоката, наразі Алякін є особою без громадянства.</p>
      <p>Захист Алякіна планує звертатись до Державного бюро розслідувань через нібито незаконне затримання.</p>
      <p><b>"Українська правда" звернулась до Національної поліції, однак там не стали коментувати затримання</b> і порадили звернутись до Генеральної прокуратури. Водночас, заступник генерального прокурора Віталій Касько теж ані підтвердив, ані спростував інформацію, а пресслужба ГПУ на дзвінки УП наразі не відповідає.</p>
      <p><b>Довідково</b>: У серпні 2018 року Служба безпеки України затримувала Алякіна за запитом Росії, яка підозрює підприємця у шахрайстві. Він був арештований, однак у вересні цього року термін арешту сплив.</p>
      <p><b>Передісторія</b>:</p>
      <ul>
        <li>14 листопада народна депутатка від "Слуги народу" Анна <a href="https://www.pravda.com.ua/news/2019/11/14/7231943/">Скороход</a> звинуватила владу у затриманні свого чоловіка Олексія Алякіна через її голосування всупереч позиції фракції.</li>
        <li>Водночас, голова фракції звинуватив Скороход у пропонуванні хабарів.</li>
      </ul>
      <footer>Соня Лукашова, УП</footer>
      <related>
        <a href="https://www.pravda.com.ua/news/2019/11/14/7231956/"/>
        <a href="https://www.pravda.com.ua/news/2019/11/14/7231943/"/>
        <a href="https://www.pravda.com.ua/news/2019/11/14/7231939/"/>
      </related>
    </article>
  </body>
</html>