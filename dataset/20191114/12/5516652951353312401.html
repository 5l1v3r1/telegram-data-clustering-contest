<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425804/xrhstos-xristofhs-na-baloyn-ton-kyritsh-kai-st-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T12:35:01+00:00"/>
    <meta property="og:title" content="Χρήστος Χριστοφής: «Να βάλουν τον Κυρίτση και στ’ Αφάντου!»"/>
    <meta property="og:description" content="«Θα ήθελα να κάνω μια πρόταση στο ΤΟΔ. Ας ορίσουν στο επόμενο παιχνίδι μας στ’ Αφάντου το ίδιο διαιτητικό τρίο του παιχνιδιού με τον Αστέρα και ας έρθουν να κρίνουν τον διαιτητή εκτός από τον παρατηρητή και οι Βαγγέλης Κατσιδώνης και Μπάμπης Λάμπρου!»."/>
  </head>
  <body>
    <article>
      <h1>Χρήστος Χριστοφής: «Να βάλουν τον Κυρίτση και στ’ Αφάντου!»</h1>
      <h2>Ο πρόεδρος του ΑΕΡΑ μιλάει για τον διαιτητή Μανώλη Κυρίτση ζητώντας από το ΤΟΔ να τον ορίσουν και σε ένα εντός έδρας παιχνίδι</h2>
      <address>
        <time datetime="2019-11-14T12:35:01+00:00">14 Nov 2019, 12:35</time>
      </address>
      <p>
        <b>«Θα ήθελα να κάνω μια πρόταση στο ΤΟΔ. Ας ορίσουν στο επόμενο παιχνίδι μας στ’ Αφάντου το ίδιο διαιτητικό τρίο του παιχνιδιού με τον Αστέρα και ας έρθουν να κρίνουν τον διαιτητή εκτός από τον παρατηρητή και οι Βαγγέλης Κατσιδώνης και Μπάμπης Λάμπρου!».</b>
      </p>
      <p>Η παραπάνω δήλωση ανήκει στον πρόεδρο του ΑΕΡΑ Χρήστο Χριστοφή και έχει να κάνει με τα παράπονα που έχει η ομάδα του για την απόδοση του διαιτητή Μανώλη Κυρίτση στα τρία εκτός έδρας παιχνίδια που έχει «παίξει» φέτος με τον ΑΕΡΑ.</p>
      <p>Ο κ. Χριστοφής έσπευσε να επισημάνει ότι «η δήλωσή μου δεν είναι ειρωνική αλλά πραγματική» και πρόσθεσε και τα ακόλουθα:</p>
      <p>«Δεν ξέρω πώς αλλιώς να βρούμε την άκρη μιας και όπως βλέπω ο παρατηρητής πιστεύει ότι ήταν πολύ καλή η διαιτησία στο παιχνίδι της Παστίδας. Δυστυχώς εμείς ό,τι και να πούμε δεν μπορούμε να εισακουστούμε αφού δεν χωράνε ανταπόδειξη τα όσα λένε οι παρατηρητές. Δεν ξέρω τι άλλο να πω».</p>
      <p>Ο πρόεδρος του ΑΕΡΑ, πρόσθεσε και τα ακόλουθα:<br/>«Στην πρεμιέρα του πρωταθλήματος μου είχε ζητήσει προσωπικά εμένα ο κ. Κατσιδώνης που με πήρε τηλέφωνο να βγάλουμε ανακοίνωση μέσω της οποίας να συγχαρούμε τον διαιτητή αν και είχαμε και τότε παράπονα. Εν πάση περιπτώσει, το κάναμε. Τώρα ο κ. Κατσιδώνης δεν σηκώνει τα τηλέφωνα όταν τον κάλεσα εγώ για να του εκφράσω τα παράπονά μου για τη διαιτησία της Παστίδας».</p>
      <p>Σε ερώτηση για το αν έχει να κάνει κάποιο σχόλιο για το γεγονός ότι ο Μανώλης Κυρίτσης έχει «σφυρίξει» τον ΑΕΡΑ στα τρία από τα πέντε παιχνίδια που έχει δώσει έως τώρα η ομάδα του εκτός έδρας και στα οποία έχει δεχθεί σε όλα από τέσσερα τέρματα γνωρίζοντας την ήττα, απάντησε ως εξής:</p>
      <p>«Αυτό είναι κάτι που νομίζω πρέπει να απασχολήσει το Τοπικό Όργανο Διαιτησίας. Προσωπικά δεν έχω να πω κάτι παραπάνω για το θέμα αυτό».</p>
    </article>
  </body>
</html>