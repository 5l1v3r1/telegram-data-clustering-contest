<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/likwidacja-30-krotnosci-skladek-na-zus-kamil-bortniczuk-z-porozumienia-o-projekcie,985309.html"/>
    <meta property="og:site_name" content="TVN24"/>
    <meta property="article:published_time" content="2019-11-14T12:34:00+00:00"/>
    <meta property="og:title" content="Dyscyplina w szeregach posłów Gowina. Bortniczuk: nie poprzemy projektu PiS"/>
    <meta property="og:description" content="To sprawa kluczowa dla przyszłości polskiej gospodarki w ujęciu wieloletnim, nie przekonują nas argumenty, że to dotyczy tylko tych najbogatszych, jakby przedstawiając tych bogatych w złym świetle ..."/>
  </head>
  <body>
    <article>
      <h1>Dyscyplina w szeregach posłów Gowina. Bortniczuk: nie poprzemy projektu PiS</h1>
      <address><time datetime="2019-11-14T12:34:00+00:00">14 Nov 2019, 12:34</time> by <a rel="author">js//now</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/8ea7fa13-4e32-46ad-9bc4-87fab8a52f7c.png?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/e5626b98-eabe-4fff-a918-9b5cff07f93c-480p.mp4"/>
          <figcaption>Rzecznik Porozumienia o projekcie ustawy znoszącej tzw....</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/31c1bc2f-c779-46c6-8a1e-90a7a123201e-480p.mp4"/>
          <figcaption>Bortniczuk: projekt PiS można odbierać jako próbę rozbicia...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d9ac3eca-aad4-4335-a63e-1ab8973f33a8-480p.mp4"/>
          <figcaption>Sasin o projekcie zniesienia 30-krotności: koalicjanci nie...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/2e31bded-c425-4ca0-8812-95a9226d5e94-480p.mp4"/>
          <figcaption>Izabela Leszczyna i Henryk Kowalczyk o projekcie ustawy...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7fba3c3f-9077-4550-a025-2fda02e9b333-480p.mp4"/>
          <figcaption>Koalicja Obywatelska złoży wniosek o zwołanie specjalnego...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/46e84569-dbf6-4c91-a7d1-813c1ff2aaca-480p.mp4"/>
          <figcaption>Radosław Fogiel: wierzymy, że w Sejmie znajdzie się...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/7f763a76-8335-45e4-9eee-8c10130847bb-480p.mp4"/>
          <figcaption>Czarzasty: Lewica nie poprze tego projektu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/6eb3d93e-27a9-47a9-825c-54217c56f866-480p.mp4"/>
          <figcaption>Terlecki: nie wiem, jakie Gowin ma zdanie w sprawie...</figcaption>
        </figure>
        <figcaption>Kamil Bortniczuk o projekcie ustawy znoszącej tzw. 30-krotność ZUS<cite>Foto: tvn24 | Video: tvn24</cite></figcaption>
      </slideshow>
      <h3>To sprawa kluczowa dla przyszłości polskiej gospodarki w ujęciu wieloletnim, nie przekonują nas argumenty, że to dotyczy tylko tych najbogatszych, jakby przedstawiając tych bogatych w złym świetle - mówił rzecznik Porozumienia Kamil Bortniczuk, odnosząc się do złożonego przez PiS projektu ustawy w sprawie likwidacji limitu tak zwanej 30-krotności składek na ZUS. Zapewnił, że posłowie Jarosława Gowina nie poprą tego projektu, a w tej sprawie ma obowiązywać dyscyplina klubowa.</h3>
      <related>
        <a href="https://www.tvn24.pl/wiadomosci-z-kraju,3/sasin-o-spornym-projekcie-zlozonym-przez-pis-koalicjanci-nie-moga-byc-zaskoczeni,985273.html"/>
      </related>
      <p>Posłowie PiS złożyli w środę w Sejmie <a href="https://tvn24bis.pl/z-kraju,74/skladki-na-zus-projekt-poslow-pis-trafil-do-sejmu,985153.html">projekt ustawy likwidujący od 2020 roku górny limit przychodu, do którego płaci się składki na ubezpieczenia emerytalne i rentowe - tak zwanej 30-krotności ZUS.</a> Według autorów projektu ma to przynieść dodatkowy wzrost wpływów do Funduszu Ubezpieczeń Społecznych oszacowany na 7,1 miliarda złotych.</p>
      <h3>"Jesteśmy konsekwentni w tym, co mówiliśmy"</h3>
      <p>Porozumienie Jarosława Gowina, które wraz z PiS i Solidarną Polską tworzy Zjednoczoną Prawicę, zapowiedziało, że będzie głosować przeciwko tej propozycji.</p>
      <p>- Lubię optymistów, aczkolwiek nasze stanowisko jest niezmienne i przede wszystkim znalazło wyraz w uchwale zarządu krajowego naszej partii, statutowego ciała, którą to uchwałą jako parlamentarzyści jesteśmy związani i ta uchwała mówi ni mniej, ni więcej, że nie zagłosujemy za zmianą w tym zakresie - powiedział w czwartek dziennikarzom rzecznik Porozumienia Kamil Bortniczuk.</p>
      <p>Dopytywany, czy nic nie jest w stanie ich przekonać, odparł: - Dzisiaj jest taka sytuacja, że nie.</p>
      <p>- Jesteśmy konsekwentni w tym, co mówiliśmy, również przed wyborami. Nic się nie zmieniło, abyśmy mieli zmienić zdanie w tej sprawie - podkreślił.</p>
      <h3>"Dobrze wykształceni ludzie, dobrze zarabiający, są potrzebni polskiej gospodarce"</h3>
      <p>Bortniczuk zwracał uwagę na wpływ zaproponowanego przez Prawo i Sprawiedliwość rozwiązania na przyszłą gospodarkę kraju. - To jest naszym zdaniem sprawa kluczowa dla przyszłości polskiej gospodarki w ujęciu wieloletnim. Nie przekonują nas argumenty mówiące o tym, że to dotyczy tylko tych najbogatszych, jakby przedstawiając tych bogatych w złym świetle - mówił.</p>
      <p>- Uważamy, że młodzi, dobrze wykształceni ludzie, dobrze zarabiający, są potrzebni polskiej gospodarce. Aby polska gospodarka się rozwijała, musi być oparta o innowację, o wiedzę, właśnie o tego typu ludzi - podkreślił Bortniczuk. Dodał, że Porozumienie nie zagłosuje za rozwiązaniem, które "chociażby zwiększy presję imigracyjną w stosunku do tych osób".</p>
      <related>
        <a href="https://www.tvn24.pl/wiadomosci-z-kraju,3/ustawa-nie-byla-konsultowana-porozumienie-przeciw-propozycji-pis,985252.html"/>
      </related>
      <p>Dopytywany, czy politycy Porozumienia zagłosują przeciw, czy się wstrzymają, powiedział, że to nie ma większego znaczenia.</p>
      <p>- Nie poprzemy likwidacji 30-krotności [składek ZUS - red.] - podkreślił rzecznik Porozumienia.</p>
      <h3>"Próba rozbicia jedności Zjednoczonej Prawicy"</h3>
      <p>Zauważył, że to jest projekt grupy posłów. - Rzeczywiście, biorąc pod uwagę to, że w sobotę zarząd krajowy naszej partii podjął taką, a nie inną uchwałę złożenie tego wniosku można odbierać jako próbę rozbicia jedności Zjednoczonej Prawicy - ocenił Bortniczuk.</p>
      <p>Powiedział, że złożenie projektu w Sejmie nie było konsultowane z politykami Porozumienia. Dodał, że dowiedział się o jego złożeniu z druków sejmowych.</p>
      <p>Rzecznik Porozumienia podkreślił, że w głosowaniu w tej sprawie posłów jego partii będzie obowiązywała dyscyplina partyjna. Przyznał, że jest spokojny, że wszyscy politycy partii Gowina ją utrzymają.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/d6b66c3f-d5ca-4d9d-acc5-ebacbc35f499.png?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Bortniczuk: projekt PiS można odbierać jako próbę rozbicia jedności Zjednoczonej Prawicy<cite>Wideo: tvn24</cite></figcaption>
      </figure>
      <h3>"Będziemy przekonywać koalicjantów"</h3>
      <related>
        <a href="https://www.tvn24.pl/wiadomosci-z-kraju,3/mowienie-o-zrownowazonym-budzecie-to-bylo-jedno-wielkie-oszustwo,985292.html"/>
      </related>
      <p>W czwartek rano w "Jeden na jeden" <a href="https://www.tvn24.pl/wiadomosci-z-kraju,3/likwidacja-30-krotnosci-skladek-na-zus-jacek-sasin-komentuje-projekt-poslow-pis,985273.html">wicepremier Jacek Sasin z PiS mówił, że "chcemy przegłosować tę ustawę (...) wspólnie z naszymi koalicjantami ze Zjednoczonej Prawicy".</a></p>
      <p>- Będziemy o tym rozmawiać i przekonywać koalicjantów z Porozumienia, pana premiera Gowina, że warto to rozwiązanie poprzeć. Koniec końców to będzie rozwiązanie dobre - podkreślił. W jego ocenie "dopóki ustawa nie jest jeszcze głosowana, to wszystko jest możliwe". - Przekonanie koalicjantów również - dodał.</p>
      <h3>Uchwała zarządu krajowego</h3>
      <p>W sobotę zarząd krajowy Porozumienia zobowiązał swoich posłów i senatorów do "bezwzględnego głosowania na rzecz utrzymania górnego limitu składek emerytalnych i rentowych do wysokości 30-krotności średniej pensji, zgodnie z obecnie obowiązującymi przepisami prawa".</p>
      <h3>"Nie będziemy za 30-krotność umierać"</h3>
      <p>Zniesienie tak zwanej 30-krotności założono w projekcie budżetu na 2020 roku. Rozwiązanie to krytykowało wówczas Porozumienie z wicepremierem Jarosławem Gowinem na czele.</p>
      <p>28 października wicerzecznik PiS Radosław Fogiel powiedział, że "jeżeli chodzi o 30-krotność, to wygląda na to, że faktycznie będziemy szukać innych rozwiązań, bo nasi koalicjanci dość mocno stawiali tę sprawę".</p>
      <p>- Nie będziemy za 30-krotność umierać - zadeklarował.</p>
      <p>Jarosław Gowin zamieścił na Twitterze wpis, w którym skomentował tę wypowiedź. "Dobry początek tygodnia dla polskich przedsiębiorców. Cieszę się, że argumenty Porozumienia przekonały naszych partnerów ze Zjednoczonej Prawicy" - napisał wicepremier.</p>
      <p>Zjednoczona Prawica, czyli Prawo i Sprawiedliwość, Porozumienie i Solidarna Polska w wyniku wyborów parlamentarnych wprowadziły łącznie 235 posłów i 48 senatorów. Partia Jarosława Gowina - Porozumienie - wprowadziła 18 posłów i dwóch senatorów, podobnie jak Solidarna Polska Zbigniewa Ziobry, która również wprowadziła 18 posłów i dwóch senatorów.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/terlecki-o-sporze-w-koalicji-nie-wiem-jakie-gowin-ma-zdanie,985308.html"/>
        <a href="https://www.tvn24.pl/wiadomosci-z-kraju,3/mowienie-o-zrownowazonym-budzecie-to-bylo-jedno-wielkie-oszustwo,985292.html"/>
        <a href="https://www.tvn24.pl/wiadomosci-z-kraju,3/sasin-o-spornym-projekcie-zlozonym-przez-pis-koalicjanci-nie-moga-byc-zaskoczeni,985273.html"/>
        <a href="https://www.tvn24.pl/wiadomosci-z-kraju,3/ustawa-nie-byla-konsultowana-porozumienie-przeciw-propozycji-pis,985252.html"/>
        <a href="https://tvn24bis.pl/z-kraju,74/zmiany-w-skladkach-na-zus-kontrowersyjny-projekt-pis-juz-w-sejmie,985153.html"/>
      </related>
    </article>
  </body>
</html>