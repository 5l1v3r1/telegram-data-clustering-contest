<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621472/%D8%AF%D9%88%D9%84%D8%AA-%DA%A9%D9%88%DB%8C%D8%AA-%D8%A7%D8%B3%D8%AA%D8%B9%D9%81%D8%A7-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T12:46:00+00:00"/>
    <meta property="og:title" content="دولت کویت استعفا کرد"/>
    <meta property="og:description" content="دولت کویت به طور رسمی استعفای خود را تقدیم پادشاه این کشور کرد و خواستار تشکیل کابینه‌ای تازه شد."/>
  </head>
  <body>
    <article>
      <h1>دولت کویت استعفا کرد</h1>
      <address>
        <time datetime="2019-11-14T12:46:00+00:00">14 Nov 2019, 12:46</time>
      </address>
      <p>
        <i>دولت کویت به طور رسمی استعفای خود را تقدیم پادشاه این کشور کرد و خواستار تشکیل کابینه‌ای تازه شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«جابر مبارک الحمد الصباح» نخست‌وزیر کویت صبح امروز (پنجشنبه) استعفای خود را تقدیم «صباح احمد جابر الصباح» شاه این کشور کرد.</p>
      <p>به نوشته وبگاه روزنامه القبس کویت، «طارق المزرم» سخنگوی دولت کویت با اعلام این خبر گفت که چینش کابینه از نو صورت خواهد گرفت.</p>
      <figure>
        <img src="https://aftabnews.ir/files/fa/news/1398/8/23/359160_424.jpg"/>
      </figure>
      <p>استعفای دولت کویت در حالی است که پارلمان این کشور روز گذشته (چهارشنبه) پس از یک روز بررسی، استیضاح «جنان بوشهری» وزیر خدمات عمومی و معاون نخست‌وزیر و «خالد الجراح» وزیر کشور را اعلام وصول کرده بود.</p>
      <p>«نایف الحجرف» وزیر دارایی کویت هم ۱۷ آبان استعفای خود را تقدیم شاه این کشور کرده بود.</p>
      <p>استعفای دولت کویت در حالی است که این کشور اخیرا صحنه تجمع مردمی در اعتراض به گسترش فساد در سازمان‌های دولتی و درخواست برای اجرای اصلاحات بود.</p>
      <p>شامگاه ۱۵ آبان ماه صدها کویتی بنا به دعوت «صلاح الملا» نماینده سابق پارلمان کویت با شعار «بس مصخت»، در میدان الاراده پایتخت این کشور تجمع کردند. تظاهرات‌کنندگان با سر دادن شعارهایی خواستار برکناری «مرزوق الغانم» رئیس مجلس الامه شدند.</p>
      <p>این تظاهرات پس از آن برگزار شد که دو جوان از جامعه موسوم به «بِدون» یا همان بدون تابعیتی‌های کویت در اعتراض به اوضاع نابسامان بِدون‌ها در این کشور خودکشی کردند.</p>
      <p>«جابر مبارک» نزدیک به ۸ سال است که منصب نخست وزیری کویت را بر عهده دارد و هنوز مشخص نیست که شاه این کشور بار دیگر چینش کابینه را به وی می‌سپارد یا فرد دیگری به نخست‌وزیری کویت منصوب خواهد شد.</p>
    </article>
  </body>
</html>