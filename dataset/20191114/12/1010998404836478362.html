<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/sindikati-i-pravitelstvo-sblizhiha-vizhdanijata-si-za-bjudzhet-2020.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T12:43:00+00:00"/>
    <meta property="og:title" content="Синдикати и правителство сближиха вижданията си за Бюджет 2020"/>
    <meta property="og:description" content="&quot;Тази година исканията им са доста по-скромни, защото бюджет удовлетворява и решава доста проблеми&quot;, каза Менда Стоянова"/>
  </head>
  <body>
    <article>
      <h1>Синдикати и правителство сближиха вижданията си за Бюджет 2020</h1>
      <h2>"Тази година исканията им са доста по-скромни, защото бюджет удовлетворява и решава доста проблеми", каза Менда Стоянова</h2>
      <address><time datetime="2019-11-14T12:43:00+00:00">14 Nov 2019, 12:43</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/14/knsb_1573728017-1.mp4"/>
      </figure>
      <p>КНСБ и управляващото мнозинство се срещнаха в парламента заради бюджета догодина.</p>
      <p>„Тази година исканията им са доста по-скромни, защото бюджет удовлетворява и решава доста проблеми, които има в отделните сектор”, каза председателят на Бюджетна комисия и депутат от ГЕРБ Менда Стоянова.</p>
      <p>Тя определи срещата като конструктивна и пое ангажимент, когато е възможно, да се направи между първо и второ четене, за да се решат някои проблеми. Това обаче ще се случи, след като бъде направен анализ.</p>
      <p>От своя страна президентът на КНСБ Пламен Димитров заяви, че срещата му с ГЕРБ е била сред първите по бюджета.</p>
      <p>„Много от исканията ни касаят доходи, социални плащания и инвестиции в съответните системи. Те са намерили място в отделните параграфи на бюджета. Имаме близо милиард разход повече за заплати, който е по-малък от този за тази година, но е добър знак и около 1,2 млрд. разходи за здравни и социални плащания през 2020 г.“, посочи той.</p>
      <p>Димитров каза, че е удовлетворен и от факта, че от началото на следващата година заплатите на учителите ще бъдат повишени.</p>
      <p>„Вече имаме съгласието на финансовия министър в последната фаза заедно с работодателите да увеличи квотата на ваучерите за храна за следващата година. Очакваме и либерализация на енергийните услуги. Трябва да бъде предвидена допълнителна мярка и механизъм да бъдат подкрепени енергийно слабите”, каза Пламен Димитров.</p>
    </article>
  </body>
</html>