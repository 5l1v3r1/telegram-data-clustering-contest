<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158367_1.html"/>
    <meta property="og:site_name" content="Novsport"/>
    <meta property="article:published_time" content="2019-11-14T12:55:00+00:00"/>
    <meta property="og:title" content="Министър Кралев се срещна с изпълнителния директор на SIGA Емануел Мадейрос"/>
    <meta property="og:description" content="Вижте подробности за събитието"/>
  </head>
  <body>
    <article>
      <h1>Министър Кралев се срещна с изпълнителния директор на SIGA Емануел Мадейрос</h1>
      <address><time datetime="2019-11-14T12:55:00+00:00">14 Nov 2019, 12:55</time> by <a rel="author">Христо Иванов</a></address>
      <p>Министър Кралев проведе среща с изпълнителния директор на Глобалния алианс за почтеност в спорта (SIGA) Емануел Мадейрос.<br/><br/>Мадейрос е в София по покана на ММС за двете важни събития, които се проведоха в столицата - петото заседание на Експертна група "Почтеност" към Европейската комисия и международната среща за обмен на опит при организирането на големи спортни събития.<br/><br/>По време на срещата Емануел Мадейрос запозна министър Кралев с дейността и визията на организацията, която се ражда в следствие на скандалите, накърнили имиджа на спорта през 2015 г. Той сподели, че SIGA работи за това спортът да се практикува и управлява при най-високите стандарти за почтеност, без каквато и да е форма на неетична, незаконна и престъпна дейност. По думите му мисията на Алианса е да насърчава доброто управление и да запазва целостта на спорта чрез набор от универсални стандарти, управлявани от независим, неутрален и глобален орган.<br/><br/>Организацията има множество партньори, сред които UEFA, Mastercard, кабинета на Президента на САЩ и др. Емануел Мадейрос заяви, че следи работата на ММС по отношение на почтеността в спорта и ще се радва България да стане член на SIGA. Той поздрави Красен Кралев за избирането му за член на Управителния съвет на Световната антидопингова агенция (WADA) и изрази желанието си спортният министър да бъде част и от Съвета на SIGA, чийто председател е Франко Фратини, европейски комисар по правосъдие, свобода и сигурност в периода 2004-2008 г.<br/><br/>По време на срещата бе обсъдена и възможността нашата страна да бъде домакин на Регионална среща на върха на SIGA относно почтеността в спорта. Емануел Мадейрос отправи покана към министър Кралев да участва във форума за почтеност на организацията през март 2020 г. в  Ню Йорк, в който ще вземе участие и президентът на УЕФА Александър Чеферин.</p>
    </article>
  </body>
</html>