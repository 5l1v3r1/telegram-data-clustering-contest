<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547274.html/%D8%B4%DB%8C%D8%B9%D9%87-%D9%88-%D8%B3%D9%86%DB%8C-%D9%87%D8%A7%DB%8C-%D8%A7%D8%AE%D8%AA%D9%84%D8%A7%D9%81-%D8%A7%D9%81%DA%A9%D9%86--%D8%B4%DB%8C%D8%B9%D9%87-%D9%88-%D8%B3%D9%86%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%A7%D9%86%DA%AF%D9%84%DB%8C%D8%B3%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:07:00+00:00"/>
    <meta property="og:title" content="شیعه و سنی‌های اختلاف افکن، شیعه و سنی آمریکایی و انگلیسی هستند"/>
    <meta property="og:description" content="امام جماعت اهل سنت مسجد جامع شیخ محله آستارا گفت: آن شیعه و سنی‌ای که بخواهد اختلاف‌انگیزی کند و دور از وحدت باشد آن سنی یک سنی آمریکایی و آن شیعه یک شیعه انگلیسی است و این کارها هیچ سودی به حال بندگان خدا ندارد."/>
  </head>
  <body>
    <article>
      <h1>شیعه و سنی‌های اختلاف افکن، شیعه و سنی آمریکایی و انگلیسی هستند</h1>
      <h2>عالم اهل سنت آستارا:</h2>
      <address>
        <time datetime="2019-11-14T12:07:00+00:00">14 Nov 2019, 12:07</time>
      </address>
      <p>امام جماعت اهل سنت مسجد جامع شیخ محله آستارا گفت: آن شیعه و سنی‌ای که بخواهد اختلاف‌انگیزی کند و دور از وحدت باشد آن سنی یک سنی آمریکایی و آن شیعه یک شیعه انگلیسی است و این کارها هیچ سودی به حال بندگان خدا ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ماموستا عبدالحمید مؤمنی امام جماعت اهل سنت مسجد جامع شیخ محله (شیخ علی نقشبندی) عنبران آستارا در گفتگو با خبرنگار <a href="http://www.8deynews.com/">8دی </a>با بیان اینکه هفته وحدت از یادگاران امام خمینی (ره) است اظهار داشت: خداوند در آیه ۱۰۳ سوره مبارکه آل عمران بر داشتن اتحاد تأکید دارد و در این آیه می‌فرماید وَاعتَصِموا بِحَبلِ اللَّهِ جَمیعًا وَلا تَفَرَّقوا یعنی به ریسمان الهی چنگ بزنید و تفرقه نداشته باشید.</p>
      <p>ماموستا مؤمنی با اشاره به آیه ۴۶ سوره انفال افزود: خداوند در این آیه می‌فرماید وَلا تَنازَعوا فَتَفشَلوا وَ تَذهَبَ ریحُکُم یعنی اگر ما از درون خودمان اختلاف داشته باشیم دشمن ما جری می‌شود.</p>
      <p>امام جماعت اهل سنت مسجد جامع شیخ محله آستارا ادامه داد: اهل سنت به ائمه اطهار علیهم السلام اعتقاد و محبت دارند چرا که پیامبر (ص) می‌فرمایند کسی که حسن و حسین (ع) را دوست داشته باشد من را دوست دارد و کسی که با آن‌ها بد باشد با من بد است ( مَنْ أَحَبَّ اَلْحَسَنَ وَ اَلْحُسَیْنَ فَقَدْ أَحَبَّنِی، وَ مَنْ أَبْغَضَهُمَا فَقَدْ أَبْغَضَنِی). همچنین پیامبر می‌فرمایند اگر می‌خواهید چهره یک مرد را ببینید به چهره حسین (ع) بنگرید.</p>
      <p>وی گفت: پیامبر می‌فرمایند حسن و حسین (ع) بزرگ جوانان بهشت هستند و درباره فضیلت و بزرگی اهل بیت (ع) توسط اهل سنت کتاب‌های زیادی نوشته شده است و اگر بخواهیم در این باب صحبت کنیم وقت زیادی می‌خواهد.</p>
      <p>این عالم اهل سنت درباره تأکید برخی شیعیان و اهل سنت بر نقاط افتراق شیعه و سنی اظهار کرد: همانطور که مقام معظم رهبری فرمودند آن شیعه و سنی‌ای که بخواهد اختلاف‌انگیزی کند و دور از وحدت باشد آن سنی یک سنی آمریکایی و آن شیعه یک شیعه انگلیسی است و این کارها هیچ سودی به حال بندگان خدا ندارد.</p>
      <p>وی تأکید کرد: این خون‌هایی که در کشورهای همسایه ما ریخته می‌شود نتیجه اختلاف‌افکنی دشمنان اسلام است و در این کشورها دشمنان نگاه نمی‌کنند که مردم شیعه یا سنی هستند که می‌‎میرند بلکه می‌خواهند مسلمان‌کشی راه بی‌اندازند.</p>
      <p>ماموستا مؤمنی ادامه داد: خداوند در آیه ۹۳ سوره نسا می‌فرماید اگر کسی مؤمنی را به عمد و بی‌گناه بکشد جهنم جایگاه او خواهد بود و خداوند بر چنین آدمی لعنت می‌فرستد و عذاب خداوند برای او آماده است (وَمَنْ یَقْتُلْ مُؤْمِنًا مُتَعَمِّدًا فَجَزَاؤُهُ جَهَنَّمُ خَالِدًا فی‌ها وَغَضِبَ اللَّهُ عَلَیْهِ وَلَعَنَهُ وَأَعَدَّ لَهُ عَذَابًا عَظِیمًا).</p>
      <p>امام جماعت اهل سنت مسجد جامع شیخ محله آستارا در پایان اظهار داشت: امام شافعی در اشعاری فرموده‌اند که: ای خانواده نبوت! من شما را دوست دارم چون در قرآن همین مسئله بر من فرض شده است. همین برای ما در بزرگی و عظمت خاندان نبوت کافی است و اگر ما در نماز بر آن‌ها صلوات و درود نفرستیم نماز ما باطل است.</p>
      <p>انتهای پیام/</p>
    </article>
  </body>
</html>