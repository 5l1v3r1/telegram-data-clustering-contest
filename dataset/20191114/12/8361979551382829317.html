<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/rada-priynyala-derzhbyudzhet-2020-novini-ukrajini-50053513.html"/>
    <meta property="og:site_name" content="НВ"/>
    <meta property="article:published_time" content="2019-11-14T12:11:00+00:00"/>
    <meta property="og:title" content="Рада прийняла держбюджет-2020"/>
    <meta property="og:description" content="Верховна Рада на сьогоднішньому засіданні прийняла законопроект № 2000 про держбюджет на 2020 рік. За проголосувало 280 нардепів."/>
  </head>
  <body>
    <article>
      <h1>Рада прийняла держбюджет-2020</h1>
      <h2>Верховна Рада на сьогоднішньому засіданні прийняла законопроект № 2000 про держбюджет на 2020 рік. За проголосувало 280 нардепів.</h2>
      <address>
        <time datetime="2019-11-14T12:11:00+00:00">14 Nov 2019, 12:11</time>
      </address>
      <p>«Це хороший, реалістичний і збалансований бюджет, ухвалення якого сьогодні дасть нам можливість спокійно розпочати рік», — заявила міністр фінансів Оксана Маркарова, представляючи проект закону.</p>
      <p>Вона підкреслила, що «ніколи ще так рано не приймався держбюджет». Маркарова також нагадала, що макропрогноз між першим і другим читанням було переглянуто. Згідно з оновленим прогнозом, номінальний ВВП в 2020 році збільшиться на 3,7%. Бюджет побудований на прогнозі середньорічного курсу гривні до долара в 27 грн/$.</p>
      <p>Доходи держбюджету передбачено у сумі 1,094 трлн грн (доходи загального фонду — 974,7 млрд грн, спеціального — 119 млрд гривень), видатки — 1,18 трлн грн (загального фонду — 1,052 трлн грн, спеціального — 127,9 млрд гривень). Дефіцит бюджету встановлено на рівні 2,09% (94,3 млрд грн).</p>
      <p>Мінімальна зарплата з 1 січня 2020 року буде підвищена на 550 грн — до 4723 грн. Прожитковий мінімум на одну особу з розрахунку на місяць з 1 січня становитиме 2027 гривень, з 1 липня — 2118 гривень, з 1 грудня — 2189 гривень. Зараз він становить 1936 грн.</p>
      <p>На 2020 рік на субсидії виділили 47,6 млрд грн зі 100%-ою монетизацією. Це на 10,5 млрд грн менше, ніж у цьому році. Міністр фінансів Оксана Маркарова запевнила, що цієї суми буде достатньо.</p>
      <p>Рада також передбачила 1,3 млрд грн на Бюро фінрозслідувань і 52,76 млн грн на Боргове агентство. Ці органи поки не створені.</p>
      <p>4,4 млрд грн буде витрачено на здешевлення кредитів сільськогосподарським товаровиробникам для покупки земель сільськогосподарського призначення.</p>
      <p>Дотація Пенсійному фонду складе 172,6 млрд грн — на 5,1 млрд грн більше, ніж у цьому році. На освітню субвенцію передбачили 77,5 млрд грн (на 7,9 млрд грн більше, ніж в 2019-му).</p>
      <p>Проектом закону передбачається, що зміниться фінансування медицини. Оскільки на 2020 рік запланований запуск медреформи на вторинному рівні, витрати на програму медичних гарантій (Нацслужби здоров’я) виростуть на 58 млрд грн — до 72,3 млрд грн. При цьому запуск медреформи на вторинному рівні запланований на 1 квітня, а не на 1 січня. У зв’язку з цим медсубвенція поки залишається. На неї виділили 14,6 млрд грн.</p>
      <p>Згідно із законопроектом, платежі за держборгом збільшаться до 423,6 млрд грн. З них обслуговування — 141,47 млрд грн, погашення — 282,14 млрд грн. Запозичення складуть 365,16 млрд грн, з них внутрішні - 231,1 млрд грн, зовнішні - 134 млрд грн.</p>
      <p>План надходжень від приватизації до другого читання був збільшений з 5 млрд грн до 12 млрд грн. У проект бюджету заклали також 3 млрд грн надходжень від легалізації грального бізнесу.</p>
      <p>Крім того, до другого читання в законопроект повернули субвенцію на соціально-економічний розвиток. На неї пропонується виділити 2 млрд грн. У початковому варіанті витрати на це не передбачалися, оскільки в Мінфіні вважають субвенцію неефективним інструментом. В уряді пояснили, що повернути цю субвенцію попросили депутати.</p>
      <p>Перед розглядом держбюджету-2020 Рада внесла зміни до Бюджетного кодексу. Парламентарії, зокрема, передбачили, що в 2020 році акцизний податок з виробленого в Україні та ввезеного в країну палива буде залишатися в місцевих бюджетах. Профільний комітет був проти поправки. Там відзначали, що це призведе до «зменшення надходжень і видатків Дорожнього фонду на 7,7 млрд грн».</p>
    </article>
  </body>
</html>