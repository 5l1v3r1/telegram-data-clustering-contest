<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231960/"/>
    <meta property="og:site_name" content="Українська правда"/>
    <meta property="article:published_time" content="2019-11-14T12:39:08+00:00"/>
    <meta property="og:title" content="Мінеру київського метро дали 6 років в’язниці"/>
    <meta property="og:description" content="Чоловіка засудили до 6 років ув’язнення за неправдиве повідомлення про замінування станцій “Київського метрополітену”."/>
  </head>
  <body>
    <article>
      <h1>Мінеру київського метро дали 6 років в’язниці</h1>
      <address>
        <time datetime="2019-11-14T12:39:08+00:00">14 Nov 2019, 12:39</time>
      </address>
      <p>Чоловіка засудили до 6 років ув’язнення за неправдиве повідомлення про замінування станцій "Київського метрополітену".</p>
      <p><b>Джерело:</b> <a href="https://www.facebook.com/kyiv.gp.gov.ua/photos/a.1069664709711557/2963287093682633/?type=3&amp;theater">прокуратура </a>Києва у Facebook, відповідь поліції Києва на запит УП</p>
      <p><b>Дослівно прокуратура: </b>"Вироком Дніпровського районного суду міста Києва зловмисника визнано винним у завідомо неправдивому повідомленні про підготовку вибуху, вчиненому повторно, та призначено остаточне покарання у виді 6 років позбавлення волі".</p>
      <p><b>Деталі:</b> Чоловік здійснив дзвінок про мінування станції "Гідропарк" у липні 2018 року. Але жодних вибухових пристроїв правоохоронці на станції не знайшли.</p>
      <p>Після встановлення особи "мінера" з’ясувалось, що він уже був засуджений за аналогічний злочин.</p>
      <p>Як повідомили "Українській правді" у поліції, з 1 січня до 12 листопада 2019 року правоохоронці здійснили 1 тисячу 374 виїзди за повідомленнями про замінування.</p>
      <p>Найчастіше у Києві "мінують" бізнес-центри, <a href="https://www.pravda.com.ua/news/2019/04/14/7212187/">торгівельно-розважальні центри</a>, заводи, готелі, кінотеатри, станції метро, спортивні клуби, аеропорти, вокзали, медичні заклади, <a href="https://www.pravda.com.ua/news/2019/09/19/7226801/">дитсадки</a>, органи влади та інші установи. Зокрема, метро Києва з початку року "мінували" 139 разів.</p>
      <p>За всіма цими фактами відкривали провадження ч. 1 ст. 259 КК України і  24 особам повідомили про підозру.</p>
      <p>Усі повідомлення про мінування здійснювалися анонімно і найчастіше надходили на електронну адресу державних установ.  </p>
      <p>Перевірка у жодному випадку не виявила вибухових предметів.</p>
      <p><b>Чому це важливо:</b> Неправдиві повідомлення про мінування створюють незручності для тисяч жителів столиці та призводять до значних витрат бюджетних коштів, оскільки поліція не може ігнорувати дзвінок про "мінування" і щоразу проводить перевірки.</p>
      <p>На об’єкт замінування виїжджають слідчо-оперативні групи у кількості трьох співробітників, група спеціалістів-вибухотехніків та кінологів зі службовими собаками, також часто залучаються працівники патрульної поліції (1-2 екіпажі), пожежно-рятувальна служба ДСНС (1-2 екіпажі) та бригада "швидкої".</p>
      <p>Перевірка зазвичай триває 3-4 години. На цей час роботу об’єкта замінування зупиняють, а людей з його території евакуюють.</p>
      <p>"Мінерам" за завідомо неправдиве повідомлення про загрозу безпеці громадян загрожує до 6 років в’язниці.</p>
      <p>
        <i>
          <b>Читайте також:<a href="https://www.pravda.com.ua/articles/2019/09/18/7226696/"> Озброєний чоловік погрожував підірвати міст у Києві. Його затримали. Хроніка</a></b>
        </i>
      </p>
      <p>
        <b>Передісторія:</b>
      </p>
      <ul>
        <li>Тільки за перші дні листопада станції столичного метро закривали вже тричі через повідомлення про замінування: <a href="https://www.pravda.com.ua/news/2019/11/1/7230692/">1 листопада </a>закривали "Хрещатик", "Арсенальну" та "Театральну", <a href="https://www.pravda.com.ua/news/2019/11/5/7231014/"> 5 листопада </a>"мінували" "Майдан Незалежності" та "Палац спорту", а <a href="https://www.pravda.com.ua/news/2019/11/7/7231237/">7 листопада</a> закривали у зв’язку з повідомленням про замінування "Золоті ворота", "Червоний хутір" та "Академмістечко".</li>
        <li>Після перевірки правоохоронці <a href="https://www.pravda.com.ua/news/2019/11/5/7231035/">не знаходили</a> небезпечних предметів, але такі дзвінки кожного разу створюють незручності для сотень пасажирів.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/14/7231934/"/>
        <a href="https://www.pravda.com.ua/columns/2019/11/13/7231835/"/>
        <a href="https://www.pravda.com.ua/news/2019/11/13/7231824/"/>
      </related>
    </article>
  </body>
</html>