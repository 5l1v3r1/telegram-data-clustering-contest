<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pamatnik-vojna-pripomina-udalosti-z-listopadu-1939-v-pribrami/1821005?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T12:58:00+00:00"/>
    <meta property="og:title" content="Památník Vojna připomíná události z listopadu 1939 v Příbrami"/>
    <meta property="og:description" content="Lešetice (Příbramsko) - Méně známé skutečnosti o událostech kolem 17. listopadu 1939 odhaluje nová výstava v Památníku Vojna v Lešeticích na Příbramsku. Pojednává mimo jiné o likvidaci Vysoké školy báňské v Příbrami a odvlečení části studentů do koncentračního tábora. Podle autora expozice Josefa Velfla bývají tyto události málo zmiňovány, připomíná se hlavně obsazení vysokoškolských kolejí v Praze a Brně. Kromě Příbrami si už málokdo vzpomene také na Olomouc, kde bývala teologická fakulta, řekl Velfl ČTK."/>
  </head>
  <body>
    <article>
      <h1>Památník Vojna připomíná události z listopadu 1939 v Příbrami</h1>
      <address><time datetime="2019-11-14T12:58:00+00:00">14 Nov 2019, 12:58</time> by <a rel="author" href="http://www.ctk.cz/" target="_blank">ČTK</a></address>
      <p>Lešetice (Příbramsko) - Méně známé skutečnosti o událostech kolem 17. listopadu 1939 odhaluje nová výstava v Památníku Vojna v Lešeticích na Příbramsku. Pojednává mimo jiné o likvidaci Vysoké školy báňské v Příbrami a odvlečení části studentů do koncentračního tábora. Podle autora expozice Josefa Velfla bývají tyto události málo zmiňovány, připomíná se hlavně obsazení vysokoškolských kolejí v Praze a Brně. Kromě Příbrami si už málokdo vzpomene také na Olomouc, kde bývala teologická fakulta, řekl Velfl ČTK.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573736760_P201911140730601.jpg"/>
        </figure>
        <figure>
          <img src="https://i3.cn.cz/6/1573736780_P201911140731201.jpg"/>
        </figure>
        <figure>
          <img src="https://i3.cn.cz/6/1573736842_P201911140731601.jpg"/>
        </figure>
      </slideshow>
      <p>Příčinu vidí v tom, že Vysoká škola báňská po válce v Příbrami neměla pokračování a byla přesunuta do Ostravy, která měla ambice stát se novým průmyslovým centrem. "Je otázkou, jestli by se to stalo o dva roky později, kdy se v Příbrami rozjely uranové doly," uvedl Velfl.</p>
      <p>Dne 17. listopadu 1939 uzavřeli nacisté vysoké školy, popravili devět studentských funkcionářů a 1200 studentů poslali do koncentračního tábora. Záminkou byla série podzimních studentských demonstrací proti okupaci. Velfl připomněl, že v Příbrami se na rozdíl od Prahy 28. října 1939 žádné masové demonstrace nebo projevy nesouhlasu nekonaly. Studenti báňské školy proto vůbec nechápali, proč skončili v takzvané ochranné vazbě. Dokonce si mysleli, že po převozu do Prahy budou propuštěni a zajdou si na fotbal.</p>
      <p>"Ti kluci samozřejmě neměli peníze, takže dostat se zadarmo do Prahy pro ně byla obrovská výhoda," uvedl Velfl. Nikdo dlouho netušil, že budou do Vánoc vězněni na Pankráci a že 13 z 16 odvlečených studentů nakonec skončí v koncentračním táboře v Sachsenhausenu. "Všichni přežili, ale ne všichni dostudovali," řekl Velfl. Nacistické represe během války postihly i profesory, z nichž pět za ně zaplatilo životem. Dva z nich spáchali sebevraždu.</p>
      <p>Nynější ředitel příbramského hornického muzea Velfl se o události kolem listopadu 1939 na Příbramsku zajímal už na konci 70. let, kdy se mu podařilo setkat se se všemi tehdy dosud žijícími hlavními aktéry. Získal i jejich fotografie, indexy a korespondenci z vězení. "Měl jsem štěstí, že jsem tehdy stihl vyzpovídat i některé z profesorů. Dnes už z nich nikdo nežije," dodal.</p>
      <p>Část výstavy v Památníku Vojna, která se otevírá v neděli, je věnovaná také dění z listopadu 1989. Zahrnuje fotografie z klíčových mítinků, zápisy z jednání Občanského fóra a další písemnosti.</p>
    </article>
  </body>
</html>