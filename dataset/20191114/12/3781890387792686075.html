<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741666"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T12:00:00+00:00"/>
    <meta property="og:title" content="เร่งนับจำนวนจระเข้หลุดบ่อ ชาวบ้านผวาไม่กล้าลงเล่นน้ำ"/>
    <meta property="og:description" content="ชาวบ้านผวาไม่กล้าลงเล่นน้ำ หลังจระเข้หลุดออกจากฟาร์ม พนักงานยอมรับสะเพร่าลืมปิดประตู ด้านเจ้าหน้าที่เร่งนับและสรุปจำนวนที่แท้จริงหลังหลุดบ่อ 15 พ.ย.นี้"/>
  </head>
  <body>
    <article>
      <h1>เร่งนับจำนวนจระเข้หลุดบ่อ ชาวบ้านผวาไม่กล้าลงเล่นน้ำ</h1>
      <address>
        <time datetime="2019-11-14T12:00:00+00:00">14 Nov 2019, 12:00</time>
      </address>
      <p>
        <b>ชาวบ้านผวาไม่กล้าลงเล่นน้ำ หลังจระเข้หลุดออกจากฟาร์ม พนักงานยอมรับสะเพร่าลืมปิดประตู ด้านเจ้าหน้าที่เร่งนับและสรุปจำนวนที่แท้จริงหลังหลุดบ่อ 15 พ.ย.นี้</b>
      </p>
      <p>จากกรณีผู้ใช้เพจเฟซบุ๊ก โจ-วัดท่ากระดาน โพสต์ข้อความระบุว่า จระเข้หลุดออกจากฟาร์ม หมู่ 4 ต.ทุ่งลูกนก อ.กำแพงแสน จ.นครปฐม ติดกับ หมู่ 6 ต.บ่อสุพรรณ อ.สองพี่น้อง จ.สุพรรณบุรี หลุดมาทั้งสิ้น 700 - 900 ตัว ขนาดความยาว 2-3 เมตร ทุกท่านช่วยแจ้งข่าว ให้ชาวบ้านระวังการลงน้ำ ลำคลอง เพราะอาจเกิดอันตรายได้ ซึ่งหลังจากที่ได้มีการโพสต์ข้อความดังกล่าวออกไป ได้มีชาวโลกออนไลน์เข้ามาแสดงความคิดเห็นเป็นจำนวนมาก<br/><br/>เมื่อวันที่ 14 พ.ย.ผู้สื่อข่าวไปสอบถามนายเชาวเนตร ยิ้มประเสริฐ นายอำเภอกำแพงแสน  ทราบว่า เหตุการณ์ดังกล่าวเหตุเกิดขึ้นเมื่อช่วงปลายเดือนต.ค.ที่ผ่านมา หลังรับแจ้งได้เดินทางไปตรวจสอบพร้อมกับเจ้าหน้าที่ ที่เกี่ยวข้อง โดยที่เกิดเหตุอยู่ที่ สยามมิสฟาร์ม เลขที่ 78/5 ม.4 ต.ทุ่งลูกนก อ.กำแพงแสน จ.นครปฐม เนื้อที่ประมาณ 10 ไร่ มีบ่อเลี้ยงจระเข้ประมาณ 10 บ่อ แบ่งเป็นจระเข้น้ำจืด 13,000 ตัว จระเข้น้ำเค็ม 2,000 ตัว เจ้าของอยู่ที่ จ.นครศรีธรรมราช แต่มีผู้จัดการและพนักงานคอยดูแล ซึ่งได้มีการขออนุญาตเลี้ยงถูกต้องตามกฎหมาย</p>
      <figure>
        <img src="https://www.dailynews.co.th/admin/upload/20191114/news_zsPglCrxLD173832_533.jpg?v=20191115045?v=9876"/>
      </figure>
      <p>จากการสอบถามพนักงานให้การรับสารภาพว่ามีจระเข้หลุดออกไปจริง เนื่องจากลืมปิดประตู โดยบ่อที่จระเข้หลุดออกไป มีเลี้ยงทั้งหมด 960 ตัว แต่มีชาวบ้านพบและจับตายแล้ว 4 ตัว จับมาคืนอีก 2 ตัว เฉลี่ยความยาวประมาณ 2 – 3 เมตร ทางฟาร์มได้จ่ายค่าตอบแทนตัวละ 1,000 บาท ส่วนหลุดออกไปเท่าไหร่นั้น ยังไม่สามารถบอกได้ ต้องนับจำนวนทั้งหมดอีกครั้ง<br/><br/>ด้านนายทวี เอี่ยวประภากุล ผู้ใหญ่หมู่ 4 ต.ทุ่งลูกนก อ.กำแพงแสน จ.นครปฐม กล่าวว่า  เหตุเกิดตั้งแต่วันที่ 30 ต.ค.ที่ผ่านมา มีข่าวจระเข้หลุดออกจากฟาร์ม แต่ยังไม่มีการยืนยัน จนมีคนมาพบเห็นตัวเป็นๆ และข่าวแพร่สะพัดออกไป สร้างความหวาดผวาให้กับชาวบ้านเป็นจำนวนมาก รวมถึงเด็กๆไม่กล้าที่จะลงไปเล่นน้ำในคลอง ชาวบ้านไม่กล้าที่จะลงไปหาปลา ดักไทร หรือทอดแห ขณะที่ตนเองก็นำกำลังออกไปเฝ้าระวัง ช่วยชายบ้านจับจระเข้</p>
      <figure>
        <img src="https://www.dailynews.co.th/admin/upload/20191114/news_bTXwMzqplz173833_533.jpg?v=20191115045?v=1742"/>
      </figure>
      <p>ขณะที่นายศิระ บุญแทน ปลัดฝ่ายมั่นคง อ.กำแพงแสน กล่าวต่อว่า วันพรุ่งนี้ 15 พ.ย. เวลา 09.00 น. ได้มีการนัดคุยกันที่ อบต.ทุ่งลูกนก ทั้งประมงจังหวัด ฝ่ายปกครอง กำนัน ผู้ใหญ่บ้าน  และผู้จัดการฟาร์ม เพื่อหาข้อสรุปจำนวนจระเข้ที่หลุดหายไป และมาตรการป้องกันจระเข้ไม่ให้หลุดอีก</p>
      <figure>
        <img src="https://www.dailynews.co.th/admin/upload/20191114/news_vsbHXXhCKE173834_533.jpg?v=20191115045?v=3278"/>
      </figure>
      <p>ขอบคุณภาพจากนายอำเภอกำแพงแสน นครปฐม<br/><br/> </p>
    </article>
  </body>
</html>