<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547275.html/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD--%D9%86%D9%85%D8%A7%D8%AF--%D8%AF%D8%B1-----%D9%85%D8%AF%D8%B1%D8%B3%D9%87-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T12:13:00+00:00"/>
    <meta property="og:title" content="اجرای طرح «نماد» در ۳۵۰ مدرسه استان مرکزی"/>
    <meta property="og:description" content="معاون پرورشی اداره کل آموزش و پرورش استان مرکزی با اشاره به اینکه طرح نظام مراقبت اجتماعی دانش آموزان که عنوان آن طرح نماد است هم اکنون با مشارکت ۱۴ دستگاه در سطح آموزش و پرورش اجرا می شود گفت: هم اکنون در استان مرکزی ۳۵۰ مدرسه طرح نماد را اجرا می کنند."/>
  </head>
  <body>
    <article>
      <h1>اجرای طرح «نماد» در ۳۵۰ مدرسه استان مرکزی</h1>
      <h2>با هدف پیشگیری از آسیب‌های اجتماعی صورت می گیرد؛</h2>
      <address>
        <time datetime="2019-11-14T12:13:00+00:00">14 Nov 2019, 12:13</time>
      </address>
      <p>معاون پرورشی اداره کل آموزش و پرورش استان مرکزی با اشاره به اینکه طرح نظام مراقبت اجتماعی دانش آموزان که عنوان آن طرح نماد است هم اکنون با مشارکت ۱۴ دستگاه در سطح آموزش و پرورش اجرا می شود گفت: هم اکنون در استان مرکزی ۳۵۰ مدرسه طرح نماد را اجرا می کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به نقل از  <a href="http://diyareaftab.ir/">دیار آفتاب</a>؛ انصاری معاون پرورشی اداره کل آموزش و پرورش استان مرکزی امروز در دوره توانمند سازی طرح اعتلای بسیج فرهنگیان استان مرکزی ضمن گرامیداشت ولادت حضرت محمد مصطفی(ص) و امام جعفر صادق(ع) گفت: به دلیل اینکه پیامبر (ص) در بالاترین درجه مهربانی و اخلاق بودند روز ولادت ایشان را روز اخلاق و مهرورزی در کشور نام گذاری کردند که ما جامعه فرهنگیان باید اخلاق و مهرورزی پیامبر (ص) را همواره در دستور کارمان قرار دهیم.</p>
      <p>انصاری اظهار کرد: اصلاح جامعه بشریت از مهمترین اهداف اولیاء و انبیاء خداوند بوده که امروز این وظیفه مهم بر عهده معلمان است.</p>
      <p>وی با اشاره به اینکه بسیج یک نهاد انقلابی و خدمتگزار است که با دور اندیشی و تعبیر معمار کبیر انقلاب این نهاد شکل گرفت و الحق و انصاف تاکنون توانسته معجزات بزرگی را در انقلاب اسلامی ایجاد کند ادامه داد: امروز بعد از گذشت چهل سال از تشکیل بسیج خدمات این نهاد انقلابی بسیار وسیع و موثر است که امروز توسط همین بسیج بسترها و زمینه های خوبی برای دیگر دستگاه ها در جهت پیشبرد اهداف انقلاب اسلامی ایجاد شده است.</p>
      <p>معاون پرورشی اداره کل آموزش و پرورش استان مرکزی بیان کرد: توجه به تربیت معلم آینده ساز در دوره توانمند سازی بسیج فرهنگیان اقدامی بسیار ارزشمند است که معلمان می توانند با حفظ روحیات بسیجی در راستای خدمت به انقلاب قدم بر دارند.</p>
      <p>وی از معلمان به عنوان مردمی ترین قشر موجود در جامعه یاد کرد که باید الگوی رفتاری خود را از بسیجیان قرار دهند افزود: امروز پویایی جامعه مرهون تلاش های نهاد خدمتگذار بسیج است که معلمان باید در این پویایی نیز نقش خود را ایفا کنند و این طرح اعتلای بسیج فرهنگیان در این راستا بسیار موثر است.</p>
      <p>انصاری بیان کرد: متاسفانه امروز به دلیل اینکه آسیب های اجتماعی در جامعه رشد زیادی پیدا کرده وظیفه معلمان به عنوان تربیت آینده سازان بسیار حساس است و معلمان باید در جهت کاهش آسیب های اجتماعی پویاتر باشند.</p>
      <p>معاون پرورشی اداره کل آموزش و پرورش استان مرکزی اظهار کرد: توجه به روحیه جهادی و فرهنگ بسیجی امروز باید سرمشق معلمان باشد تا بتوانند در گام دوم انقلاب در جهت بهبود وضعیت جامعه موثر باشند.</p>
      <p>وی با اشاره به اینکه هرجا معلمان با روحیه بسیجی و جهادی عمل کردند موفقیت های زیادی کسب کرده اند و نمونه آن در صحنه های دفاع مقدس است که نتیجه آن هزاران شهید فرهنگی بوده است ادامه داد: معلمان هرکجا که همت ها و اراده هایشان را به کار گرفته اند توانسته اند معجزات بزرگی را رقم بزنند و نمونه آن تربیت نسلی است که امروز دستاوردهای زیادی توانسته برای انقلاب بیافرینند.</p>
      <p>انصاری عنوان کرد: امروز اعتمادی که عموم جامعه به معلمان دارند بسیار قابل اهمیت و با ارزش است و لذا همواره باید این اعتماد باشد و در جهت تقویت آن بکوشیم.</p>
      <p>وی یکی از تاکیدات مهم مقام معظم رهبری را مهار آسیب های اجتماعی عنوان کرد و افزود: هم افزایی نیروهای فرهنگی و تربیتی می تواند در مهار آسیب های اجتماعی بسیار موثر باشد.</p>
      <p>معاون پرورشی اداره کل آموزش و پرورش استان مرکزی گفت: متاسفانه در گذشته غفلت هایی توسط برخی از مسئولین و آموزش و پروش ایجاد شده که این غفلت نتیجه آن رشد آسیب های اجتماعی شده و باید دوباره روحیه های انقلابی و جهادی را به کار بگیریم و قطعا می توانیم آنها را حل کنیم.</p>
      <p>وی با تاکید بر اینکه اگر نتوانیم الگوهای مناسب به نوجوانان و جوانان معرفی کنیم قطعا ضربات سنگینی می خوریم که باید این معرفی الگوها را از رسانه ها شروع کنیم افزود: البته باید توجه داشت که نباید به دانش آموزان آدرس غلط دهیم و باید الگوهای مناسب و الگوهایی که در عرصه جهانی موفق بوده اند و توانسته اند برای کشور افتخارات زیادی کسب کنند برای نسل جدید تبیین کنیم.</p>
      <p>معاون پرورشی اداره کل آموزش و پرورش استان مرکزی با اشاره به اینکه طرح نظام مراقبت اجتماعی دانش آموزان که عنوان آن طرح نماد است هم اکنون با مشارکت ۱۴ دستگاه در سطح آموزش و پرورش اجرا می شود گفت: هم اکنون در استان مرکزی ۳۵۰ مدرسه طرح نماد را اجرا می کنند البته در برخی شهرستان ها در گام اول این طرح هستند و در برخی شهرستان ها به طور کامل اجرا می شود.</p>
      <p>وی خاطرنشان کرد: طرح معلم آینده ساز شباهت هایی بسیار زیادی با طرح نماد دارد که می توان با کمک بسیج فرهنگیان و زمینه ای که این دو طرح در مدارس فراهم می کند آورده های بسیار مناسب و موثری را عاید دانش آموزان کند.</p>
      <p>انتهای پیام/</p>
      <p> </p>
    </article>
  </body>
</html>