<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1991491/%D8%A2%D8%B1%D8%A7%D9%85%D8%B4-%D8%B4%DA%A9%D9%86%D9%86%D8%AF%D9%87-%D8%AF%D8%B1-%D8%BA%D8%B2%D9%87-%D9%88-%D8%A7%D8%B9%D9%84%D8%A7%D9%85-%D9%BE%D8%A7%DB%8C%D8%A7%D9%86-%D8%B9%D9%85%D9%84%DB%8C%D8%A7%D8%AA-%D9%86%D8%B8%D8%A7%D9%85%DB%8C-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-14T12:15:00+00:00"/>
    <meta property="og:title" content="آرامش شکننده در غزه و اعلام پایان عملیات نظامی اسرائیل"/>
    <meta property="og:description" content="جنبش «جهاد اسلامی» در فلسطین گفت پیشنهاد آتش بس را پذیرفته و این توافق در نوار غزه از روز پنجشنبه (۱۴ نوامبر) اجرا شد. اسرائیل نیز توافق آتش بس را پذیرفته است. توافق به دنبال پادرمیانی مصر حاصل شد. این درگیری در چند ماه گذشته بی سابقه بوده است. شاهدا"/>
  </head>
  <body>
    <article>
      <h1>آرامش شکننده در غزه و اعلام پایان عملیات نظامی اسرائیل</h1>
      <h2>کشته شدن ۳۴ فلسطینی که نصف آنها غیر نظامی هستند</h2>
      <address>
        <time datetime="2019-11-14T12:15:00+00:00">14 Nov 2019, 12:15</time>
      </address>
      <p>جنبش «جهاد اسلامی» در فلسطین گفت پیشنهاد آتش بس را پذیرفته و این توافق در نوار غزه از روز پنجشنبه (۱۴ نوامبر) اجرا شد.<br/><br/>اسرائیل نیز توافق آتش بس را پذیرفته است. توافق به دنبال پادرمیانی مصر حاصل شد. این درگیری در چند ماه گذشته بی سابقه بوده است.<br/><br/>شاهدان عینی به فرانس پرس گفتند «نیم ساعت پس از آغاز آتش بس یک موشک از غزه در سحرگاه پنجشنبه (۱۴ نوامبر) به سمت اسرائیل شلیک شد». یک مقام جنبش «جهاد اسلامی» گفت «کنترل عملیات میدانی گاهی زمان می برد. اما تا زمانی که رژیم اشغالگر به آتش بس پایبند باشد ما نیز آن را رعایت می کنیم». در این راستا، مقام های پزشکی و ساکنان محلی صبح پنجشنبه گفتند شش نفر از اعضای یک خانواده فلسطینی در غزه به دنبال حمله موشکی اسرائیل کشته و ۱۲ تن زخمی شدند.<br/><br/>سخنگوی ارتش اسرائیل گفت «ارتش این حادثه را بررسی می کند».<br/><br/>مصعب البریم سخنگوی «جهاد اسلامی» گفت آتش بس از ساعت ۳:۳۰ به وقت گرینویچ یعنی ۴۸ ساعت پس از آغاز درگیری و حمله به مرحله اجرا درآمد. این درگیری به دنبال حمله هوایی اسرائیل به نوار غزه و کشتن بهاء ابوالعطا یکی از رهبران ارشد «جهاد اسلامی» در غزه آغاز شد.<br/><br/>اسرائیل گفت ابو العطا برای حملات قریب الوقوع در اسرائیل برنامه ریزی می کرد.از سوی دیگر، ارتش اسرائیل روز پنجشنبه (۱۴ نوامبر) از پایان «عملیات نظامی» دو روزه به نوار غزه خبر داد.<br/><br/>ارتش اسرائیل افزود «ضربه دردناک و قابل توجهی به ساختار رهبری و کنترل جنبش جهاد اسلامی زدیم و از این رو عملیات نظامی پایان گرفت».<br/><br/>به گزارش خبرگزاری آلمان ارتش اسرائیل در بیانیه ای افزود «عملیات کمربند سیاه برای ترور بهاء ابو العطا تمام شد و ارتش موفق شد در حملات دو روز گذشته به کلیه اهداف دست یابد و ضربه دردناک و قابل توجهی به سازمان جهاد اسلامی وارد کند».افیخای ادرعی سخنگوی ارتش اسرائیل در توییتی نوشت «۲۵ مظنون مسلح در این حمله کشته شدند که اغلب آنها عضو «جهاد اسلامی» بودند. این افراد برای پرتاب موشک به اسرائیل آماده می شدند. ده ها تاسیسات زیر ساختاری وابسته به گروه های تروریستی و تاسیسات نظامی علنی و زیر زمینی و نیز تاسیسات دریایی جنبش «جهاد اسلامی» نابود شدند». درگیری سحرگاه روز سه شنبه (۱۲ نوامبر) به دنبال ترور ابو العطا و همسرش توسط اسرائیل آغاز شد. جنبش جهاد اسلامی در واکنش به اقدام اسرائیل ده ها موشک به سمت اسرائیل پرتاب کرد. اسرائیل همچنین حملات هوایی متعددی در نوار غزه انجام داد.<br/><br/>حمله اسرائیل در نوار غزه منجر به کشته شدن ۳۴ شهروند فلسطینی شد که نصف آنها غیر نظامی هستند. <br/><br/>فعالان فلسطینی صدها موشک به سمت اسرائیل پرتاب کردند که زندگی روزمره را در مناطق فراوانی در جنوب اسرائیل مختل کرد.<br/><br/>جنبش «حماس» که اداره نوار غزه را به عهده دارد در درگیری اخیر شرکت نکرد.</p>
    </article>
  </body>
</html>