<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/negy-tonna-bombat-talaltak-a-kecskemeti-repuloteren"/>
    <meta property="og:site_name" content="infostart"/>
    <meta property="article:published_time" content="2019-11-14T12:45:00+00:00"/>
    <meta property="og:title" content="Négy tonna bombát találtak a kecskeméti repülőtéren"/>
    <meta property="og:description" content="A JAS-39 Gripen vadászgépek tavasszal az MH Pápa Bázisrepülőtérre költöztek, amíg felújítják a kecskeméti repülőteret. A munkálatokon volt néhány fennakadás, és rengeteg bombát is találtak."/>
  </head>
  <body>
    <article>
      <h1>Négy tonna bombát találtak a kecskeméti repülőtéren</h1>
      <address><time datetime="2019-11-14T12:45:00+00:00">14 Nov 2019, 12:45</time> by <a rel="author">Infostart</a></address>
      <h3>A JAS-39 Gripen vadászgépek tavasszal az MH Pápa Bázisrepülőtérre költöztek, amíg felújítják a kecskeméti repülőteret. A munkálatokon volt néhány fennakadás, és rengeteg bombát is találtak.</h3>
      <p>A Gripenek a gyakorló- és kiképzőrepülések mellett most Pápáról látják el a készenléti szolgálatot és Szlovéniában a légtérrendészeti feladatokat is, amíg lezajlik a kecskeméti MH 59. Szentgyörgyi Dezső repülőbázis korszerűsítése.</p>
      <p>A <a href="https://www.baon.hu/kozelet/helyi-kozelet/negy-tonna-bombat-talaltak-a-bazison-2290800/">baon.hu</a>-nak Benkő Tibor honvédelmi miniszter elmondta, a munkálatok állása alapján év végére visszatelepülhetnek Kecskemétre a Gripenek. A felújításkor azonban <a href="http://lhsn.hu/bajban-a-gripen-flotta/">lapértesülések szerint</a> volt néhány fennakadás, például a földmunkagépek megsérették a műszeres leszállító rendszer (ILS) vezetékeit.</p>
      <p>A Honvédelmi Minisztérium sajtóosztálya ezzel kapcsolatban közölte: a terveknek megfelelően zajlanak a felújítási munkálatok, amelyek várhatóan a jövő év elejéig befejeződnek. "A munkálatok során valóban előfordult, hogy kábelek megsérültek, azonban a sérült vezetékek javítása, esetenkénti pótlása a beruházás szerves részét képezi".</p>
      <p>Hozzátették: tekintettel arra, hogy a repülőtér a második világháború alatt kiemelt célpont volt, a mostani zöldmezős beruházás során az eddig érintetlen területeken nagy mennyiségű, körülbelül négy tonna, korábban már hatástalanított bombamaradvány is felszínre került.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>