<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/supreme-court-s-decisions-today-are-important-says-bjp.html"/>
    <meta property="og:site_name" content="DoolNews"/>
    <meta property="article:published_time" content="2019-11-14T12:52:00+00:00"/>
    <meta property="og:title" content="'കേരള സര്‍ക്കാര്‍ തിടുക്കത്തില്‍ യുവതികളെ കയറ്റരുത്'; ശബരിമല വിധിയില്‍ രാം മാധവ്"/>
    <meta property="og:description" content="Ram Madhav Sabarimal Women Entry Sabarimala Sabarimala Women Entry India ന്യൂദല്‍ഹി: ഇന്നത്തെ സുപ്രീംകോടതി വിധികള്‍ വളരെ പ്രധാനപ്പെട്ടതാണെന്ന് മുതിര്‍ന്ന ബി.ജെ.പി നേതാവ്"/>
  </head>
  <body>
    <article>
      <h1>'കേരള സര്‍ക്കാര്‍ തിടുക്കത്തില്‍ യുവതികളെ കയറ്റരുത്'; ശബരിമല വിധിയില്‍ രാം മാധവ്</h1>
      <address><time datetime="2019-11-14T12:52:00+00:00">14 Nov 2019, 12:52</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ഇന്നത്തെ സുപ്രീംകോടതി വിധികള്‍ വളരെ പ്രധാനപ്പെട്ടതാണെന്ന് മുതിര്‍ന്ന ബി.ജെ.പി നേതാവ് രാം മാധവ്. ശബരിമല, റഫാല്‍ വിധികളെ ചൂണ്ടിക്കാണിച്ചായിരുന്നു രാം മാധവിന്റെ അഭിപ്രായ പ്രകടനം.</p>
      <p>ശബരിമലയെ സംബന്ധിച്ച് കഴിഞ്ഞ വര്‍ഷത്തെ വിധി സുപ്രീംകോടതി ശരിവെക്കുകയല്ല ചെയ്തത്. അതുകൊണ്ട് കേരള സര്‍ക്കാര്‍ തിടുക്കത്തില്‍ ശബരിമലയില്‍ യുവതികളെ കയറ്റരുതെന്ന് രാം മാധവ് പറഞ്ഞു.</p>
      <p>റഫാല്‍ കരാറില്‍ പുനപ്പരിശോധനയില്ലെന്ന സുപ്രീം കോടതി വിധി പലരുടെയും നിരുത്തരവാദിത്തം തുറന്നുകാട്ടുന്നതാണെന്നും രാം മാധവ് കുറ്റപ്പെടുത്തി.</p>
      <related>
        <a href="https://www.doolnews.com/social-reforms-need-courage-and-conviction-today-sc-displayed-lack-of-it-nikhil-wagle-on-sabarimala-454.html?utm_source=doolnews&amp;utm_medium=related"/>
      </related>
      <p>ശബരിമലയില്‍ പ്രായഭേദമന്യേ സ്ത്രീപ്രവേശനം അനുവദിച്ചുകൊണ്ടുള്ള 2018 സെപ്റ്റംബര്‍ 28 ന്റെ വിധി പുനപ്പരിശോധിക്കണമെന്ന ഹരജികള്‍ ഏഴംഗ ഭരണ ഘടന ബെഞ്ചിനു വിട്ടിരുന്നു. ഹരജി പരിഗണിക്കുന്നതുവരെ പഴയ വിധി നിലനില്‍ക്കും. വിധി നടപ്പാക്കാന്‍ സര്‍ക്കാരിന് നിര്‍ദേശം നല്‍കുന്നുവെന്ന് ജസ്റ്റിസ് നരിമാന്‍ നിര്‍ദേശിച്ചിരുന്നു.</p>
      <p>2018 സെപ്റ്റംബര്‍ 28 ന് മുന്‍ ചീഫ് ജസ്റ്റിസ് ദീപക് മിശ്ര അധ്യക്ഷനായ ഭരണഘടനാ ബെഞ്ചാണ് ശബരിമലയില്‍ പ്രായഭേദമന്യേ സ്ത്രീ പ്രവേശനം അനുവദിച്ചുകൊണ്ട് വിധി പുറപ്പെടുവിച്ചത്.</p>
      <p>പുനപ്പരിശോധന ആവശ്യപ്പെട്ട് 56 ഹരജികള്‍ സുപ്രീം കോടതിക്ക് മുമ്പില്‍ എത്തുകയായിരുന്നു. ഇക്കഴിഞ്ഞ മെയ് മാസത്തില്‍ ഹരജികളില്‍ വാദം കേട്ടശേഷം അന്തിമവിധി പറയാന്‍ മാറ്റിവെക്കുകയായിരുന്നു.</p>
      <p>കഴിഞ്ഞവര്‍ഷം യുവതീപ്രവേശ അനുകൂല വിധി നല്‍കിയവരില്‍ അന്നത്തെ ചീഫ് ജസ്റ്റിസ് ദീപക് മിശ്ര, ജഡ്ജിമാരായ നരിമാന്‍, ചന്ദ്രചൂഢ് എന്നിവര്‍ വെവ്വേറെ വിധിന്യായമെഴുതിയിരുന്നു.</p>
      <p>എതിര്‍ത്ത ജസ്റ്റിസ് ഇന്ദു മല്‍ഹോത്ര വിയോജന വിധിന്യായമെഴുതി. ജസ്റ്റിസ് എ.എം ഖന്‍വില്‍ക്കര്‍, ചീഫ് ജസ്റ്റിസായിരുന്ന മിശ്രയുടെ വിധിന്യായത്തോടു യോജിച്ചു.</p>
      <p>റഫാല്‍ കേസില്‍ പുനപ്പരിശോധന ആവശ്യപ്പെട്ടുള്ള എല്ലാ ഹരജികളും സുപ്രീംകോടതി തള്ളിയിരുന്നു. ഇതോടെ റഫാല്‍ കരാര്‍ നിലനില്‍ക്കുമെന്ന 2018 ഡിസംബര്‍ 14-ലെ വിധി നിലനില്‍ക്കും.</p>
      <related>
        <a href="https://www.doolnews.com/oomman-chandi-on-sabarimala-riview-petition.html?utm_source=doolnews&amp;utm_medium=related"/>
      </related>
      <p>ചീഫ് ജസ്റ്റിസ് രഞ്ജന്‍ ഗൊഗോയ് അധ്യക്ഷനായ, ജസ്റ്റിസ് എസ്.കെ കൗള്‍, ജസ്റ്റിസ് കെ.എം ജോസഫ് എന്നിവരടങ്ങിയ മൂന്നംഗ ബെഞ്ചാണ് റഫാല്‍ കരാറില്‍ പുനപ്പരിശോധന വേണ്ടെന്ന തീരുമാനത്തിലെത്തിയത്.</p>
      <p>റഫാലിനെക്കുറിച്ചുള്ള സി.എ.ജി റിപ്പോര്‍ട്ട് കേന്ദ്ര സര്‍ക്കാറിന് അനുകൂലമാണെന്നും സുപ്രീം കോടതിയുടെ ഡിസംബര്‍ 14ലെ വിധിയില്‍ അപാകതയൊന്നും ഇല്ലായിരുന്നെന്നും കോടതിയില്‍ സമര്‍പ്പിച്ച അപേക്ഷയില്‍ കേന്ദ്ര സര്‍ക്കാര്‍ അവകാശപ്പെട്ടിരുന്നു.</p>
      <p>കേന്ദ്ര സര്‍ക്കാറിന് ക്ലീന്‍ ചിറ്റ് നല്‍കിക്കൊണ്ടുള്ള സുപ്രീം കോടതി വിധിയിലെ അപാകതകള്‍ ചൂണ്ടിക്കാട്ടിയും, പുതിയ തെളിവുകളെ അടിസ്ഥാനമാക്കിയും വിധി പുനപരിശോധിക്കണെന്ന ആവശ്യമാണ് ഹരജിക്കാര്‍ മുന്നോട്ടുവെച്ചത്.</p>
      <figure>
        <iframe src="https://www.youtube.com/embed/X282KA_csm8" width="500" height="281" data-service="Youtube" scrolling="no"/>
      </figure>
    </article>
  </body>
</html>