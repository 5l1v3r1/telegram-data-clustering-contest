<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823046.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T12:51:00+00:00"/>
    <meta property="og:title" content="سخنگوی شورای نگهبان: اختلافی با رئیس جمهور نداریم"/>
    <meta property="og:description" content="به گزارش ایسنا، عباسعلی کدخدایی امروز در حاشیه همایش سراسری هیات‌های نظارت بر انتخابات یازدهمین دوره مجلس شورای اسلامی در جمع خبرنگاران در خصوص گزارشی از همایش هیات‌های نظارت استانی و شهرستانی در مشهد، اظهار کرد: این همایش از بعد از ظهر روز سه‌شنبه در مشهد شروع شد و امروز نیز روز پایانی آن است و ما هر دوره قبل از شروع انتخابات اینگونه همایش‌ها را داریم."/>
  </head>
  <body>
    <article>
      <h1>سخنگوی شورای نگهبان: اختلافی با رئیس جمهور نداریم</h1>
      <address>
        <time datetime="2019-11-14T12:51:00+00:00">14 Nov 2019, 12:51</time>
      </address>
      <p>سخنگوی شورای نگهبان گفت: قطعا با رئیس‌جمهور و مقامات کشوری اختلافی نداریم، هر نهاد و دستگاهی وظایف قانونی دارد که پافشاری ما بر انجام وظایف قانونی هر نهاد و دستگاهی است.</p>
      <p>به گزارش ایسنا، عباسعلی کدخدایی امروز در حاشیه همایش سراسری هیات‌های نظارت بر انتخابات یازدهمین دوره مجلس شورای اسلامی در جمع خبرنگاران در خصوص گزارشی از همایش هیات‌های نظارت استانی و شهرستانی در مشهد، اظهار کرد: این همایش از بعد از ظهر روز سه‌شنبه در مشهد شروع شد و امروز نیز روز پایانی آن است و ما هر دوره قبل از شروع انتخابات اینگونه همایش‌ها را داریم.</p>
      <p>وی افزود: با عنایت به اینکه دوستان ما در هیات‌های نظارت از اقشار مختلف تشکیل می‌شوند، باید آموزش‌های لازم ارائه شود. توضیحات آموزشی و تبیین وظایف آنها از سوی ادارات مختلف، مخصوصا اداره انتخابات باید صورت گیرد. همایش با نیت آموزش و تبیین بیشتر وظایف هیات‌های نظارت بود، همچنین این مساله که انسجام لازم را داشته باشند.</p>
      <p>کدخدایی ادامه داد: همکاری‌های لازم را با دستگاه‌های مختلف مخصوصا هیات‌های اجرایی و وزارت کشور داشتیم که با حضور مقامات مختلف کشوری این مساله نیز حاصل شد. از همه مردم شهر مشهد و مسئولان محترم، استاندار و تولیت آستان قدس که ما را همراهی کردند و امکانات و فرصت لازم در اختیار ما قرار دادند، تشکر می‌کنم. امیدوارم انتخابات اسفند سال جاری انتخاباتی باشکوه و با مشارکت گسترده مردم باشد.</p>
      <p>سخنگوی شورای نگهبان در خصوص تعداد ناظران، گفت: در کل کشور بر حسب صندوق‌ها و شعبی که داریم تعداد ناظران متفاوت است اما به طور میانگین حدود ۲۰۰ هزار نفر از مردم و ناظران مردمی ما در قالب‌های مختلف ناظر، سرناظر و اطلاع‌رسان با ما همکاری دارند که انشالله در انتخابات آینده نیز این همکاری ادامه خواهد داشت. امیدواریم با حضور نیروهای مردمی انتخابات سالم و گسترده‌ای داشته باشیم.</p>
      <p>وی در خصوص انتخابات الکترونیک، عنوان کرد: کارشناسان ما از یک سال گذشته در این جهت با وزارت کشور همکاری خوبی داشتند. در هر جا و منطقه‌ای که این امکان برای ما فراهم شود و از نظر امنیت اطمینان لازم را داشته باشیم، با وزارت کشور همکاری خواهیم داشت، هنوز شعب مشخص نشده اما هر زمان به نتیجه و توافق برسیم، اعلام خواهد شد.</p>
      <p>کدخدایی با اشاره به اینکه قطعا با رئیس‌جمهور و مقامات کشوری اختلافی نداریم، تصریح کرد: هر نهاد و دستگاهی وظایف قانونی دارد که پافشاری ما بر انجام وظایف قانونی هر نهاد و دستگاهی است. اگر مطالبی هم بیان می‌شود، برداشت‌هایی بوده که لازم است گفته و تبیین شود. نهایتا حاکم همه چیز، قانون است و تاکید ما از ابتدا این بوده که با اجرای مر قانون‌ انتخابات سالم داشته باشیم و مردم نیز پرشور در انتخابات آینده شرکت خواهند کرد.</p>
      <p>سخنگوی شورای نگهبان در پاسخی در خصوص این مساله که آیا شورای نگهبان برای بررسی صلاحیت افراد شناخته‌شده‌تر زودتر اقدام خواهد کرد یا خیر، بیان کرد: اینگونه نیست که اولویت قانونی لحاظ کنیم اما افرادی که سوابق دارند، نمایندگان یا افراد شاخص و یا نمایندگان ادوار گذشته که‌ پرونده و سوابقی در شورای نگهبان دارند، دسترسی به این مدارک سریع‌تر است تا فردی که ابتدا به ساکن شرکت می‌کند. ما نیازمند استعلام از مراجع هستیم و باید منتظر بمانیم. این اولویت عملی خواهد بود نه اولویت یا ترجیح ناروا و تبعیص‌آمیز که اشکال ایجاد کند. ممکن است از جهت اجرایی افرادی که پرونده و سوابق دارند، سریع‌تر به کار آنها رسیدگی شود.</p>
    </article>
  </body>
</html>