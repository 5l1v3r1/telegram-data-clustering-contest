<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639946/%D8%B3%DA%AF%E2%80%8C%DA%AF%D8%B1%D8%AF%D8%A7%D9%86%DB%8C-%D9%85%D9%85%D9%86%D9%88%D8%B9-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:28:00+00:00"/>
    <meta property="og:title" content="سگ‌گردانی ممنوع است"/>
    <meta property="og:description" content="دادستان عمومی و انقلاب شهرستان همدان گفت: سگ‌گردانی به علت نامتعارف بودن و جریحه‌دارکردن عفت عمومی ممنوع است."/>
  </head>
  <body>
    <article>
      <h1>
        <a href="https://www.bultannews.com/fa/news/639946/%D8%B3%DA%AF%E2%80%8C%DA%AF%D8%B1%D8%AF%D8%A7%D9%86%DB%8C-%D9%85%D9%85%D9%86%D9%88%D8%B9-%D8%A7%D8%B3%D8%AA">سگ‌گردانی ممنوع است</a>
      </h1>
      <h2>دادستان عمومی و انقلاب شهرستان همدان گفت: سگ‌گردانی به علت نامتعارف بودن و جریحه‌دارکردن عفت عمومی ممنوع است.</h2>
      <address><time datetime="2019-11-14T12:28:00+00:00">14 Nov 2019, 12:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حسن خانجانی روز پنجشنبه بیان کرد: مجازات <b>سگ‌گردانی</b> در قانون مشخص شده و مالک این حیوان به خاطر جریحه‌دارکردن عفت عمومی مجازات می‌شود.</p>
      <p>وی افزود: وقتی می‌گوییم سگ‌گردانی و ورود این <b>حیوان</b> به پارک‌ها ممنوع است نمی‌توان پس از گرفتن سگ آن را در کلانتری نگهداری کرد بلکه باید مکان مشخصی برای آن پیش‌بینی کرد.</p>
      <p>وی یادآوری کرد: یکشنبه گذشته در نشستی با حضور مدیرکل حفاظت محیط زیست، مدیرکل دامپزشکی، رییس مرکز بهداشت شهرستان و شهردار همدان موضوع نگهداری سگ مورد بررسی قرار گرفت که مقرر شد در نشست کارگروه سلامت شهرستان نسبت به تعیین تکلیف و اتخاذ تصمیم نهایی در این زمینه اقدام شود.</p>
      <p>دادستان عمومی و انقلاب مرکز استان همدان اظهار داشت: سگ گردانی در کشور عرف و متعارف نبوده و از آن با عنوان جریحه‌دارکردن عفت مردم یاد می‌شود.</p>
      <p>خانجانی در زمینه پرونده ضارب طلبه آمر به معروف در شهر همدان نیز گفت: پرونده این دختر فارغ از سگ گردانی، توهین و ایراد صدمه بدنی عمدی نیز بوده است.</p>
      <p>دادستان عمومی و انقلاب شهرستان همدان ادامه داد: این فرد به مدت سه روز در بازداشت بود که با قرار کفالت آزاد شد البته احتمال می رود با آمدن نظریه و گواهی پزشکی قانون، قرار این فرد تشدید شود.</p>
      <p>خانجانی درباره برخورد اطلاعات سپاه همدان با تخلف بانکی ۱۰ میلیارد تومانی نیز گفت: این کار یک اقدام پیشگیرانه بوده و پیش از وقوع جرم از بروز آن جلوگیری شده بنابراین کسی بازداشت نشده است.</p>
      <p>وی اضافه کرد: اینگونه اقدام های پیشگیرانه موثرتر از برخورد پس از ارتکاب جرم است.</p>
    </article>
  </body>
</html>