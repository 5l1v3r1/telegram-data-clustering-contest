<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/donbas/_zodni-doslidzhennya-ne-mozhut-zupinyati-vidnovlennya-cilisnosti-derzhavi-mariya-zolkina/938095"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T12:33:00+00:00"/>
    <meta property="og:title" content="Жодні дослідження не можуть зупиняти відновлення цілісності держави - Марія Золкіна"/>
    <meta property="og:description" content="А українські аналітики й поважне видання легітимізували викривлену реальність. Кремль цим скористається. Про це в коментарі Gazeta.ua сказала політичний аналітик фонду &quot;Демократичні ініціативи&quot; Марія Золкіна. &quot;Є серйозні розбіжності у порівнянні цього дослідження з іншими. Наприклад, ..."/>
  </head>
  <body>
    <article>
      <h1>Жодні дослідження не можуть зупиняти відновлення цілісності держави - Марія Золкіна</h1>
      <address><time datetime="2019-11-14T12:33:00+00:00">14 Nov 2019, 12:33</time> by <a rel="author">Маріанна ЖОГАН</a></address>
      <figure>
        <img src="https://static2.gazeta.ua/img2/cache/preview/938/938095_w_300.jpg?v=0"/>
        <figcaption>Аналітик фонду "Демократичні ініціативи" Марія Золкіна: "Москва апелюватиме до цієї так званої громадської думки "народу Донбасу". Фото: 112.ua</figcaption>
      </figure>
      <p>А українські аналітики й поважне видання легітимізували викривлену реальність. Кремль цим скористається. Про це в коментарі <a href="https://gazeta.ua/">Gazeta.ua</a> сказала політичний аналітик фонду "Демократичні ініціативи" <b>Марія Золкіна</b>.</p>
      <p>"Є серйозні розбіжності у порівнянні цього дослідження з іншими. Наприклад, опитування Німецького центру східноєвропейських і міжнародних студій показало, що 55 відсотків респондентів обрали реінтеграцію Донбасу в Україну, а за приєднання до РФ проголосувало 45", - каже Золкіна.</p>
      <p>Існує поняття валідності дослідження. Технічно ніби все правильно, але системні викривлення заважають упевнитися в настроях. Це пов'язано з безпекою й страхом людей. Вони п'ять років живуть в обмеженому інформаційному просторі. Відірвані від українського політичних реалій.</p>
      <p>"Москва апелюватиме до цієї так званої громадської думки "народу Донбасу". Росіяни багато разів могли провести на окупованих територіях свою соціологію, але з їхньої подачі виглядало б неправдиво. А українські аналітики й поважне видання легітимізували викривлену реальність. Кремль цим скористається", - підкреслила аналітик.</p>
      <p>Фракція "Голос" запропонувала вийти з Мінських домовленностей й заморозити конфлікт. Для прихильників такої позиції дослідження стверджуватиме відмову від боротьби за повернення окупованих територій. Але жодні опитування не може зупиняти спроби відновити кордон.</p>
      <p>Не є катастрофою заморозити виконання Мінських домовленностей. Якщо Росія висуває чергові умови до початку Нормандської зустрічі (між лідерами України, Німеччини, Франції та РФ. - ГПУ), краще зупинити переговорний процес. Зосередитися на внутрішній політиці. Займатися програмами підтримки зв'язків із мешканцями окупованих територій. Спростити перетин лінії розмежування, дозволити дрібну торгівлю, змінити систему верифікації внутрішньо-переміщених осіб. Запровадити освітні програми для дистанційного навчання і полегшення вступу до українських вузів.</p>
      <p>Для внутрішньої політики опитування може мати негативні наслідки. Частина суспільства може протестувати. Мовляв, навіщо допомагати громадянам, які ненавидять Україну?</p>
      <blockquote><a href="https://gazeta.ua/articles/donbas/_rosiya-visunula-novi-vimogi-po-donbasu/937909">Росія захотіла від України прямих переговорів з бойовиками так званих ДНР і ЛНР</a> щодо поправок до закону про особливий статус окупованих районів Донбасу.</blockquote>
    </article>
  </body>
</html>