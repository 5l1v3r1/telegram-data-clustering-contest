<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/dijak-streljal-na-sosolce-in-enega-ubil-trije-so-ranjeni-249201"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T12:41:00+00:00"/>
    <meta property="og:title" content="Dijak streljal na sošolce in enega ubil, trije so ranjeni"/>
    <meta property="og:description" content="MOSKVA – Na eni od srednjih šol na daljnem vzhodu Rusije blizu meje s Kitajsko je danes eden od dijakov streljal na svoje sošolce. Pri tem je enega ubil in tri ranil, nato pa je naredil samomor,..."/>
  </head>
  <body>
    <article>
      <h1>Dijak streljal na sošolce in enega ubil, trije so ranjeni</h1>
      <h2>Na koncu je sodil še sebi.</h2>
      <address><time datetime="2019-11-14T12:41:00+00:00">14 Nov 2019, 12:41</time> by <a rel="author">STA, N. B.</a></address>
      <p>MOSKVA – Na eni od srednjih šol na daljnem vzhodu Rusije blizu meje s Kitajsko je danes eden od dijakov streljal na svoje sošolce. Pri tem je enega ubil in tri ranil, nato pa je naredil samomor, so po poročanju tujih tiskovnih agencij sporočile ruske oblasti.<br/><br/>Najstnik (19) je na eni od poklicnih šol v mestu Blagoveščensk v regiji Amur v razred prinesel lovsko puško in začel streljati na svoje sošolce. Enega med njimi je ubil, tri pa ranil. Ko so na prizorišče napada prispeli policisti, je sodil še sebi.</p>
      <h3>Eden v smrtni nevarnosti</h3>
      <p>Smrtna žrtev je stara 19 let, ranjeni pa med 17 in 20 leti. Po poročanju ruskih medijev so dva ranjena v bolnišnici že operirali, pri čemer eden ostaja v kritičnem stanju.<br/><br/>Napad je domnevno povezan z zasebnim sporom, poroča nemška tiskovna agencija <i>dpa</i>. Napadalca opisujejo kot mirnega dijaka četrtega letnika šole. Lovska puška, s katero je streljal, je bila registrirana na njegovo ime.<br/><br/>V Rusiji, kjer veljajo strogi pogoji za lastništvo strelnega orožja, strelski napadi v šolah niso pogosti. Oktobra lani je na polotoku Krim najstnik na srednji šoli ubil 20 ljudi, še 40 pa jih je ranil.</p>
    </article>
  </body>
</html>