<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231955/"/>
    <meta property="og:site_name" content="Українська правда"/>
    <meta property="article:published_time" content="2019-11-14T12:16:57+00:00"/>
    <meta property="og:title" content="Луценко розповів, чим зараз займається та показав сертифікати з Лондона"/>
    <meta property="og:description" content="Колишній генпрокурор Юрій Луценко каже, що наразі є безробітним, але скористався вільним часом після звільнення для особистих справ."/>
  </head>
  <body>
    <article>
      <h1>Луценко розповів, чим зараз займається та показав сертифікати з Лондона</h1>
      <address>
        <time datetime="2019-11-14T12:16:57+00:00">14 Nov 2019, 12:16</time>
      </address>
      <p>Колишній генпрокурор Юрій Луценко каже, що наразі є безробітним, але скористався вільним часом після звільнення для особистих справ.</p>
      <p>Про це він розповів в інтерв’ю "Українській правді", що вийде незабаром.</p>
      <p>На запитання, чим він зараз займається, Луценко відповів:</p>
      <p>"Тим, чим і раніше, працюю Луценком. Безробітний – мій офіційний статус як працездатного громадянина. Чим я займаюся? Після відставки трохи полагодив здоров’я, позаймався спортом, а потім вирішив займатися собою і оплатив місячне навчання у Лондоні. При цьому, це було до внутрішніх потрясінь у США. Я вчився чотири тижні в Лондонській школі англійської, правда, про це ніхто не вірить, тому взяв із собою сертифікати: General English і General English Combi".</p>
      <figure>
        <img src="https://img.pravda.com/images/doc/9/e/9e5c474-262.14.02.mp4-snapshot-00.p1910538.jpg"/>
        <figcaption>
          <cite>ЕЛЬДАР Сарахман, УП</cite>
        </figcaption>
      </figure>
      <p>За словами ексгенпрокурора, це навчання коштувало йому півтори тисячі фунтів на тиждень.</p>
      <p>Повне інтерв’ю Юрія Луценка вийде наступного тижня.</p>
      <p>
        <b>Нагадаємо:</b>
      </p>
      <ul>
        <li>30 вересня колишній народний депутат Сергій Лещенко повідомив, що <a href="https://www.pravda.com.ua/news/2019/09/30/7227672/">Луценко поїхав у Велику Британію</a> на курси англійської мови "у самий розпал кризи у зв'язку з імпічментом Дональду Трампу, який спровокувало постачання дезінформації від Луценка на адресу Руді Джуліані".</li>
        <li>Пресекретар Луценка Лариса Сарган у коментарі Українській правді зазначила, що Луценко давно планував "підтягнути" рівень англійської і лише зараз, коли у нього з’явився на це час, поїхав на курси.</li>
        <li>4 листопада ексгенпрокурор повідомив, що <a href="https://www.pravda.com.ua/news/2019/11/4/7230929/">повернувся до України з Лондона</a> та наголосив, що сім’я Луценків не планує виїжджати з України.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231348/"/>
        <a href="https://www.pravda.com.ua/news/2019/11/8/7231330/"/>
        <a href="https://www.pravda.com.ua/news/2019/11/6/7231216/"/>
      </related>
    </article>
  </body>
</html>