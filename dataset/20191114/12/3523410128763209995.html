<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639936/%D9%81%D8%B1%D9%85%D8%A7%D9%86%D8%AF%D9%87-%DA%A9%D9%84-%D8%A7%D8%B1%D8%AA%D8%B4%D8%B2%D9%85%D8%A7%D9%86-%D8%A7%D8%AE%D8%B1%D8%A7%D8%AC-%D8%A8%DB%8C%DA%AF%D8%A7%D9%86%DA%AF%D8%A7%D9%86-%D8%A7%D8%B2-%D9%85%D9%86%D8%B7%D9%82%D9%87-%D9%81%D8%B1%D8%A7-%D8%B1%D8%B3%DB%8C%D8%AF%D9%87-%D8%A7%D8%B3%D8%AA%E2%80%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T12:14:00+00:00"/>
    <meta property="og:title" content="فرمانده کل ارتش:زمان اخراج بیگانگان از منطقه فرا رسیده است‌"/>
    <meta property="og:description" content="فرمانده کل ارتش ‌گفت: امنیت تنگه هرمز و خلیج فارس، فقط با شکل‌گیری یک امنیت درون منطقه‌ای میسر است نه با ائتلاف‌های دروغین، بنابراین وقت..."/>
  </head>
  <body>
    <article>
      <h1>
        <a href="https://www.bultannews.com/fa/news/639936/%D9%81%D8%B1%D9%85%D8%A7%D9%86%D8%AF%D9%87-%DA%A9%D9%84-%D8%A7%D8%B1%D8%AA%D8%B4%D8%B2%D9%85%D8%A7%D9%86-%D8%A7%D8%AE%D8%B1%D8%A7%D8%AC-%D8%A8%DB%8C%DA%AF%D8%A7%D9%86%DA%AF%D8%A7%D9%86-%D8%A7%D8%B2-%D9%85%D9%86%D8%B7%D9%82%D9%87-%D9%81%D8%B1%D8%A7-%D8%B1%D8%B3%DB%8C%D8%AF%D9%87-%D8%A7%D8%B3%D8%AA%E2%80%8C">فرمانده کل ارتش:زمان اخراج بیگانگان از منطقه فرا رسیده است‌</a>
      </h1>
      <h2>فرمانده کل ارتش ‌گفت: امنیت تنگه هرمز و خلیج فارس، فقط با شکل‌گیری یک امنیت درون منطقه‌ای میسر است نه با ائتلاف‌های دروغین، بنابراین وقت...</h2>
      <address><time datetime="2019-11-14T12:14:00+00:00">14 Nov 2019, 12:14</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، امیر سرلشکر سید عبدالرحیم موسوی که به منظور بازدید از یگان‌های مختلف<b> ارتش</b> در استان بوشهر به این <b>استان</b> سفر کرده است، در جمع خبرنگاران با تاکید بر اینکه جوانان ما در سطح بالایی از روحیه و آمادگی قرار دارند، اظهار داشت: شاید در یک شرایط عادی 30 تا 40 سال طول می‌کشید تا به یک سطح این چنینی از تجربه عملیاتی برسند، اما می‌بینیم که جوانان ما مانند مجرّبین عمل می‌کند و از طرف دیگر وقتی کسانی را که سال‌های خدمت بیشتری را سپری کرده‌اند، می‌بینیم به دلیل اینکه در مقابل تهدیدات، دائم خود را در سنگر می‌بینند یک نشاط جوانی در وجود آنها مشاهده می‌کنیم.</p>
      <p>فرمانده قرارگاه پدافند هوایی کشور با بیان اینکه ارتقاء چشمگیری در نیروهای مسلح از جمله نیروی پدافند هوایی ارتش و یگان‌های پدافند هوایی سپاه پاسداران شاهد هستیم، افزود: همرزمان عزیزمان همواره خود را در سنگر و در حال آماده‌باش برای دفاع از آرمان‌ها و دفاع از حدود و ثغور کشور دیده‌اند، بنابراین هر روز یک نقطه ضعف را برطرف کرده و یک گام خود را ارتقاء داده‌اند.</p>
      <p>امیر سرلشکر موسوی گفت: در سطح راهبردی، هماهنگی و هم‌افزایی خیلی خوبی بین مدافعان کشور وجود دارد که حاکی از عزم و اراده همه نیروهای مسلح کشور برای دفاع از آرمان‌ها و مقابله با فشار بیگانگان است که البته این فشارها باعث شده روز به روز آب‌دیده‌تر شویم.</p>
      <p>وی تأکید کرد: امروز دفاع از تاسیسات حیاتی و حساس کشور دارای اولویت و اهمیت راهبردی است و ارتش همواره به این مناطق نگاه ویژه‌ای داشته است.</p>
      <p>فرمانده کل ارتش با بیان اینکه تجهیزات ما از جهت آمادگی رزمی در سطح بسیار خوبی هستند، خاطرنشان کرد: کارکنان ما در بازی‌های جنگ با اشراف کامل به اجرای تمرین‌های تاکتیکی می‌پردازند و کاملاً آمادگی مقابله با هر حادثه احتمالی را به بهترین نحو ممکن دارند.</p>
      <p>امیر سرلشکر موسوی ادامه داد: بعضی از دشمنان ما با اتکاء به زرادخانه‌ها و نام بزرگ بعضی از سلاح‌ها ممکن است حرف‌هایی را بزنند، اما ما نیز برای دفاع از کشور نشان داده‌ایم جمهوری اسلامی ایران به برکت وجود جوانان ماهر و متعهد، یکی از کشورهای ممتاز جهان در حوزه نگهداری به شمار می‌آید و در زمینه ساخت تجهیزات نیز اعم از زمینی، هوایی، دریایی و موشکی به خودکفایی رسیده ‌و در نبرد احتمالی آینده پیروز میدان جمهوری اسلامی ایران خواهد بود.</p>
      <p>وی با بیان اینکه دشمنان ما به دلیل خوی استکباری، زیاده‌طلبی و تفرعن، تصور می‌کردند مانند سایرین ما را وادار خواهند کرد برابر خواسته‌های آنها عمل کنیم، تصریح کرد: دشمنان بدانند که ملت بزرگ و نیروهای مسلح مقتدر جمهوری اسلامی ایران هیچ‌گاه زیر بار توهین، تحقیر و تضعیف منابع‌شان نخواهند رفت و در مقابل نهیب این قدرت‌های پوشالی به خواسته‌های آنها عمل نمی‌کنند.</p>
      <p>فرمانده کل ارتش خاطرنشان کرد: دیری نخواهد پایید که ثابت خواهد شد ملت بزرگ ایران هرگز دست از آرمان‌های مقدس خود بر نداشته و پیروز میدان خواهد بود.</p>
      <p>امیر سرلشکر موسوی گفت: راهبرد جمهوری اسلامی ایران در مقابل آمریکا؛ راهبرد مقاومت فعال است و اراده لازم در بین نیروهای انقلابی به بهترین شکل برای تحقق آن وجود دارد.</p>
      <p>وی با بیان اینکه تحولات سال‌های اخیر نشان داده بیگانگان نمی‌توانند برای کشورهای منطقه قابل اتکاء باشند، عنوان کرد: امنیت تنگه هرمز و خلیج فارس، فقط با مساعدت کشورهای منطقه خلیج فارس و شکل‌گیری یک امنیت درون منطقه‌ای میسر است نه با ائتلاف های دروغین، بنابراین وقت آن رسیده که بیگانگان از منطقه اخراج شوند.</p>
      <p>فرمانده کل ارتش افزود: امروز به برکت مقاومت فعال ملت ایران در مقابل فشار حداکثری آمریکا می‌بینیم جمهوری اسلامی ایران در اوج اقتدار و سردمداران آمریکایی در موضع استیضاح، استیصال و اضمحلال قرار گرفته‌اند.</p>
    </article>
  </body>
</html>