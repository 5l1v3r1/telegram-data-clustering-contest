<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741677"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T12:15:00+00:00"/>
    <meta property="og:title" content="ชีวิตพลิกผันครูเพลงชื่อดัง'ชาง ซาไก' ตกอับ-ซุกบ้านเช่า"/>
    <meta property="og:description" content="ชีวิตพลิกผันอดีตครูเพลงชื่อดัง”ชาง ซาไก”ตกอับ-ป่วยหนัก ต้องซุกบ้านเช่าเก่าๆ เจ้าตัวยอมรับใช้ชีวิตไม่ระวัง ฟุ้งเฟ้อสมัยรุ่งเรือง เตือนศิลปินอย่าใช้ชีวิตประมาท"/>
  </head>
  <body>
    <article>
      <h1>ชีวิตพลิกผันครูเพลงชื่อดัง'ชาง ซาไก' ตกอับ-ซุกบ้านเช่า</h1>
      <address>
        <time datetime="2019-11-14T12:15:00+00:00">14 Nov 2019, 12:15</time>
      </address>
      <p>
        <b>ชีวิตพลิกผันอดีตครูเพลงชื่อดัง”ชาง ซาไก”ตกอับ-ป่วยหนัก ต้องซุกบ้านเช่าเก่าๆ เจ้าตัวยอมรับใช้ชีวิตไม่ระวัง ฟุ้งเฟ้อสมัยรุ่งเรือง เตือนศิลปินอย่าใช้ชีวิตประมาท</b>
      </p>
      <p>เมื่อเวลา 14.30 น.วันที่ 14 พ.ย. ผู้สื่อข่าวรายงานว่าได้รับทราบจาก“หนุ่มสกล” หรือ นายณัฏฐชัย วงศ์ทอง นักร้องชื่อดัง สังกัดค่าย รถไฟดนตรี เจ้าของเพลง รักเธอที่สุดในโลก คว้าได้เลย มดเบื่อ และอีกหลายเพลงดัง ว่า ได้พบกับ นายนพพร ชูสุวรรณ อายุ 57 ปี หรือ ครูเพลง”ชาง ซาไก” นักแต่งเพลงให้กับศิลปินชื่อดังหลายราย กำลังประสบปัญหา ด้านสุขภาพ และ ด้านส่วนตัวอย่างหนัก ถึงขั้นต้องรับจ้างเล่นดนตรีตามร้านอาหาร มีรายได้เพียงไม่กี่ร้อยบาท แถมต้องเช่าบ้านเก่าๆ อาศัยอยู่อย่างน่าเวทนา จึงเดินทางไปตรวจสอบ ที่บ้านเช่าเลขที่ 556 หมู่ที่ 4 ต.วังตะกอ อ.หลังสวน จ.ชุมพร  พบว่าบ้านหลังดังกล่าว อยู่หลัง”ร้านครัวหลังสวนซีฟู๊ด” เป็นห้องแถวให้เช่า สภาพเก่า ภายในห้องพบกับนายนพพร กำลังนั่งแต่งเพลง ในสภาพหน้าตาซีดเซียว จึงได้สอบถามพูดคุย</p>
      <figure>
        <img src="https://www.dailynews.co.th/admin/upload/20191114/news_fVJjbXLHQw181430_533.jpg?v=20191115045?v=7549"/>
      </figure>
      <p>โดยนายนพพร เล่าว่า  เมื่อ 30 ปีที่ผ่านมา เป็นนักแต่งเพลงให้กับศิลปินนักร้องจนโด่งดังมากมาย  อาทิ เดวิด อินธี อ้อยกะท้อน ตุ๋ย พิทักษ์ บ่าววี หลวงไก่ เดชอิสระ เจี้ยบ เบญจพร  มีผลงานดัง เช่นคิดถึงลมว่าว นายหัววี ของบ่าววี  บินหลาดง ของหลวงไก่ แหลงพ่อขุน ของเดชอิสระ และอีกมากมาย ในยุคแรกๆก็มีรายได้มาก อัลบั้มหนึ่งๆ มีรายได้หลายแสนบาท จากการแต่งเพลง อัลบั้มละประมาณ 10 เพลง มีรายได้จากหลายช่องทาง ทั้งส่วนแบ่งการขายแผ่นซีดี จากคอนเสิร์ต ลิขสิทธิ์ในเพลงที่นำไปใช้  แต่พอมาถึงยุดปัจจุบัน ที่เคยออกอัลบั้มของนักร้อง กลายเป็น นักร้องเพลงหนึ่งออกเพลงเพียงแค่ 1 เพลง หรือ ที่เรียกว่า ซิงเกิ้ล ยิ่งเมื่อมาถึงยุคสื่อออนไลน์  ทุกคนสามารถทำเพลงลงเผยแพร่ในสื่อออนไลน์ได้ จากรายได้มากก็เริ่มหดหายจนกลายเป็นไม่มีรายได้</p>
      <figure>
        <img src="https://www.dailynews.co.th/admin/upload/20191114/news_uSpmpwUQyz181429_533.jpg?v=20191115045?v=9899"/>
      </figure>
      <p>“ในช่วงที่มีรายได้ดี ก็ใช้ชีวิตเต็มที่ทั้งความหรูหรา ฟุ่มเฟือย จะซื้ออะไรก็ซื้อ ทั้งผ่อนส่ง ทั้งบ้าน ทั้งรถ เมื่อยุคสมัยเปลี่ยน ที่ยังต้องผ่อนส่งก็ยังไม่หมด จึงเริ่มกลายเป็นหนี้สิน อีกทั้งมีปัญหาด้านสุขภาพ ในสมัยรุ่งเรือง มีส่วนไปเกี่ยวข้องกับยาเสพติดเหมือนที่ศิลปินทั้งหลายคนชอบอ้าง เพื่อสร้างอารมณ์ เมื่ออายุมากขึ้น ก็ได้รับผลกระทบจากการใช้ชีวิตในวัยหนุ่ม ทั้งเป็นโรคหัวใจ เส้นเลือดหัวใจตีบ ผ่าตัดลำไส้  แต่ก็รอดมาได้พร้อมกับค่ารักษาจำนวนมาก  และต้องเป็นหนี้ ทำให้มีความลำบากมาก ซึ่งตั้งใจจะกลับไปตายที่บ้านเกิดคือ จ.นครศรีธรรมราช แต่ยังหางานไม่ได้ จึงตั้งหลักที่ อ.หลังสวน จ.ชุมพร โดยการเล่นดนตรีในร้านอาหาร มีรายได้คืนละ 600 บาท  และต้องต่อสู้กับโรคร้ายที่สามารถตายได้ทุกนาที แต่ก็ยังสู้ต่อ ที่ออกมาพูดไม่ได้ต้องการเรียกร้องให้ใครมาช่วย แต่อยากให้ศิลปินที่กำลังมีชื่อเสียง ได้ตระหนักถึงความจริงของชีวิต ในยามรุ่งเรืองขอให้เตรียมการไว้ยามแก่ และยามตกอับ อย่าประมาทกับชีวิต ส่วนลูกศิษย์ลูกหา ถ้าคิดถึงครู อาจารย์ จะส่งข่าวมาให้ทราบบ้างก็ยินดี“ ชางซาไก กล่าว<br/><br/>ด้าน หนุ่มสกล กล่าวว่า วันที่ 20 พ.ย.นี้จะจัดงาน”เยียวยาชีวิต ฟื้นฟูครูเพลง” โดยจะมีศิลปินต่างๆมา ร่วมกันจัดงานเล็กๆที่ร้าน”ลานบ้านโฟลค หนุ่มสกล”เพื่อช่วยเหลือครูเพลงซางซาไกต่อไป<br/> </p>
    </article>
  </body>
</html>