<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10690--konec-legendarnich-dvojcat-se-blizi-karieru-uzavrou-na-domacim-grandslamu"/>
    <meta property="og:site_name" content="Tenisový svět"/>
    <meta property="article:published_time" content="2019-11-14T12:11:00+00:00"/>
    <meta property="og:title" content="Konec legendárních dvojčat se blíží. Kariéru uzavřou na domácím grandslamu"/>
    <meta property="og:description" content="Bob a Mike Bryanovi ve středu večer oznámili, že příští sezona bude jejich poslední v kariéře. Rozlučku za bohatým tenisovým životem plánují na domácím grandslamu v New Yorku, kde v roce 1995 debutovali a započali senzační éru, jež trvá už 24 let."/>
  </head>
  <body>
    <article>
      <h1>Konec legendárních dvojčat se blíží. Kariéru uzavřou na domácím grandslamu</h1>
      <address>
        <time datetime="2019-11-14T12:11:00+00:00">14 Nov 2019, 12:11</time>
      </address>
      <p>
        <b>Bob a Mike Bryanovi ve středu večer oznámili, že příští sezona bude jejich poslední v kariéře. Rozlučku za bohatým tenisovým životem plánují na domácím grandslamu v New Yorku, kde v roce 1995 debutovali a započali senzační éru, jež trvá už 24 let.</b>
      </p>
      <p>Nejúspěšnější deblový pár v historii, bratři Bryanové, dokázal během své kariéry vybojovat neskutečných 118 titulů na okruhu ATP, což je absolutní rekord z pohledu deblových dvojic. Zatímco Bob získal tituly pouze se svým bratrem, Mike vévodí historické tabulce s celkem 123 deblovými tituly.</p>
      <p>Jejich rozhodnutí ukončit kariéry v příští sezoně zároveň ukončí jednu éru deblového tenisu, ve kterém zanechali nesmazatelnou stopu.</p>
      <p>„Mike a já jsem se rozhodli ukončit sezonu 2019 už po US Open, ačkoliv byla velká šance kvalifikovat se na Turnaj mistrů. Rozhodli jsme se, že to pro nás bude nejlepší, abychom si odpočinuli a připravili se na rok 2020, který bude naší poslední sezonou na okruhu ATP,“ uvedl jednačtyřicetiletý Bob.</p>
      <p>K vzestupu legendárních dvojčat došlo v roce 1998, kdy začali sbírat jeden profesionální titul za druhým. „JSme neskutečně vděční za posledních 21 let, kdy jsme měli šanci žít náš sen. Byla to magická jízda. Nicméně, chceme tuto jízdu zakončit dokud jsme stále zdraví a jsme schopni hrát o tituly,“ podotkl Bob.</p>
      <p>„Jsme velmi motivovaní před naší poslední sezonou. Budeme si užívat každý okamžik, dokud neřekneme sbohem a nepoděkujeme našim fanouškům, kteří nám dali tolik štěstí,“ dodal jeho bratr Mike.</p>
      <p>Bryanovi ve své společné kariéře pozvedli nad hlavu 118 titulů, mezi kterými je 16 trofejí z grandslamů, 39 titulů z ATP Masters a také 4 vítězství na Turnaji mistrů. V roce 2012 se stali zlatými olympijskými medailisty.</p>
      <p>Na čele světového žebříčku setrvali celkem 438 týdnů a celkem desetkrát zakončili rok jako světové jedničky. V době, kdy se Bob zotavoval ze zranění a operace kyčle, se Mikovi povedlo v červenci 2018 vystoupat znovu na deblový trůn a stal se nejstarší světovou jedničkou v historii. Bylo mu 40 let. Právě Mike je rekordmanem v počtu týdnů na čele žebříčku, kterých nasbíral celkem 506.</p>
      <footer>Jan Vojkůvka, foto: Twitter: USTA</footer>
    </article>
  </body>
</html>