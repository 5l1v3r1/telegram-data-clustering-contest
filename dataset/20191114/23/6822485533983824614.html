<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823096.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T23:00:00+00:00"/>
    <meta property="og:title" content="حجتی: مرزهای عراق تا اواخر آبان بازگشایی می‌شوند"/>
    <meta property="og:description" content="به گزارش ایرنا، محمود حجتی در شهرستان درود لرستان با اشاره به برنامه های وزارت جهاد کشاورزی برای توسعه کشت باغات در اراضی شیب دار، اظهار داشت: استان لرستان هم دشت های خوب و سرسبز و هم اراضی شیب دار و کوهپایه های قابل کشت جهت کشت درختان مثمر و غیرمثمر دارد."/>
  </head>
  <body>
    <article>
      <h1>حجتی: مرزهای عراق تا اواخر آبان بازگشایی می‌شوند</h1>
      <address>
        <time datetime="2019-11-14T23:00:00+00:00">14 Nov 2019, 23:00</time>
      </address>
      <p>وزیر جهادکشاورزی گفت: با رایزنی های انجام شده، مرزهای کشور عراق تا اواخر آبان ماه بازگشایی و مجددا صادرات کالا از سر گرفته می شود.</p>
      <p>به گزارش ایرنا، محمود حجتی در شهرستان درود لرستان با اشاره به برنامه های وزارت جهاد کشاورزی برای توسعه کشت باغات در اراضی شیب دار، اظهار داشت: استان لرستان هم دشت های خوب و سرسبز و هم اراضی شیب دار و کوهپایه های قابل کشت جهت کشت درختان مثمر و غیرمثمر دارد.</p>
      <p>وی با اشاره به پیگیری های استاندار لرستان و مسئولان منابع طبیعی و جهاد کشاورزی لرستان، عنوان کرد: در این راستا گردنه های زاغه و رازان توسط منابع طبیعی عمدتا با کاشت نهال های غیرمثمر، درخت کاری شده بودند.</p>
      <p>حجتی با اشاره به اقلیم خوب لرستان و نیاز به آبیاری کم درختان کاشته شده و پایدار بودن باغات، خاطرنشان کرد: در سطح لرستان در سال های اخیر نزدیک پنج هزار و ۳۰۰  هکتار باغات مثمر اجرا شده است که ظرفیت بسیار خوبی است.</p>
      <p>وزیر جهاد کشاورزی با اشاره به پشتیبانی های دولت و حضور مردم، افزود: در طرح ماده سه، منابع طبیعی قراردادی با بهره برداران می بندد و گیاه غرس شده تا زمانی که کشاورز روی آن فعالیت انجام دهد متعلق به وی بوده و پس از آن نیز متعلق به دولت و جزو اموال ملی باقی می ماند.</p>
      <p>وی با اشاره به اجرای دوبرابری سیستم های نوین آبیاری در لرستان، خاطرنشان کرد: در این راستا به مرز حدود ۵۳ هزار هکتار رسیده ایم و با این رشد شتابان امیدواریم که این روند ادامه پیداکند.</p>
      <p>وی با اشاره به محدودیت هایی که در اینخصوص وجود دارد، ادامه داد: محدودیت هایی همچون منابع و سهم کشاورزان با توجه به گرانی لوله و اتصالات وجود دارد که باعث شده که سهم کشاورزان افزایش و فشار به آنان وارد شود.</p>
      <p>حجتی افزود: به دنبال این هستیم که سهم دولت را افزایش دهیم تا فشار کمتری به کشاورزان وارد شود و خوشبختانه امروز در این راستا طرح آبیاری تحت فشار در سطح ۴۰۰ هکتار از اراضی دورود بهره برداری شده است و با تخصیصی که وجود دارد مابقی هم آرام آرام اجرا خواهد شد.</p>
      <p>وزیر جهادکشاورزی در پاسخ به سوال یکی از خبرنگاران در خصوص عدم وجود سردخانه های صنعتی و صنایع تبدیلی برای میوه های برداشت شده در لرستان، عنوان کرد: بخش عمده محصولات تولیدی کشاورزان مورد حمایت دولت است و  تضمینی خریداری می کند و هیچ کشاورزی نگرانی در اینخصوص ندارد.</p>
      <p>وی با اشاره به خرید تضمینی محصولاتی همچون گندم، برنج و جو، بیان کرد: درخصوص برخی محصولات همچون سیب زمینی و درختی، گوجه و پیاز نیز اگر مشکلی وجود داشته باشد و در بازار پس زدگی وجود داشته باشد نیز دولت تدابیر خاص خود را اجرایی می کند.</p>
      <p>حجتی با اشاره به بسته شدن مرزهای عراق و ایجاد محدودیت در صادرات گوجه، ادامه داد: امسال یک میلیون تن نسبت به سال گذشته بیشتر تولید کرده بودیم و لذا با توجه به نوع محصول حدود ۳۲۰ هزار تن از این محصول را خریداری کرده و در کارخانجات به رب و استیک تبدیل کردیم و اکنون هم روانه بازار می شوند و اینها حمایت هایی است که در بخش بازاریابی از کشاورزان صورت می گیرد.</p>
      <p>وی با اشاره ه برنامه های وزارت جهادکشاورزی درخصوص ایجاد صنایع تبدیلی و سردخانه ها، افزود: وضعیت سردخانه های کشور اکنون فوق العاده افزایش پیدا کرده است و از بیش از ۲ میلیون تن به نزدیک پنج میلیون و ۱۰۰ هزار تن ظرفیت سردخانه رسیده ایم و صنایع فرآوری مان روز به روز در حال گسترش است که می تواند بخشی از این تولیدات را جذب نماید.</p>
      <p>حجتی گفت: البته برخی محصولات را هم داریم که با وجود اطلاع رسانی به کشاورزان نه جایی در سبد هزینه مردم دارند و نه در سبد محصولات استراتژیک که خرید حمایتی شوند مثلا در شهرستان ازنا با وجود اطلاع رسانی ها، سه برابر سال گذشته هویج کشت شده است که امیدواریم مرزهای عراق تا اواخر آبان ماه با رایزنی های انجام شده باز و به خارج صادر شود تا مشکلی برای کشاورزان ایجاد نشود.</p>
    </article>
  </body>
</html>