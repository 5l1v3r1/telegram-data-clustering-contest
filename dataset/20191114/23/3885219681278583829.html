<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3323881"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-14T23:33:00+00:00"/>
    <meta property="og:title" content="לאחר הפרסום בוואלה! NEWS: דרישה לבדיקת התגובה האלרגית של בת ה-10"/>
    <meta property="og:description" content="העמותה לאלרגיות מזון קראה לסגן שר הבריאות לפתוח בוועדת בדיקה בעקבות אשפוז הילדה בביה&quot;ח שניידר. בעמותה ביקשו מליצמן להפסיק..."/>
  </head>
  <body>
    <article>
      <h1>לאחר הפרסום בוואלה! NEWS: דרישה לבדיקת התגובה האלרגית של בת ה-10</h1>
      <address><time datetime="2019-11-14T23:33:00+00:00">14 Nov 2019, 23:33</time> by <a rel="author">בועז אפרת</a></address>
      <figure>
        <img src="https://img.wcdn.co.il/f_auto,w_700,t_18/2/0/9/4/2094177-46.jpg"/>
        <figcaption>דרישה לבדיקת כל המוסדות בהם נערכות בדיקות תגר אבחנתי. בית החולים שניידר (צילום: ראובן קסטרו)</figcaption>
      </figure>
      <p>עמותת יה"ל, העמותה לאלרגיות מזון, שלחה הערב (חמישי) מכתב לסגן שר הבריאות יעקב ליצמן, ובו קראה להקים ועדה לבדיקת התגובה הקשה של הילדה בת העשר אחרי בדיקת אלרגיה שגרתית. כמו כן, ביקשה הוועדה להפסיק את בדיקות התגר לאבחנת אלרגיות מזון עד לסיום הבדיקה. זאת בעקבות <a href="https://news.walla.co.il/item/3323798">הפרסום בוואלה! NEWS</a> על אשפוז הילדה במהלך בדיקת אלרגיה שגרתית בבית החולים שניידר.</p>
      <p>"האירוע הזה הוא התגשמות הסיוט הגדול של כל הורה לילד אלרגי", נכתב. "ליבנו עם המשפחה ואנו מייחלים לבריאות מהירה ומלאה של הילדה. פנינו הערב לסגן שר הבריאות יעקב ליצמן, בדרישה להקמה מידית של ועדת בדיקה לבחינת האירוע. כמו כן, דרשנו בדיקה רחבה של כל המוסדות בהם נערכות בדיקות תגר אבחנתי בכדי לוודא שבדיקות אלה נעשות על פי אמות המידה המחמירות ביותר. כפי שהבהרנו במכתבנו, אנו סבורים כי נכון יהיה להורות על הפסקה לאלתר, של בדיקות התגר האבחנתי בכל המתקנים הרפואיים ברחבי הארץ באופן גורף וזאת עד שוועדת הבדיקה תפרסם את מסקנותיה".</p>
      <p>במכתב, החתום בידי היועץ המשפטי של יה"ל, עו"ד גלעד יצחק בר טל, נכתב כי "העמותה קוראת למשרד הבריאות להקים ועדת בדיקה לבחינת האירוע כולו, אגב בחינת התנהלות הצוות הרפואי והפרוטוקולים המתאימים בבית החולים שניידר. מצופה כי הדבר ייעשה לאלתר".</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3323683">שוטרים נשלחו לבית הכנסת: המבצע למציאת המטופל שחיכה להשתלת הכלייה </a>
        <a href="https://news.walla.co.il/item/3323003"> מחלוק וסטטוסקופ לאפוד זוהר וסירנה: הרופאים שמתנדבים ככוננים במד"א </a>
        <a href="https://news.walla.co.il/item/3322822"> האוצר לביטוח לאומי: אין מקור תקציבי למענק הקצבה לחולי פיברומיאלגיה </a>
        <a href="https://tld.walla.co.il/item/3235504?lm_supplier=16893&amp;lm_bc=18500"> מעסיקים? זוהי רשימת הציוד שלכם לאתר מוצלח ומקצועי תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/7/6/9/2769752-46.jpg"/>
        <figcaption>הילדה בת העשר מאושפזת במצב קשה (צילום: ShutterStock)</figcaption>
      </figure>
      <figure>
        <img src="https://img.wcdn.co.il/f_auto,w_300/2/9/5/0/2950140-46.jpeg"/>
        <figcaption>עו"ד גלעד יצחק בר טל</figcaption>
      </figure>
      <p>היום פורסם לראשונה בוואלה! NEWS כי הילדה מאושפזת במצב קשה כשהיא מורדמת ומונשמת בבית החולים שניידר לאחר שסבלה מתגובה אלרגית קשה במהלך בדיקת מבחן לאלרגיה לחלב. הילדה, שנמצאת במעקב במכון לאלרגיה ואימונולוגיה עקב תגובות אלרגיות לחלב, הגיעה השבוע לביצוע מבחן חשיפה. במהלכך המבחן דיווחה הילדה שאינה חשה בטוב, היא טופלה מידית בזריקות אדרנלין ובשאר תרופות המקובלות לטיפול בתגובה אלרגית, ולמרות זאת איבדה את ההכרה.</p>
      <p>"הצוות הרפואי והסיעודי פעל במקצועיות במהירות והיא הועברה לחדר ההחייאה במחלקה לרפואה דחופה הסמוכה. בהמשך ליחידה לטיפול נמרץ כשהיא מונשמת ומורדמת", נמסר מבית החולים. בשניידר הדגישו כי "תגובה כה חריפה לאלרגיה לחלב ממבחן חשיפה שאינה מגיבה לטיפול מידי באדרנלין היא אירוע רפואי נדיר במיוחד. כמוהו דווחו מקרים בודדים בלבד בספרות העולמית. צוות בית החולים מלווה את הילדה והוריה והיא מקבלת הטיפול הרפואי הטוב והמתקדם ביותר". עוד נמסר מבית החולים כי במסגרת הפקת לקחים מהמקרה, יופסקו מתן בדיקות המבחן לאלרגיית מזון באופן זמני.</p>
    </article>
  </body>
</html>