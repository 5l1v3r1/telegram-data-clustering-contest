<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903805/-atl-tico-wil-veertig-miljoen-euro-betalen-aan-bar-a-voor-verdrietige-rakitic-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-14T23:57:00+00:00"/>
    <meta property="og:title" content="'Atlético wil veertig miljoen euro betalen aan Barça voor 'verdrietige' Rakitic'"/>
    <meta property="og:description" content="Voor Ivan Rakitic lonkt een zéér pikante transfer in januari. Atlético Madrid is bereid om te voldoen aan de vraagprijs van FC Barcelona van veertig miljoen euro, meldt Movistar+ donderdagavond."/>
  </head>
  <body>
    <article>
      <h1>'Atlético wil veertig miljoen euro betalen aan Barça voor 'verdrietige' Rakitic'</h1>
      <address>
        <time datetime="2019-11-14T23:57:00+00:00">14 Nov 2019, 23:57</time>
      </address>
      <p>
        <b>Voor Ivan Rakitic lonkt een zéér pikante transfer in januari. Atlético Madrid is bereid om te voldoen aan de vraagprijs van FC Barcelona van veertig miljoen euro, meldt Movistar+ donderdagavond.</b>
      </p>
      <p>De 31-jarige Kroaat uitte onlangs al zijn onvrede over zijn situatie in Camp Nou. Hij komt sinds de komst van Frenkie de Jong nauwelijks nog in actie voor de Catalanen. "Hoe voelt een klein meisje zich als haar speelgoed wordt afgepakt? Verdrietig. Ik voel me hetzelfde. Ze hebben de bal van me afgepakt", liet de ervaren middenvelder weten.</p>
      <p>Het lijdt volgens <i>Movistar</i> bijna geen twijfel meer dat Rakitic in januari vertrekt bij Barça. Beide partijen zouden het zelfs al eens zijn over de voorwaarden waaronder hij mag vertrekken. Barcelona zal instemmen met elk bod van veertig miljoen euro. Waar de Kroatische international al in verband werd gebracht met Internazionale en Manchester United, dient nu dus ook Atlético zich als opvallende optie aan.</p>
      <p>Rakitic ligt nog tot medio 2021 vast bij de Spaanse kampioen. Hij kwam in 2014 over van Sevilla en was lange tijd een vaste waarde. Trainer Ernesto Valverde geeft dit seizoen echter de voorkeur aan De Jong, Sergio Busquets en Arthur.</p>
    </article>
  </body>
</html>