<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640059/%D8%B3%DB%8C%D8%A7%D8%B3%D8%AA-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AF%DB%8C%D8%AF%DA%AF%D8%A7%D9%86%D8%B4-%D9%81%D8%B1%D9%88%D9%BE%D8%A7%D8%B4%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T23:35:00+00:00"/>
    <meta property="og:title" content="سیاست نتانیاهو در قبال ایران در برابر دیدگانش فروپاشید"/>
    <meta property="og:description" content="یک روزنامه صهیونیستی روز پنجشنبه در تحلیلی به شکست سیاست نخست‌وزیر این رژیم در برابر ایران اشاره کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/640059/%D8%B3%DB%8C%D8%A7%D8%B3%D8%AA-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%82%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AF%DB%8C%D8%AF%DA%AF%D8%A7%D9%86%D8%B4-%D9%81%D8%B1%D9%88%D9%BE%D8%A7%D8%B4%DB%8C%D8%AF">سیاست نتانیاهو در قبال ایران در برابر دیدگانش فروپاشید</a>
      </h1>
      <h2>یک روزنامه صهیونیستی روز پنجشنبه در تحلیلی به شکست سیاست نخست‌وزیر این رژیم در برابر ایران اشاره کرده است.</h2>
      <address><time datetime="2019-11-14T23:35:00+00:00">14 Nov 2019, 23:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، یک روزنامه صهیونیستی در تحلیلی روز پنجشنبه به شکست سیاست‌های «بنیامین نتانیاهو»، نخست‌وزیر رژیم صهیونیستی اشاره کرده است.</p>
      <p>روزنامه هاآرتص، ابتدا به مجموعه‌ای از رویدادهای سال گذشته اشاره کرده که ظاهراً از موفقیت سیاست‌های نتانیاهو در برابر ایران خبر می‌داده‌اند.</p>
      <p>هاآرتص می‌نویسد: «۱۸ ماه پیش نخست‌وزیر نتانیاهو از رویدادهایی که بدون شک موفقیت‌آمیزترین ۴۸ ساعت زندگی سیاسی او بودند لذت برد. روز ۸ می ۲۰۱۸، دونالد ترامپ اعلام کرد که ایالات متحده از توافق هسته‌ای با ایران خارج شده است.»</p>
      <p>هاآرتص نوشته صبح روز بعد هم نتانیاهو به روسیه سفر کرده و به عنوان میهمان در جشن سالانه پیروزی اتحاد جماهیر شوروی بر آلمان نازی شرکت کرد تا برای دنیا اینطور به نظر برسد که اسرائیل متحدی کلیدی نه تنها برای ایالات متحده بلکه برای روسیه است.</p>
      <p>این تحلیل، در ادامه به عوض شدن این روند و آغاز روال شکست سیاست‌های نتانیاهو و دولت آمریکا علیه ایران اشاره کرده است: «در ماه‌های گذشته به نظر می‌رسد ترامپ هرگونه علاقه برای مقابله با ایران را از دست داده باشد.»</p>
      <p>مقام‌های دولت آمریکا به ریاست «دونالد ترامپ»، بعد از خروج از برجام و احیای تحریم‌ها علیه ایران بارها ایران را به صورت لفظی تهدید کرده‌اند. با وجود این، دولت ترامپ دستکم در ۲ موقعیت نشان داده که از توانایی عملی کردن این تهدیدها برخوردار نیست.</p>
      <p>بعد از آنکه ایران خردادماه سال جاری یک پهپاد آمریکایی را در منطقه روبروی کوه مبارک استان هرمزگان ساقط کرد ترامپ گفت از طرح اولیه خود برای حمله محدود به سه نقطه در ایران منصرف شده است. کارشناسان گفته‌اند هراس ترامپ از واکنش ایران دلیل اصلی انصراف او بوده است. دونالد ترامپ چند روز بعد از ایران قدردانی کرد که هواپیمای سرنشین‌دار آمریکایی را برفراز تنگه هرمز سرنگون نکرده است.</p>
      <p>دولت ترامپ بعد از حمله ارتش و کمیته‌های مردمی یمن به تأسیسات نفت عربستان سعودی در شهریورماه سال جاری، ابتدا ایران را انجام این حمله متهم کرد. دولت ترامپ در آن زمان هم علی‌رغم هشدارهای قبلی مبنی بر اینکه هر گونه حمله از سوی ایران علیه متحدان آمریکا را پاسخ خواهد داد از اقدام در این باره خودداری کرد.</p>
      <p>هاآرتص، با اشاره به واکنش ترامپ به این رویدادها نوشته است: «در ماه‌های گذشته به نظر می‌رسد ترامپ هر گونه تمایل برای تقابل‌جویی با ایران را از دست داده است.»</p>
      <p>در ادامه این تحلیل آمده است: «در نتیجه، سعودی‌ها و اماراتی‌ها که همراه با اسرائیل عضو ائتلاف ضدایرانی بودند حالا دارند از در آشتی‌جویی با ایران وارد می‌شوند. اعتمادی به ترامپ برای حمایت از متحدان آمریکا نیست و این چیزی است که کردهای شمال سوریه ماه گذشته با هزینه‌های غم‌انگیزی که دادند متوجه آن شدند. حالا، ایرانی‌ها یکبار دیگر غنی‌سازی اورایوم در سطوح بالاتر را در سایت فردو آغاز کرده‌اند.»</p>
      <p>هاآرتص نوشته است: «ظرف فقط یک سال و نیم چه تفاوت‌هایی ایجاد شده است. نتانیاهو این روزها به ندرت در سخنرانی‌هایش اسمی از ترامپ به میان می‌آورد. ظرف دو ماه گذشته حتی با رئیس‌جمهور آمریکا صحبت هم نکرده است... و آنچه الان نتانیاهو و رئیس ستاد مشترک ارتش اسرائیل به طرز فزاینده‌ای از آن سخن به میان می‌آورند نیاز مبرم برای هزینه کردن میلیاردها دلار روی سامانه‌های تسلیحاتی جدید برای مقابله با موشک‌های کروز پیشرفته ایران است. آیا راهبرد نتانیاهو در قبال ایران، فروپاشیده است؟»</p>
    </article>
  </body>
</html>