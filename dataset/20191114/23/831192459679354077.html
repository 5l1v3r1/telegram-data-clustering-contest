<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/oplisteite-me-ypomoni-kykloforiakes-rythmiseis-kai-tropopoiiseis-dromologion-sta-mmm-gia-to-3imero-logo-polytechneioy/"/>
    <meta property="og:site_name" content="europost.gr"/>
    <meta property="article:published_time" content="2019-11-14T23:40:06+00:00"/>
    <meta property="og:title" content="Οπλιστείτε με υπομονή! Κυκλοφοριακές ρυθμίσεις και τροποποιήσεις δρομολογίων στα ΜΜΜ για το 3ήμερο λόγω Πολυτεχνείου"/>
    <meta property="og:description" content="Εκτακτες κυκλοφοριακές ρυθμίσεις θα τεθούν σε ισχύ, σύμφωνα με την αστυνομία, λόγω των εκδηλώσεων για την «46η Επέτειο του Πολυτεχνείου», στο οδικό δίκτυο γύρω από το Εθνικό Μετσόβιο Πολυτεχνείο έως την πλατεία Κάνιγγος, από αύριο"/>
  </head>
  <body>
    <article>
      <h1>Οπλιστείτε με υπομονή! Κυκλοφοριακές ρυθμίσεις και τροποποιήσεις δρομολογίων στα ΜΜΜ για το 3ήμερο λόγω Πολυτεχνείου</h1>
      <address>
        <time datetime="2019-11-14T23:40:06+00:00">14 Nov 2019, 23:40</time>
      </address>
      <p>Εκτακτες κυκλοφοριακές ρυθμίσεις θα τεθούν σε ισχύ, σύμφωνα με την αστυνομία, λόγω των εκδηλώσεων για την «46η Επέτειο του Πολυτεχνείου», στο οδικό δίκτυο γύρω από το Εθνικό Μετσόβιο Πολυτεχνείο έως την πλατεία Κάνιγγος, από αύριο μέχρι και το Σάββατο.</p>
      <p>Σύμφωνα με την αστυνομία, οι κυκλοφοριακές αυτές ρυθμίσεις θα εφαρμοστούν και από τις 12:00 της Κυριακής, ημέρα της πορείας, ενώ θα επεκταθούν στην ευρύτερη περιοχή του κέντρου στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Οι κυκλοφοριακές ρυθμίσεις θα πραγματοποιούνται σταδιακά και ανάλογα με τις εκάστοτε κυκλοφοριακές συνθήκες.</p>
      <p>Ακόμη, σύμφωνα με απόφαση της «Οδικές Συγκοινωνίες Α.Ε.», θα πραγματοποιηθούν τροποποιήσεις στα δρομολόγια και τις στάσεις των συγκοινωνιακών μέσων (λεωφορεία – τρόλεϊ).</p>
      <p>Από τη Διεύθυνση Τροχαίας Αττικής σχεδιάστηκαν και θα ληφθούν μέτρα διευκόλυνσης της κυκλοφορίας στην ευρύτερη περιοχή του κέντρου της Αθήνας.</p>
      <p>Η αστυνομία κάνει έκκληση στους οδηγούς, από αύριο έως και την Κυριακή, να αποφύγουν την κίνηση και στάθμευση των οχημάτων τους στους χώρους των εκδηλώσεων, της διαδρομής της πορείας και γύρω από την πρεσβεία των Η.Π.Α, καθώς και στην ευρύτερη περιοχή του κέντρου, τόσο για την εξυπηρέτησή τους, όσο και για την αποτροπή πρόσθετων κυκλοφοριακών προβλημάτων.</p>
    </article>
  </body>
</html>