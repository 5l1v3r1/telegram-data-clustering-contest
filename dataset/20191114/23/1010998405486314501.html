<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/federer-srazi-dzhokovich-za-prav-pat-ot-2015-g-nasam.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T23:44:00+00:00"/>
    <meta property="og:title" content="Федерер срази Джокович за пръв път от 2015 г. насам"/>
    <meta property="og:description" content="Швейцарецът се наложи с 2:0 сета и продължава към полуфиналите в Лондон"/>
  </head>
  <body>
    <article>
      <h1>Федерер срази Джокович за пръв път от 2015 г. насам</h1>
      <h2>Швейцарецът се наложи с 2:0 сета и продължава към полуфиналите в Лондон</h2>
      <address>
        <time datetime="2019-11-14T23:44:00+00:00">14 Nov 2019, 23:44</time>
      </address>
      <p>Роджър Федерер се класира за полуфиналите на заключителния АТР турнир в Лондон, след като спечели титаничния сблъсък с Новак Джокович. Маестрото се наложи с 2:0 сета (6:4, 6:3) само за час и 14 минути игра в двубой от група "Бьорн Борг".</p>
      <p>Така швейцарецът срази сърбина за пръв път от 2015 г. насам. За него това е 22-ра победа в 49-ия сблъсък помежду им, като предишната дойде именно в Лондон. По този начин носителят на 20 титли от "Големия шлем" прекъсна серията си от пет поражения срещу Джокович, включително в зрелищния финал на "Уимбълдън" през настоящия сезон.</p>
      <p>Успехът на Федерер означава, че Ноле отпада от битката в Лондон, а Рафаел Надал ще завърши годината като №1 в световната ранглиста.</p>
      <p>Роджър е вторият полуфиналист в британската столица след Доминик Тийм, който записа две победи в груповата фаза, а в третия си мач загуби с 0:2 сета (6:7/3/, 3:6) от Матео Беретини.</p>
      <p>Утре са двубоите от другата група - "Андре Агаси": Данийл Медведев - Александър Зверев и Рафаел Надал - Стефанос Циципас.</p>
    </article>
  </body>
</html>