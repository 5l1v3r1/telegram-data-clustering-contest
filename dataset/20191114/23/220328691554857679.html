<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/borisov-govori-s-mitsotakis-za-burgas-aleksandrupolis-406746.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T23:16:00+00:00"/>
    <meta property="og:title" content="Борисов говори с Мицотакис за Бургас-Александруполис"/>
    <meta property="og:description" content="с 15 процента се е увеличил стокообмена за година"/>
  </head>
  <body>
    <article>
      <h1>Борисов говори с Мицотакис за Бургас-Александруполис</h1>
      <address><time datetime="2019-11-14T23:16:00+00:00">14 Nov 2019, 23:16</time> by <a rel="author">сс</a></address>
      <p>Реализацията на ключовите съвместни инфраструктурни и енергийни проекти беше сред акцентите на разговора между министър-председателя на България Бойко Борисов и гръцкия премиер Кирякос Мицотакис, проведена днес в рамките на Срещата на върха в Солун.</p>
      <p>„Ускорената реализация на газовия интерконектор между България и Гърция е приоритетен не само за нас, но и за целия регион. Само преди дни проверих напредъка на изграждането на дейностите на връзката, чийто старт беше даден през месец май тази година. Така ще подобрим енергийната сигурност на цяла Югоизточна Европа“, категоричен беше премиерът Бойко Борисов. Той посочи, че за икономическия подем в региона ще допринесе и реализирането на транспортните проекти като железопътната линия Бургас-Александруполис, която е част от по-големия проект за мултимодален коридор за товарни превози, свързващ Егейско и Черно море „Sea2Sea”.</p>
      <p> </p>
      <p>Бойко Борисов и Кирякос Мицотакис бяха единодушни, че България и Гърция са стратегически партньори и в този контекст е необходимо поддържането на приятелски и отворен диалог във всички сфери от общ интерес.</p>
      <p>„Гърция остава един от водещите ни търговски партньори, затова подкрепяме всякаква инициатива за активизиране на бизнес отношенията“, посочи премиерът Борисов и отбеляза възходящата тенденция на стокообмена между България и Гърция през последните години. За първата половина на тази година стокообменът между двете страни бележи ръст от 14.8% спрямо същия период на миналата година и е в размер на 1.7 млрд. евро.</p>
      <p>В разговора беше акцентирано и върху големия потенциал в сферата на туризма, който двете страни развиват през последните години, като премиерът Борисов подчерта значението на автомагистрала „Струма“ за свързаността с южната ни съседка.</p>
      <p> </p>
    </article>
  </body>
</html>