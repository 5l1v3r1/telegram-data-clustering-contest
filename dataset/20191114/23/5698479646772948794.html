<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/iran-fuel-price-rises"/>
    <meta property="og:site_name" content="euronews"/>
    <meta property="article:published_time" content="2019-11-14T23:18:01+00:00"/>
    <meta property="og:title" content="آغاز سهمیه‌بندی و افزایش قیمت بنزین در ایران"/>
    <meta property="og:description" content="دور دولت اول محمود احمدی‌نژاد بنزین در ایران برای نخستین بار سهمیه‌بندی شد."/>
  </head>
  <body>
    <article>
      <h1>آغاز سهمیه‌بندی و افزایش قیمت بنزین در ایران</h1>
      <address><time datetime="2019-11-14T23:18:01+00:00">14 Nov 2019, 23:18</time> by <a rel="author">یورونیوز </a></address>
      <p>شرکت ملی پخش فراورده‌های نفتی ایران با صدور اطلاعیه‌ای از آغاز اجرای طرح سهمیه‌بندی و نرخ‌های جدید بنزین از بامداد جمعه ۲۴ آبان (۱۵ اکتبر) خبر داد.</p>
      <p>براساس این اطلاعیه قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان خواهد بود، همچنین قیمت بنزین سوپر هر لیتر ۳۵۰۰ تومان تعیین شده است.</p>
      <p>به گزارش خبرگزاری ایرنا ای تصمیم بر اساس مصوبه شورای عالی هماهنگی اقتصادی سران قوا اتخاذ شده است.</p>
      <p>بر اساس اطلاعیه شرکت ملی پخش فراورده‌های نفتی، سهمیه کامل آبان خودروهای شخصی از بامداد روز جمعه ۲۴ آبان ماه به کارت سوخت شخصی آن‌ها واریز می‌شود و این سهمیه به مدت ۶ ماه قابل ذخیره است. استفاده از سهمیه سوخت صرفاً با استفاده از کارت سوخت هوشمند شخصی میسر است.</p>
      <p>بر همین اساس، سهمیه خودروهای سواری شخصی بنزینی ماهانه ۶۰ لیتر و دوگانه سوز ۳۰ لیتر خواهد بود. همچنین سهمیه سوخت تاکسی بنزینی ماهانه ۴۰۰ لیتر و دوگانه سوز ۲۰۰ لیتر است. نرخ سی ان جی بدون تغییر خواهد بود، برای مسافربرهای بر پایه اینترنت (اسنپ و تپ سی) مشروط بر آن که نرخ‌های خود را از مقادیر مصوب به تشخیص وزارت کشور تغییر ندهند اعتبار معادل سهمیه مصوب تعلق خواهد گرفت. برای تأمین سوخت خودروهای مسافربر خطی و بین شهری، آژانس‌های مسافربری، آموزشگاه‌های رانندگی تمهیدات لازم اتخاذ شده است که اعلام خواهد شد.</p>
      <p>به گزارش ایرنا سهمیه سوخت موتورسیکلت ماهانه ۲۵ لیتر تعیین شده است، همچنین وانت کم مصرف بنزینی در ماه ۲۰۰ لیتر و وانت کم مصرف دوگانه سوز ماهانه ۶۰ لیتر سهمیه سوخت دارند. وانت پرمصرف بنزینی ماهانه ۳۰۰ لیتر و وانت پرمصرف دوگانه سوز ماهانه ۱۲۰ لیتر سهمیه دریافت خواهند کرد. سهمیه سوخت آمبولانس‌ها نیز ماهانه ۵۰۰ لیتر خواهد بود.</p>
      <p>این اطلاعیه همچنین افزوده است «کسانی که تا کنون به هر علت کارت سوخت شخصی خود را دریافت نکرده اند از ساعت آغاز اجرای این طرح، سهمیه سوخت آن‌ها محفوظ است و از این بابت نگران نباشند.»</p>
      <p>دور دولت اول محمود احمدی‌نژاد بنزین در ایران برای نخستین بار سهمیه‌بندی شد. این تصمیم در آن زمان و پس از آن در دولت‌ حسن روحانی با انتقادهایی عمدتا از سوی جریان اصلاح‌طلب مواجه شده بود.</p>
    </article>
  </body>
</html>