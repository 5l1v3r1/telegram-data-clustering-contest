<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684345/georgiadis-tis-epomenes-evdomades-oi-ypourgikes-apofaseis-gia-tin"/>
    <meta property="og:site_name" content="enikos.gr"/>
    <meta property="article:published_time" content="2019-11-14T23:10:00+00:00"/>
    <meta property="og:title" content="Γεωργιάδης: Τις επόμενες εβδομάδες οι υπουργικές αποφάσεις για την εφαρμογή του αναπτυξιακού νόμου"/>
    <meta property="og:description" content="Κρίσιμο δείκτη για την επιβίωση του ελληνικού έθνους αποτελεί η προσέλκυση Άμεσων Ξένων Επενδύσεων, δήλωσε ο υπουργός Ανάπτυξης και Επενδύσεων..."/>
  </head>
  <body>
    <article>
      <h1>Γεωργιάδης: Τις επόμενες εβδομάδες οι υπουργικές αποφάσεις για την εφαρμογή του αναπτυξιακού νόμου</h1>
      <address>
        <time datetime="2019-11-14T23:10:00+00:00">14 Nov 2019, 23:10</time>
      </address>
      <p>Κρίσιμο δείκτη για την επιβίωση του ελληνικού έθνους αποτελεί η προσέλκυση Άμεσων Ξένων Επενδύσεων, ώστε η χώρα να μπορέσει να χρηματοδοτήσει δημογραφική πολιτική και πολιτική εθνικής ασφάλειας και η χώρα "να συνεχίσει να υπάρχει με τον τρόπο που την έχουμε στο μυαλό μας", όπως επισήμανε ο υπουργός Ανάπτυξης και Επενδύσεων <a href="http://www.enikonomia.gr/economy/225709,georgiadis-tha-yparxoun-paremvaseis-gia-ti-meiosi-tous-kostous-ti.html%CE%86%CE%B4%CF%89%CE%BD%CE%B9%CF%82%20%CE%93%CE%B5%CF%89%CF%81%CE%B3%CE%B9%CE%AC%CE%B4%CE%B7%CF%82">Άδωνις Γεωργιάδης</a>, μιλώντας από το βήμα του 4ου Thessaloniki Summit, που διοργανώνουν ο Σύνδεσμος Βιομηχανιών Ελλάδος (ΣΒΕ) και η Συμεών Τσομώκος ΑΕ.</p>
      <p>Αφού επισήμανε ότι η Ελλάδα κατέχει την τελευταία θέση στην ευρωζώνη, στον δείκτη της προσέλκυσης επενδύσεων, ο κ. Γεωργιάδης αναφέρθηκε στον αποτρεπτικό ρόλο, που διαδραματίζει η γραφειοκρατία στην προσέλκυση επενδύσεων. «Το αναπτυξιακό νομοσχέδιο δεν ήταν φιλοσοφικό ή υψιπετές, ήταν η προσπάθεια να αφαιρέσουμε ενδιάμεσα στάδια μιας γραφειοκρατίας, που ζητούσε το ίδιο χαρτί σε πέντε διαφορετικά στάδια. Πώς να πείσεις κάποιον να φέρει τα λεφτά του στη χώρα αν πιστεύει οτι θα ταλαιπωρηθεί;» διερωτήθηκε, επισημαίνοντας ότι μια επένδυση έχει ήδη από μόνη της άγχος και ταλαιπωρία, χωρίς να χρειάζεται να προστεθεί σε αυτά και η ταλαιπωρία από πλευράς του κράτους.</p>
      <p>Γνωστοποίησε ότι τις επόμενες εβδομάδες θα ολοκληρωθεί το δευτερογενές νομοθετικό έργο (υπουργικές αποφάσεις και κοινές υπουργικές αποφάσεις) για την εφαρμογή του αναπτυξιακού νόμου, επισημαίνοντας ότι η Ελλάδα ήταν μεν παγκόσμια πρωταθλήτρια σε νομοθετική παραγωγή την τελευταία δεκαετία, όμως μέχρι να βγουν οι Κοινές Υπουργικές Αποφάσεις που θα εφήρμοζαν έναν νόμο ερχόταν ο επόμενος. "Το πρωί έκανα σε πίνακα το χρονοδιάγραμμα για όλη τη δευτερογενή νομοθεσία, για το πότε πρέπει να εκδοθεί η κάθε απόφαση. Αυτό δεν γίνεται για να βαθμολογήσει ο πρωθυπουργός τους υπουργούς αλλά για να γίνει δουλειά. Θα το κάνουμε, είναι ένα στοίχημα που δεν πρέπει να χαθεί" είπε χαρακτηριστικά.</p>
      <p>
        <b>Η Ελλάδα η πιο σταθερή πολιτικά χώρα σε μια εποχή χάους</b>
      </p>
      <p>Ο κ.Γεωργιάδης διατύπωσε ακόμα την εκτίμηση ότι, μετά τις εκλογές, η Ελλάδα εξελίχθηκε με μαγικό τρόπο στην πιο σταθερή πολιτικά χώρα, σε μια εποχή χάους διεθνώς, κατά την οποία όλες οι χώρες έχουν πολιτικά προβλήματα. "Έχουμε μια χώρα με βαρετό πολιτικό σύστημα, άρα προβλέψιμη, άρα καλή για επενδυτές" υπογράμμισε, ενώ πρόσθεσε ότι δεν περίμενε θαύματα σε 120 μέρες (της κυβέρνησης ΝΔ), αλλά ήδη βλέπει ορατά αποτελέσματα, και αυτό όχι μόνο σε επίπεδο κλίματος, όπου η Ελλάδα καταγράφει το μεγαλύτερο δείκτη αισιοδοξίας σε όλη την Ευρώπη μετά από 10 χρονια εθνικής κατάθλιψης. Αναφερόμενος, τέλος, στην επέτειο 200 χρόνων από την επανάσταση του 1821 είπε ότι θα πρέπει να τη δούμε «όχι στραμμένοι προς τα πίσω αλλά να δούμε, πώς τα 200 χρόνια μπροστά θα είναι λαμπρότερα".</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/economy/682489/prostasia-protis-katoikias-oi-trapezes-tha-plironoun-tous-dikigor%0A%20%20%20%20%0A"/>
        <a href="http://www.enikos.gr/economy/680544/petsas-perimenoume-amesa-tin-antidrasi-ton-trapezon-gia-tis-chreo%0A%20%20%20%20%0A"/>
        <a href="http://www.enikos.gr/economy/680086/chrysi-viza-pros-afxisi-tis-elachistis-axias-gia-agora-akiniton-s%0A%20%20%20%20%0A"/>
        <a href="http://www.enikos.gr/economy/680024/anaptyxiako-nomoschedio-aporrifthikan-oi-enstaseis-antisyntagmati%0A%20%20%20%20%0A"/>
        <a href="http://www.enikos.gr/economy/678575/georgiadis-epipleon-kinitra-stous-xenous-ependytes-me-ti-chrysi-v%0A%20%20%20%20%0A"/>
        <a href="http://www.enikos.gr/economy/684319/grafeio-proypologismou-se-thetiki-katefthynsi-kineitai-i-oikonomi%0A%20%20%20%20%0A"/>
        <a href="http://www.enikos.gr/economy/684311/ekleise-megali-symfonia-efoplistes-kai-idryma-onasi-bainoun-sta-p%0A%20%20%20%20%0A"/>
        <a href="http://www.enikos.gr/economy/684273/ekkremeis-epikourikes-syntaxeis-oristikopoieitai-to-kathestos-ekd%0A%20%20%20%20%0A"/>
        <a href="http://www.enikos.gr/economy/684215/antistrofi-metrisi-gia-to-telos-ton-endiameson-ekptoseon%0A%20%20%20%20%0A"/>
      </related>
    </article>
  </body>
</html>