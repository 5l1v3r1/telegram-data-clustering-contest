<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_znajshli-tila-povstanciv-yaki-zaginuli-u-boyu-z-nkvs/938270"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T23:13:00+00:00"/>
    <meta property="og:title" content="Знайшли тіла повстанців, які загинули у бою з НКВС"/>
    <meta property="og:description" content="У с. Іванчі Володимирецького р-ну Рівненської обл. виявили тіла 14 вояків УПА. &quot;У 1944 році співробітники НКВД натрапили на підрозділ УПА в селі Іванчі. При спробі оточення села українські повстанці відійшли до лісу, аби не починати бою в населеному пункті. Вже у лісі, неподалік Іванчі, ..."/>
  </head>
  <body>
    <article>
      <h1>Знайшли тіла повстанців, які загинули у бою з НКВС</h1>
      <address><time datetime="2019-11-14T23:13:00+00:00">14 Nov 2019, 23:13</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938270_w_300.jpg?v=0"/>
        <figcaption>У Рівненській області виявили поховання. Фото: УІНП</figcaption>
      </figure>
      <p>У с. Іванчі Володимирецького р-ну Рівненської обл. виявили тіла 14 вояків УПА.</p>
      <p>"У 1944 році співробітники НКВД натрапили на підрозділ УПА в селі Іванчі. При спробі оточення села українські повстанці відійшли до лісу, аби не починати бою в населеному пункті. Вже у лісі, неподалік Іванчі, відбувся контактний бій українців з НКВДистами. Щонайменше чотирнадцять українських вояків загинули у бою. Селяни виготовили саморобні труни і поховали упівців на околиці села, неподалік адміністративної будівлі гранітного кар'єру, що з'явився в Іванчі вже у повоєнні роки", – розповів заступник директора КП "Доля" <b>Володимир Харчук</b>, передає "<a href="https://www.istpravda.com.ua/short/2019/11/14/156543/">Історична правда</a>".</p>
      <p>Поховані були молодими людьми. В одній із трун було поховано трьох повстанців, в іншій двох, решта були в окремих трунах. Черепи повстанців мають ознаки нанесення ударів холодною зброєю та пострілів.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_perepohovali-vyazniv-znajdenih-na-podviryi-tyurmi/932029"/>
      </related>
      <p>Поряд з тілами знайшли натільні хрестики, гребінці, мідні обручки, ґудзики від натільної білизни німецького зразка та залишки набору для чистки німецького карабіну К98.</p>
      <p>Ексгумація та перепоховання здійснюватиметься за кошти Українського інституту національної пам'яті.</p>
      <blockquote>Масове поховання жертв НКВС <a href="https://gazeta.ua/articles/history/_pocherk-nkvs-u-sadu-viyavili-masove-pohovannya-lyudej/933655">виявили у Дрогобичі на Львівщині</a>. Експерти меморіально-пошукового центру "Доля" проводили розкопки на території саду біля колишньої тюрми НКВС.</blockquote>
    </article>
  </body>
</html>