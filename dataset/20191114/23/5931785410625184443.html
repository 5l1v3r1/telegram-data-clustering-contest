<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/14/real-bolji-od-barse-alba-iznenadila-pao-makabi-silan-u-vitoriji/"/>
    <meta property="og:site_name" content="Sportska centrala"/>
    <meta property="article:published_time" content="2019-11-14T23:28:07+00:00"/>
    <meta property="og:title" content="Real bolji od Barse, Alba iznenadila PAO, Makabi silan u Vitoriji"/>
    <meta property="og:description" content="Čak pet ekipa je na vrhu Evrolige sa skorom od šest pobeda i dva poraza posle utakmica 8. kola odigranih u četvrtak, a priliku da im se pridruži ima CSKA koji u petak dočekuje Fenerbahče. Makabi je do šeste pobede došao na gostovanju u Vitoriji, ubedljivo savladavši Baskoniju. Skoti Vilbekin je predvodio ekipu iz Tel […]"/>
  </head>
  <body>
    <article>
      <h1>Real bolji od Barse, Alba iznenadila PAO, Makabi silan u Vitoriji</h1>
      <address><time datetime="2019-11-14T23:28:07+00:00">14 Nov 2019, 23:28</time> by <a rel="author">Darko</a></address>
      <p>Čak pet ekipa je na vrhu Evrolige sa skorom od šest pobeda i dva poraza posle utakmica 8. kola odigranih u četvrtak, a priliku da im se pridruži ima CSKA koji u petak dočekuje Fenerbahče.</p>
      <p>Makabi je do šeste pobede došao na gostovanju u Vitoriji, ubedljivo savladavši Baskoniju. Skoti Vilbekin je predvodio ekipu iz Tel Aviva sa 20 poena, Brajant je dodao 19, a DiBartolomeo i Volters po 14 poena. U Baskoniji su najefikasniji bili Šengelija sa 31 i Garsija sa 24 poena.</p>
      <p>Iznenađenje večeri napravili su košarkaši Albe koji su u Atini posle dva produžetka savladali Panatinaikos i stigli do drugog trijumfa u elitnom takmičenju ove sezone. Luk Sikma je sa linije slobodnih bacanja rešio ovu uzbudljivu utakkmicu. Sikma je postigao 14 poena, uz 10 skokova i 7 asistencija. Efikasniji od njega u ekipi iz Berlina bio je Martin Hermanson sa 20 poena i 10 skokova.</p>
      <p>Panatinaikosu nije pomogao ni rekord karijere Joanisa Papapetrua koji je postigao 39 poena.</p>
      <p>Iz prvog <a href="https://www.sportskacentrala.com/tag/evroliga/">evroliga</a>škog „El Klasika“ ove sezone kao pobednik je izašao Real. Utakmica je obilovala preokretima, pošto je „kraljevski klub“ dominirao u prvoj četvrtini (32:14), da bi Barsa odgovorila u drugoj deonici i na poluvreme otišla sa vođstvom od 50:48.</p>
      <p>Posle odmora Real je napravio seriju od 13:0 i do kraja nije ispuštao vođstvo.</p>
      <p>Entoni Rendolf je sa 16 poena bio najefikasniji kod pobednika, a Kampaco i Dek su postigli po 13 poena. U ekipi Svetislava Pešića, najviše poena je postigao Mirotić (19).</p>
      <p>Real je stigao do pete pobede u Evroligi, a Barselona je uz Makabi, Armani, Himki i Efes u grupi timova koji imaju skor 6-2.</p>
      <p><b>Panatinaikos – Alba 105:106</b> (posle dva produžetka)<br/><b>Baskonija – Makabi 83:113</b><br/><b>Real Madrid – Barselona 86:76</b></p>
      <p>
        <a href="https://www.sportskacentrala.com/2019/11/14/nepogresivi-micic-himki-zaustavio-armani/">
          <b>Himki – Armani 87:79<br/>Efes – Zenit 90:88</b>
        </a>
      </p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/14/nepogresivi-micic-himki-zaustavio-armani/"/>
        <a href="https://www.sportskacentrala.com/2019/11/12/todorovic-sjajan-u-trijumfu-andore-cetvrtina-za-anale-ekipe-buducnosti/"/>
        <a href="https://www.sportskacentrala.com/2019/11/11/za-pohvalu-zvezda-ispred-svih-u-evroligi/"/>
        <a href="https://www.sportskacentrala.com/2019/11/09/gotovo-perfektni-kori-higins-mvp-7-kola-evrolige/"/>
        <a href="https://www.sportskacentrala.com/2019/11/08/pao-siguran-tejlor-srusio-cska/"/>
        <a href="https://www.sportskacentrala.com/2019/11/08/konacno-fenerbahce-lucic-dobar-slavila-i-barsa/"/>
        <a href="https://www.sportskacentrala.com/2019/11/08/micic-o-atamanovim-kritikama-ne-shvatam-to-licno-ulogu-u-timu-sam-zasluzio/"/>
        <a href="https://www.sportskacentrala.com/2019/11/08/nebo-i-zemlja-barselona-ima-najveci-budzet-u-evroligi-zvezda-najmanji/"/>
        <a href="https://www.sportskacentrala.com/2019/11/08/gist-uskoro-medju-odabranima/"/>
      </related>
    </article>
  </body>
</html>