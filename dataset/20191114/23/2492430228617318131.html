<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188545/Schade-door-knobbelzwanen-verveelvoudigd-na-verbod-op-afschieten"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-14T23:23:39+00:00"/>
    <meta property="og:title" content="Schade door knobbelzwanen verveelvoudigd na verbod op afschieten"/>
    <meta property="og:description" content="De geschatte schade die knobbelzwanen in de provincie Zuid-Holland aanrichten, is tot nu toe zeven keer zo groot als vorig jaar. Dat schrijft de provincie in een antwoord op vragen van de Partij voor de Dieren over het afschieten van knobbelzwanen."/>
  </head>
  <body>
    <article>
      <h1>Schade door knobbelzwanen verveelvoudigd na verbod op afschieten</h1>
      <address>
        <time datetime="2019-11-14T23:23:39+00:00">14 Nov 2019, 23:23</time>
      </address>
      <h4>De geschatte schade die knobbelzwanen in de provincie Zuid-Holland aanrichten, is tot nu toe zeven keer zo groot als vorig jaar. Dat schrijft de provincie in een antwoord op vragen van de Partij voor de Dieren over het afschieten van knobbelzwanen.</h4>
      <p>De provincie Zuid-Holland had juist toestemming gegeven om vanaf 1 november in bepaalde gevallen knobbelzwanen af te schieten, om schade door de dieren aan gewas en verkeersongelukken te voorkomen.</p>
      <p>Twee dierenorganisaties, Faunabescherming en Dierenradar, stapten naar de rechter en wilden een voorlopig verbod op afschieten, in afwachting van de behandeling van hun bezwaar. Daar ging de rechter mee akkoord.</p>
      <h3>Forse toename schade</h3>
      <p>Vorig jaar werden nog 1265 knobbelzwanen afgeschoten. De schade die de dieren aanrichtten werd dat jaar getaxeerd op ruim 13 duizend euro. In 2019 werden geen zwanen gedood, maar de schade door de beesten is dit jaar tot nu toe al bijna 100 duizend euro.</p>
      <p>De provincie wilde met het afschieten niet per se de populatie van de knobbelzwanen verkleinen. Je zou er een paar mogen schieten als er vijftien of meer knobbelzwanen op een schadegevoelig stuk grond zaten.</p>
      <p>De Partij voor de Dieren wil dat de provincie het plan voor afschieten van de zwanen aanpast of helemaal intrekt.</p>
    </article>
  </body>
</html>