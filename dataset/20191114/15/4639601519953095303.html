<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/world/ptisi-mh17-neoi-dialogoi-enoxopoioun-ti-rosia-gia-tin-aeroporiki-tragodia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T15:17:39+00:00"/>
    <meta property="og:title" content="Πτήση MH17 : Νέοι διάλογοι ενοχοποιούν τη Ρωσία για την αεροπορική τραγωδία"/>
    <meta property="og:description" content="Το Boeing της εταιρείας Malaysia Airlines που εκτελούσε την πτήση MH17, είχε απογειωθεί το 2014 από το Άμστερνταμ για την Κουάλα Λουμπούρ και μετέφερε 196 ολλανδούς υπηκόους, είχε πληγεί εν πτήσει από πύραυλο πάνω από τη ζώνη της ένοπλης σύγκρουσης με τους φιλορώσους αυτονομιστές στην ανατολική Ουκρανία."/>
  </head>
  <body>
    <article>
      <h1>Πτήση MH17 : Νέοι διάλογοι ενοχοποιούν τη Ρωσία για την αεροπορική τραγωδία</h1>
      <h2>Το Boeing της εταιρείας Malaysia Airlines που εκτελούσε την πτήση MH17, είχε απογειωθεί το 2014 από το Άμστερνταμ για την Κουάλα Λουμπούρ και μετέφερε 196 ολλανδούς υπηκόους, είχε πληγεί εν πτήσει από πύραυλο πάνω από τη ζώνη της ένοπλης σύγκρουσης με τους φιλορώσους αυτονομιστές στην ανατολική Ουκρανία.</h2>
      <address><time datetime="2019-11-14T15:17:39+00:00">14 Nov 2019, 15:17</time> by <a rel="author">ΤοΒΗΜΑ Team</a></address>
      <p>Η διεθνής ομάδα ερευνητών (JIT), στην οποία έχει ανατεθεί να ρίξει φως στην έκρηξη, το 2014 πάνω από την Ουκρανία, του αεροπλάνου που εκτελούσε την πτήση MH17, η οποία είχε αποτέλεσμα τον θάνατο των 298 επιβαινόντων, αποκάλυψε σήμερα το περιεχόμενο νέων τηλεφωνικών συνομιλιών ανάμεσα στους υπόπτους και σε υψηλόβαθμους ρώσους αξιωματούχους.</p>
      <p>Η JIT, η οποία έχει τεθεί υπό τη διεύθυνση της Ολλανδίας, σε νέα ανακοίνωσή της απηύθυνε «νέα έκκληση για μάρτυρες» για να αποσαφηνίσει τις συνθήκες της τραγωδίας και δημοσιοποίησε «νέες καταγεγραμμένες τηλεφωνικές κλήσεις ανάμεσα στους (αυτονομιστές) ηγέτες της DNR (η Λαϊκή Δημοκρατία του Ντονμπάς) και ρώσους υψηλόβαθμους αξιωματούχους».</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <h3>Το πυραυλικό σύστημα BUK</h3>
      <p>Το Boeing της εταιρείας Malaysia Airlines, το οποίο είχε απογειωθεί το 2014 από το Άμστερνταμ για την Κουάλα Λουμπούρ και μετέφερε 196 ολλανδούς υπηκόους, είχε πληγεί εν πτήσει από πύραυλο πάνω από τη ζώνη της ένοπλης σύγκρουσης με τους φιλορώσους αυτονομιστές στην ανατολική Ουκρανία.</p>
      <p>«Η πρόσφατη ανάλυση δηλώσεων μαρτύρων και άλλων πληροφοριών αποκάλυψε ότι η επιρροή της Ρωσίας επί της DNR προχωρούσε πέραν της στρατιωτικής υποστήριξης», δήλωσε ο επικεφαλής της εγκληματολογικής μονάδας της ολλανδικής αστυνομίας Άντι Κράαγκ.</p>
      <p>«Ενδείξεις στενών σχέσεων ανάμεσα στους αντιπροσώπους της ρωσικής κυβέρνησης και τους ηγέτες της DNR δημιουργούν ερωτήματα όσον αφορά την ενδεχόμενη εμπλοκή τους στην ανάπτυξη του BUK-Telar (ρωσικής κατασκευής σύστημα αντιαεροπορικών πυραύλων) που προκάλεσε την καταστροφή του αεροπλάνου», πρόσθεσε.</p>
      <p>Η JIT ανακοίνωσε τον Ιούνιο ότι ασκεί διώξεις για φόνους σε βάρος τριών Ρώσων και ενός Ουκρανού, η δίκη των οποίων θα αρχίσει τον Μάρτιο 2020 στην Ολλανδία. Θα δικασθούν πιθανόν ερήμην, καθώς η Ρωσία και η Ουκρανία δεν παραδίδουν εκτός των συνόρων τους πολίτες τους που διώκονται στο εξωτερικό.</p>
      <p>Η JIT είχε ανακοινώσει το 2018 πως διαθέτει αποδείξεις ότι το αεροπλάνο της πτήσης MH17 καταρρίφθηκε από έναν πύραυλο BUK που προερχόταν από την 53η ρωσική αντιαεροπορική ταξιαρχία η οποία έχει έδρα το Κουρσκ, στη νοτιοδυτική Ρωσία.</p>
      <h4>Αμφισβητεί η Μόσχα</h4>
      <p>Πάντως το ρωσικό υπουργείο Εξωτερικών ανακοίνωσε πως δεν έχει επιβεβαιωθεί η αυθεντικότητα των τηλεφωνικών υποκλοπών για τις οποίες οι ολλανδοί ερευνητές υποστηρίζουν πως δείχνουν την επιρροή της Μόσχας επί των φιλορώσων ανταρτών που κατηγορούνται ότι κατέρριψαν την πτήση MH17 της Malaysia Airlines.</p>
      <p>Η εκπρόσωπος του ρωσικού υπουργείου Εξωτερικών Μαρία Ζαχάροβα υποστήριξε στη διάρκεια ενημέρωσης των δημοσιογράφων στη Μόσχα πως ο κόσμος έχει πλημμυρίσει μ’ αυτό που αποκάλεσε πλαστές ειδήσεις, γεγονός που καθιστά ζωτικής σημασίας τον έλεγχο της αυθεντικότητας τέτοιων ηχογραφήσεων.</p>
      <p> </p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>