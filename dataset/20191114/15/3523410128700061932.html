<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640009/%D9%86%D8%B1%D8%AE-%D8%A8%DB%8C%DA%A9%D8%A7%D8%B1%DB%8C-%D8%A7%D9%86%DA%AF%D9%84%DB%8C%D8%B3-%D8%AF%D8%B1-%DA%A9%D9%85%D8%AA%D8%B1%DB%8C%D9%86-%D8%B3%D8%B7%D8%AD-%DB%B4%DB%B5-%D8%B3%D8%A7%D9%84-%D8%A7%D8%AE%DB%8C%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T15:45:00+00:00"/>
    <meta property="og:title" content="نرخ بیکاری انگلیس در کمترین سطح ۴۵ سال اخیر"/>
    <meta property="og:description" content="نرخ بیکاری انگلیس تا پایان سپتامبر به سطح کم سابقه ۳.۸ درصد رسید."/>
  </head>
  <body>
    <article>
      <h1>
        <a href="https://www.bultannews.com/fa/news/640009/%D9%86%D8%B1%D8%AE-%D8%A8%DB%8C%DA%A9%D8%A7%D8%B1%DB%8C-%D8%A7%D9%86%DA%AF%D9%84%DB%8C%D8%B3-%D8%AF%D8%B1-%DA%A9%D9%85%D8%AA%D8%B1%DB%8C%D9%86-%D8%B3%D8%B7%D8%AD-%DB%B4%DB%B5-%D8%B3%D8%A7%D9%84-%D8%A7%D8%AE%DB%8C%D8%B1">نرخ بیکاری انگلیس در کمترین سطح ۴۵ سال اخیر</a>
      </h1>
      <h2>نرخ بیکاری انگلیس تا پایان سپتامبر به سطح کم سابقه ۳.۸ درصد رسید.</h2>
      <address><time datetime="2019-11-14T15:45:00+00:00">14 Nov 2019, 15:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مرکز آمار انگلیس اعلام کرد شمار <b>بیکاران</b> این کشور در سه ماهه منتهی به سپتامبر با ۲۳ هزار نفر کاهش نسبت به دوره منتهی به سه ماهه دوم سال، به یک میلیون و ۳۱۰ هزار نفر کاهش پیدا کرد. طی این مدت همچنین متوسط دستمزد کارکنان انگلیسی ۳.۶ درصد افزایش پیدا کرده است.</p>
      <p>با ثبت نهمین ماه متوالی کاهشی شمار بیکاران در انگلیس، شمار شاغلین انگلیسی به ۳۲ میلیون و ۷۵۰ هزار نفر رسیده است. طبق اعلام مرکز آمار انگلیس، متوسط دستمزد هفتگی در این کشور قبل از کسر مالیات به ۴۷۰ پوند افزایش پیدا کرده است.</p>
      <p>تیج پاریک - کارشناس ارشد مسائل اقتصادی در موسسه " انستیتوت اف دیرکتورز"- گفت: افزایش سطح دستمزدها قطعا مساله مثبتی است اما تداوم این روند کار شرکت ها را برای سودآوری در صورتی که کار خاصی برای افزایش بهره‌وری انجام ندهند، دشوار خواهد ساخت. به نظر می رسد که افزایش بیشتر سطح دستمزدها چندان محتمل نباشد.</p>
      <p>عملکرد بسیار خوب بازار کار انگلیس آن هم در زمانی که رشد اقتصادی این کشور در سه ماهه سوم سال به یکی از پایین ترین سطوح خود در طول یک دهه اخیر رسیده است، خبر بسیار خوبی برای حزب حاکم محافظه کار محسوب می شود که قرار است چند هفته دیگر با حزب کارگر بر سر انتخابات پارلمانی رقابت کند.</p>
      <p>طبق نتایج بسیاری از نظرسنجی ها، محافظه کاران اکنون پیشتاز هستند اما هنوز نتواسته اند آرای کافی را برای کسب اکثریت به دست آورند. ساموئل تومبز - کارشناس مسائل اقتصادی در موسسه " پانتئون مکرو اکونومیکس"- گفت: با توجه به داده های اخیر احتمال بسیار کمی برای تغییر نرخ بهره در آینده ای نزدیک وجود دارد.</p>
      <p>متوسط نرخ بیکاری انگلیس در بازه زمانی ۱۹۷۱ تا ۲۰۱۹ معادل ۶.۹۲ درصد بوده است که بالاترین رقم ثبت شده مربوط به فوریه ۱۹۸۴ با ۱۲ درصد و کمترین تورم ثبت شده نیز مربوط به نوامبر ۱۹۷۳ با ۳.۴ درصد بوده است.</p>
    </article>
  </body>
</html>