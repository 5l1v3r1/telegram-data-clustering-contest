<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547350.html/%D8%A2%D8%B2%D8%A7%D8%AF%DB%8C-%D8%AF%D9%88-%D9%85%D8%B1%D8%B2%D8%A8%D8%A7%D9%86-%D8%B1%D8%A8%D9%88%D8%AF%D9%87-%D8%B4%D8%AF%D9%87-%D8%A8%D9%87-%D8%AF%D8%B3%D8%AA-%D8%AA%D8%B1%D9%88%D8%B1%DB%8C%D8%B3%D8%AA-%D9%87%D8%A7-%D8%B1%D8%A7-%D9%85%D8%B1%D8%AA%D8%A8-%D9%BE%DB%8C%DA%AF%DB%8C%D8%B1%DB%8C-%D9%85%DB%8C-%DA%A9%D9%86%DB%8C%D9%85--%D8%AE%D9%88%D9%86-%D8%B4%D9%87%D8%AF%D8%A7%DB%8C-%D9%88%D8%AD%D8%AF%D8%AA-%D9%85%D9%88%D8%AC%D8%A8-%D8%A7%D9%86%D8%B3%D8%AC%D8%A7%D9%85-%D8%A8%DB%8C%D8%B4%D8%AA%D8%B1-%D9%85%D8%B1%D8%AF%D9%85-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T15:45:00+00:00"/>
    <meta property="og:title" content="آزادی دو مرزبان ربوده شده به دست تروریست‌ها را مرتب پیگیری می‌کنیم/ خون شهدای وحدت موجب انسجام بیشتر مردم شده است"/>
    <meta property="og:description" content="فرمانده نیروی زمینی سپاه با اشاره به تداوم تلاش‌ها و اقدامات برای آزادی دو مرزبان ایرانی از چنگ تروریست‌ها گفت: مرتب در حال پیگیری این موضوع هستیم."/>
  </head>
  <body>
    <article>
      <h1>آزادی دو مرزبان ربوده شده به دست تروریست‌ها را مرتب پیگیری می‌کنیم/ خون شهدای وحدت موجب انسجام بیشتر مردم شده است</h1>
      <h2>فرمانده نیروی زمینی سپاه:</h2>
      <address>
        <time datetime="2019-11-14T15:45:00+00:00">14 Nov 2019, 15:45</time>
      </address>
      <p>فرمانده نیروی زمینی سپاه با اشاره به تداوم تلاش‌ها و اقدامات برای آزادی دو مرزبان ایرانی از چنگ تروریست‌ها گفت: مرتب در حال پیگیری این موضوع هستیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ سردار سرتیپ پاسدار محمد پاکپور، فرمانده نیروی زمینی سپاه پاسداران انقلاب اسلامی ظهر امروز در مراسم گرامیداشت شهدای وحدت که در مجتمع آیه‌های مشهد برگزار شد، گفت: فرمانده ارتش پاکستان به زودی به ایران سفر خواهد کرد و در همین چارچوب بار دیگر موضوع آزادی مرزبانان ربوده شده ایرانی توسط تروریستها، را پیگیری خواهیم کرد.</p>
      <p>وی ضمن اشاره به تداوم تلاشها و اقدامات برای آزادی دو مرزبان ایرانی از چنگ تروریستها افزود: مرتب در حال پیگیری این موضوع هستیم.</p>
      <p>فرمانده نیروی زمینی سپاه پاسداران انقلاب اسلامی اظهار کرد: دیروز هم از مسئولان ارتش پاکستان که با فرمانده قرارگاه قدس ملاقات داشتند درخواست همکاری کردیم تا هرچه زودتر دو مرزبان جمهوری اسلامی ایران از دست عناصر تروریست رها شوند. </p>
      <p>وی با بیان اینکه آزادی مرزبانان ربوده شده به تلاش بیشتر برادران در پاکستان بازمی‌گردد؛ با اشاره به یادواره شهدای وحدت، افزود: خون شهدای وحدت موجب انسجام و وحدت بیشتر مردم در سیستان و بلوچستان و جنوب شرق کشور شده است.</p>
      <p>سردار پاکپورتصریح کرد: شهید سردار شوشتری، وحدت را پایه نهاد و از نخستین روزی که فرماندهی قرارگاه قدس را در منطقه سیستان و بلوچستان برعهده گرفت برای تعمیق هرچه بیشتر وحدت شیعه و سنی تلاش بسیاری کرد.<br/>وی افزود: در کنار اقدامات عملیاتی شهید شوشتری، خدمات آن شهید والامقام در مدت کوتاه حضورش در بخش جنوبی سیستان و بلوچستان که هموطنان اهل‌سنت در آنجا سکونت دارند به اندازه چندین سال خدمت بوده است.</p>
      <p>فرمانده نیروی زمینی سپاه پاسداران انقلاب اسلامی خاطرنشان کرد: اگر دشمنان می‌توانستند وحدت را بر هم زنند، در همان روزی که سردار شوشتری به شهادت رسید به هدف شومشان می‌رسیدند اما دیدیم که وحدت هموطنان شیعه و سنی بیش از پیش و منسجم‌تراز گذشته شده است.</p>
      <p>سرتیب رجبعلی محمدزاده و سرلشگر نورعلی شوشتری ۲۶ مهر ماه ۱۳۸۸ هنگام حضور در همایش وحدت که در شهر سرباز استان سیستان و بلوچستان برگزار شده بود با اقدام تروریستی عوامل مزدور استکبار و دشمنان اسلام و وحدت مسلمانان، به فیض عظمای شهادت نائل آمدند.</p>
      <p>همچنین در همایش یادواره شهدای وحدت در محل مجتمع آیه‌های مشهد با حضور فرمانده نیروی زمینی سپاه پاسداران انقلاب اسلامی از خانواده سرداران شهید شوشتری و محمدزاده تجلیل به عمل آمد.</p>
      <p>گفتنی است مهر ماه پارسال ۱۴ نفر از مرزبانان هنگ مرزی میرجاوه و نیروهای بسیجی در اقدام تروریستی مزدوران استکبار ربوده شدند. تاکنون ۱۲ نفر از آنها آزاد شده اما هنوز دو نفر دیگر در اسارت تروریستها قرار دارند.</p>
      <p>انتهای پیام/</p>
    </article>
  </body>
</html>