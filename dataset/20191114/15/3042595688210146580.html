<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/tv-2---skulle-gjerne-hatt-exit/71819435"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T15:22:05+00:00"/>
    <meta property="og:title" content="TV 2: - Skulle gjerne hatt «Exit»"/>
    <meta property="og:description" content="Nå angrer tv-kanalen at de ikke hoppet på."/>
  </head>
  <body>
    <article>
      <h1>TV 2: - Skulle gjerne hatt «Exit»</h1>
      <h2>Nå angrer tv-kanalen at de ikke hoppet på.</h2>
      <address><time datetime="2019-11-14T15:22:05+00:00">14 Nov 2019, 15:22</time> by <a rel="author">Anders Grønneberg</a></address>
      <p>«Exit» er en beinhard thriller fra finansverdens skyggeside, som overraskende ble høstens store snakkis.</p>
      <p>Det var overraskende for flere enn serieskaperne og NRK, for historien er knyttet til en liten finansnisje i samfunnet, og at den til tider er svært grov, provoserende og voldelig.</p>
      <h3>- Skulle gjerne hatt «Exit»</h3>
      <p>- Selvfølgelig skulle vi gjerne hatt «Exit». Det er et fantastisk prosjekt. I ettertid er det lett å si at det burde vi bare hoppet på, sier programredaktør Kathrine Haldorsen i TV 2 til <a href="https://kampanje.com/premium/november-2019/innsikt/tv-2-ble-tilbudt-exit---i-ettertid-er-det-lett-a-si-at-det-burde-vi-bare-ha-hoppet-pa/?utm_source=Kampanje+nyhetsbrev&amp;utm_campaign=7c7608701a-EMAIL_CAMPAIGN_2019_11_14_07_33&amp;utm_medium=email&amp;utm_term=0_fd836f1037-7c7608701a-57226537">Kampanje</a>.</p>
      <p>
        <b>Serien ble solgt inn til flere kanaler.</b>
      </p>
      <p>Haldorsen uttrykker overfor, selv om hun selv ikke jobbet i TV 2 da arbeidet med «Exit» var aktuelt i 2017, at hun gjerne skulle ha sett at «historien hadde utviklet seg noe annerledes».</p>
      <h3>Overveldende engasjement</h3>
      <p>«Exit»-produsent Petter Testmann-Koch i Freemantle vil ikke gå så langt i å si at TV 2 takket nei, men forteller at de gikk bredt ut og flere tv-kanaler fikk tilbud.</p>
      <p>
        <b>- NRK var først på ballen, sier han, og legger til:</b>
      </p>
      <p>- Jeg har ikke lyst å gå inn i den prosessen med valg av partner, men vil si at samarbeidet med NRK har fungert godt. Vi hadde aldri trodd på slik voldsom respons, engasjement og seertall.</p>
      <h3>Ingen rask beslutning</h3>
      <p>NRK-Drama er også overrasket over «Exit»-suksessen. Avdelingen mente serien hadde en målgruppe, og at ideen var god - men ikke at nedslagsfeltet skulle bli så bredt som det ble.</p>
      <p>
        <b>- Vi har aldri hatt noen følelse av at det var kjempestor konkurranse om prosjektet, sier dramasjef Ivar Køhn i NRK til Kampanje.</b>
      </p>
      <p>Til <a href="https://kampanje.com/premium/november-2019/innsikt/tv-2-ble-tilbudt-exit---i-ettertid-er-det-lett-a-si-at-det-burde-vi-bare-ha-hoppet-pa/?utm_source=Kampanje+nyhetsbrev&amp;utm_campaign=7c7608701a-EMAIL_CAMPAIGN_2019_11_14_07_33&amp;utm_medium=email&amp;utm_term=0_fd836f1037-7c7608701a-57226537">nettstedet</a> gir Køhn uttrykk for at han ikke opplevde at NRK måtte ta en rask beslutning for å holde programmet unna konkurrentene. At Øystein Karlsen var manusforfatter for «Exit», var viktig for NRK, som beskriver ham som en «mann som leverer».</p>
      <h3>- Traff stort og bredt</h3>
      <p>Serien er basert på anonyme intervjuer med fire menn tilknyttet det norske finansmiljøet. Bak den glattpolerte fasaden lurer en verden preget av rusmisbruk, psykiske problemer, utroskap, sexkjøp og vold.</p>
      <p>
        <b>- I snitt har hver episode totalt hatt over 1,3 millioner seere, sier Testmann-Koch.</b>
      </p>
      <p>- Vi håpet og trodde at den ville skape bølger og få brukbart med seere, men tillot oss aldri å drømme om den responsen serien fikk. Seerscoren er over all forventning. Vi traff virkelig bredt og stort, sier han til Dagbladet.</p>
      <h3>- Nok til sesong 2 og 3</h3>
      <p>Manusforfatter Øystein Karlsen er i gang med oppfølgeren til «Exit». En endelig avklaring på om det blir flere sesonger, kommer før jul. Men produsent Petter Testmann-Koch har en god følelse.</p>
      <p>
        <b>- Vi har historier nok til både en sesong 2 og 3, sier han:</b>
      </p>
      <p>- DNA-et i serien skal være tuftet på virkeligheten, og vi har masse mer å ta av. Vi håper på et nytt samarbeid med NRK, men hvis ikke de ønsker å fortsette, står vi fritt til å knytte til oss andre kanaler.</p>
      <p><b>Produsenten tviler på at en eventuell sesong 2 blir klar neste år, men ser det som mer realistisk en gang i 2021</b>.</p>
    </article>
  </body>
</html>