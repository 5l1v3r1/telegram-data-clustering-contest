<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/kremenchuckim-bezrobitnim-yak-ne-porushiti-poryadok-perebuvannya-na-obliku-u-sluzhbi"/>
    <meta property="og:site_name" content="Кременчугская газета"/>
    <meta property="article:published_time" content="2019-11-14T15:30:00+00:00"/>
    <meta property="og:title" content="Кременчуцьким безробітним: як не порушити порядок перебування на обліку у службі зайнятості"/>
    <meta property="og:description" content="Практичні рекомендації."/>
  </head>
  <body>
    <article>
      <h1>Кременчуцьким безробітним: як не порушити порядок перебування на обліку у службі зайнятості</h1>
      <address>
        <time datetime="2019-11-14T15:30:00+00:00">14 Nov 2019, 15:30</time>
      </address>
      <p>
        <b>Практичні рекомендації.</b>
      </p>
      <p>Досить часто громадяни, які звернулися до державної служби зайнятості, опиняються в ситуації, коли з певних причин припиняється їх реєстрація як безробітних і вони одночасно втрачають право на матеріальне забезпечення. Уникнути непорозумінь, допоможуть наші роз’яснення.</p>
      <p>Законодавство про зайнятість населення передбачає широкий спектр безоплатних послуг для осіб, які втратили роботу. Проте, окрім наданих прав держава покладає на безробітних такі зобов’язання:</p>
      <ol>
        <li>Своєчасно подавати <b>достовірні</b> дані, документи, відомості про обставини, що впливають на умови виплати їм матеріального забезпечення та надання соціальних послуг</li>
      </ol>
      <p>
        <i>Особа, яка користується послугами служби зайнятості, як безробітна, має вчасно повідомляти про зміну обставин, які впливають на можливості її працевлаштування. Наприклад, про необхідність санаторно-курортного лікування, наявність нових результатів огляду МСЕК, переїзд в іншу місцевість, народження дитини, отримання диплому про освіту тощо.</i>
      </p>
      <p>
        <i>Крім того, <u>протягом 3-х робочих днів</u> безробітний повинен <u>повідомити </u>кар’єрного радника <u>про свою зайнятість</u>: працевлаштування чи вступ на навчання за денною формою.</i>
      </p>
      <p>Встановлення <b>факту зайнятості</b> особи чи <b>недостовірності документів</b>, на підставі яких надано їй статус безробітного і призначено матеріальне забезпечення (п.8-9 ст.45 Закону № 5067-VI <a href="https://uay.me/P2pSU">https://uay.me/P2pSU</a>) <b>передбачає:</b></p>
      <ul>
        <li>припинення обліку в службі зайнятості та виплати допомоги по безробіттю.</li>
        <li>стягнення суми допомоги, отриманої незаконно (п.3 ст 36 Закону № 1533-III <a href="https://uay.me/p2rGS">https://uay.me/p2rGS</a> ).</li>
      </ul>
      <ol>
        <li>Виконувати заходи, зафіксовані в індивідуальному плані працевлаштування.</li>
      </ol>
      <p><i>Індивідуальний план є  спільною програмою дій кар’єрного радника та зареєстрованого безробітного,</i> <i>що сприяє працевлаштуванню особи.</i> <i>Серед них: пошук підходящої роботи, відвідування тематичних семінарів, проходження співбесіди з потенційними роботодавцями, професійне навчання (перенавчання) тощо.</i></p>
      <p>
        <i>Індивідуальний план складається на основі поглибленого профілювання (діагностики): мотивації безробітного до праці, попиту на його професію на ринку праці, можливості працевлаштування, ризику тривалого безробіття тощо.</i>
      </p>
      <p>
        <i>Положення індивідуального плану обговорюються особою і кар’єрним радником, які власними підписами підтверджують доцільність кожного з обраних заходів та строки їх виконання.</i>
      </p>
      <p>Встановлення <b>факту невиконання</b> без поважних причин <b>індивідуального плану</b> працевлаштування (п.п.3 п.30 Порядку 792 <a href="https://uay.me/Trq52">https://uay.me/Trq52</a>), а також д<b>воразова відмова від</b> пропозиції <b>підходящої роботи</b> або від проходження <b>професійного навчання</b> (для безробітних, які вперше шукають роботу та не мають професії (спеціальності) (п.4 ст.45 Закону № 5067-VI <a href="https://uay.me/P2pSU">https://uay.me/P2pSU</a> ) <b>передбачають</b><u> </u><u>припинення обліку в службі зайнятості та виплат по безробіттю</u></p>
      <ol>
        <li><b>Відвідувати</b> центр зайнятості <b>не рідше ніж 1 раз на 30 календарних днів</b> та <b>дотримуватись</b> письмових індивідуальних <b>рекомендацій</b> <b>щодо</b> сприяння <b>працевлаштуванню.</b></li>
      </ol>
      <p>
        <i>Варто зазначити, що поняття <u>«відвідування центру зайнятості» передбачає зустріч безробітного з кар’єрним радником</u> в зазначений день і час.</i>
      </p>
      <p>
        <i>Участь особи у тематичних семінарах, зустрічах з роботодавцем, проходження навчання (перенавчання) в центрі професійно-технічної освіти служби зайнятості та інші заходи, що сприятимуть зайнятості безробітного, <u>відбуваються в окремо визначені строки,</u> про що робиться позначка в індивідуальному плані працевлаштування. Згода на участь у зазначених заходах підтверджується особистим підписом безробітного, отже вважається обов’язковим до виконання.</i>
      </p>
      <p><b>Невідвідування</b> без поважних причин <b>центру зайнятості протягом 30 робочих</b> днів з дати прийняття рішення про таке відвідування (п. 7 ст.45 Закону<br/>№ 5067-VI <a href="https://uay.me/P2pSU">https://uay.me/P2pSU</a>) <b>передбачає </b><u>припинення обліку в службі зайнятості та виплати допомоги по безробіттю.</u></p>
      <p><b>Недотримання письмових</b> індивідуальних <b>рекомендацій</b> щодо сприяння працевлаштуванню, <b>а</b> <b>саме невідвідування</b> безробітним <b>центру зайнятості у визначений і погоджений час </b>(п.п.1 п.4 р. ІV Порядку № 613<b> </b><a href="https://uay.me/hm7">https://uay.me/hm7</a> ) <b>передбачає</b> <u>скорочення виплати допомоги по безробіттю <b>до</b> <b>90 </b>календарних днів. </u>За перше порушення виплата скорочується на 15 календарних днів. За кожне наступне збільшується ще на 15, але не більше як на 90 календарних днів.</p>
      <ol>
        <li><b>У разі направлення</b> центром зайнятості <b>на професійне навчання</b> до навчального закладу чи роботодавця, <b>успішно пройти повний курс навчання</b>, виконувати правила внутрішнього розпорядку навчального закладу (роботодавця), та дотримуватися письмових індивідуальних рекомендацій щодо сприяння працевлаштуванню</li>
      </ol>
      <p>
        <i>Успішно пройти повний курс навчання – означає 100% відвідування занять, виконання всіх видів робіт, передбачених навчальним планом, оволодіння освітньо-професійною програмою на рівні не нижчому ніж «задовільно».</i>
      </p>
      <p>
        <i>Професійне навчання безробітних організовується службою зайнятості за погодженням з особою з урахуванням її побажань, поточної та перспективної потреби ринку на замовлення роботодавця або для провадження підприємницької діяльності. Отже кінцевою метою професійного навчання є працевлаштування безробітного, а не навчання заради навчання. Тому рекомендації кар’єрного радника щодо вирішення питання подальшої зайнятості особи є обов’язковими до виконання.</i>
      </p>
      <p><b>Припинення навчання</b> за направленням служби зайнятості <b>без поважних причин</b> або <b>дворазова відмова від</b> пропонованої підходящої <b>роботи за набутою професією</b> (спеціальністю) (п.5-6 ст.45 Закону № 5067-VI  <a href="https://uay.me/P2pSU">https://uay.me/P2pSU</a>) <b>передбачають:</b></p>
      <ul>
        <li>припинення обліку в службі зайнятості та виплати допомоги по безробіттю;</li>
        <li>стягнення суми витрат на навчання, проїзд та проживання у період навчання (п.2.10.р.ІІ Порядку № 1029/23561 <a href="https://uay.me/oFxhd">https://uay.me/oFxhd</a> )</li>
      </ul>
      <p><b>Які ж причини вважаються поважними?</b> Порядок № 792 (абз. 3 п. 28 <a href="https://uay.me/Trq52">https://uay.me/Trq52</a> визначає, що поважними причинами, наявність яких підтверджена відповідними документами, є</p>
      <ul>
        <li>хвороба громадянина або догляд за хворою дитиною віком до 14 років ;</li>
        <li>смерть членів його сім’ї та родичів;</li>
        <li>відвідування лікарні, судових та правоохоронних органів, районних військкоматів, інших державних установ;</li>
        <li>інші обставини, які унеможливлюють відвідування центру зайнятості.</li>
      </ul>
      <p>Безробітна особа для підтвердження поважної причини з відповідними документами має звернутися до центру зайнятості <u>не пізніше ніж у перший робочий день, що настає після закінчення дії обставин.</u></p>
      <p>Нагадаємо, <a href="https://kg.ua/news/u-kremenchuci-yarmarkuvatimut-vakasiyami"><b>У Кременчуці ярмаркуватимуть... вакансіями</b></a></p>
      <p> </p>
      <p>За матеріалами прес-служби міськвиконкому</p>
    </article>
  </body>
</html>