<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/14/eurotour-louis-oosthuizen-a-gran-ritmo-migliozzi-terzo-pn_20191114_00217/"/>
    <meta property="og:site_name" content="Askanews"/>
    <meta property="article:published_time" content="2019-11-14T15:08:26+00:00"/>
    <meta property="og:title" content="Eurotour: Louis Oosthuizen a gran ritmo, Migliozzi terzo"/>
    <meta property="og:description" content="Roma, 14 nov. (askanews) – Guido Migliozzi, terzo con 67 (-5) colpi, ha effettuato un’ottima partenza nel Nedbank Golf Challenge, settimo degli otto eventi delle Rolex Series dell’European Tour che si sta svolgendo sul percorso dl Gary Player CC (par 72), a Sun City in Sudafrica, dove è al vertice con un gran 63 (-9) […]"/>
  </head>
  <body>
    <article>
      <h1>Eurotour: Louis Oosthuizen a gran ritmo, Migliozzi terzo</h1>
      <h2>Nel Nedbank Golf Challenge l'azzurro a quattro colpi dal leader</h2>
      <address>
        <time datetime="2019-11-14T15:08:26+00:00">14 Nov 2019, 15:08</time>
      </address>
      <figure>
        <img src="http://www.askanews.it/wp-content/uploads/2019/11/20191114_160815_28D01DEF.jpg"/>
      </figure>
      <p>Roma, 14 nov. (askanews) – Guido Migliozzi, terzo con 67 (-5) colpi, ha effettuato un’ottima partenza nel Nedbank Golf Challenge, settimo degli otto eventi delle Rolex Series dell’European Tour che si sta svolgendo sul percorso dl Gary Player CC (par 72), a Sun City in Sudafrica, dove è al vertice con un gran 63 (-9) il sudafricano Louis Oosthuizen e Andrea Pavan è 61° con 77 (+5).</p>
      <p>Il leader, 37enne di Mossel Bay con nove titoli sul circuito comprensivi di un major, ha realizzato nove birdie senza bogey e ha distaccato di tre colpi il belga Thomas Detry (66, -6). E’ al quarto posto con 68 (-4) il grande campione sudafricano Ernie Els, beniamino del pubblico, affiancato dal connazionale Zander Lombard e dall’inglese Lee Westwood, campione in carica. Tra i dieci concorrenti al settimo con 69 (-3) l’inglese Tommy Fleetwood e hanno un colpo in più il tedesco Martin Kaymer, l’indiano Shubhankar Sharma e il sudafricano Erik Van Rooyen, 17.i con 70 (-2).</p>
      <p>Sono appaiati in 25ª posizione con 71 (-1) l’austriaco Bernd Wiesberger, numero uno della Race To Dubai (ordine di merito), e l’inglese Matthew Fitzpatrick (n. 4), l’unico che vincendo potrebbe sorpassarlo, ma con questa graduatoria il leader non corre rischi. Ritardi già pesanti per l’inglese Matt Wallace, 38° con 73 (+1), e per due past winner, lo svedese Alex Noren (2016), stesso score, e il sudafricano Branden Grace (2017), 49° con 74 (+2).</p>
      <p>Guido Migliozzi, che imponendosi diventerebbe il primo debuttante sul circuito a vincere tre gare alla prima stagione, è passato al comando dopo nove buche in cui ha segnato sei birdie, poi nel rientro di birdie ne ha raccolti altri due, ma insieme a tre bogey. Dopo un promettente avvio con due birdie il rendimento di Andrea Pavan è improvvistamente cambiato nel resto del tracciato in cui ha messo insieme altri due birdie, tre bogey e tre doppi bogey. Il montepremi è di 7.500.000 dollari.</p>
    </article>
  </body>
</html>