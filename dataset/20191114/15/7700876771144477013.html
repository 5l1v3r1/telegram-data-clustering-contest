<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/14/convenzione-onu-30-anni-dalla-parte-di-bambini-e-adolescenti/153287/"/>
    <meta property="og:site_name" content="VITA"/>
    <meta property="article:published_time" content="2019-11-14T15:20:00+00:00"/>
    <meta property="og:title" content="Convenzione Onu, 30 anni dalla parte di bambini e adolescenti"/>
    <meta property="og:description" content="In occasione del trentennale della Convenzione sull’infanzia e l’adolescenza approvata il 20 novembre 1989, l’Autorità garante è protagonista di diverse iniziative che si svolgono nel mese di novembre: tavole rotonde, incontri e una proposta sui livelli essenziali delle prestazioni. Prevista anche una campagna di comunicazione sulle reti Rai"/>
  </head>
  <body>
    <article>
      <h1>Convenzione Onu, 30 anni dalla parte di bambini e adolescenti</h1>
      <address><time datetime="2019-11-14T15:20:00+00:00">14 Nov 2019, 15:20</time> by <a rel="author">Redazione</a></address>
      <p>
        <b>In occasione del trentennale della Convenzione sull’infanzia e l’adolescenza approvata il 20 novembre 1989, l’Autorità garante è protagonista di diverse iniziative che si svolgono nel mese di novembre: tavole rotonde, incontri e una proposta sui livelli essenziali delle prestazioni. Prevista anche una campagna di comunicazione sulle reti Rai</b>
      </p>
      <p><b>L’Autorità garante per l’infanzia e l’adolescenza</b> celebrerà, nel mese di novembre, il trentennale della Convenzione di New York, approvata dall’Assemblea generale dell’Onu il 20 novembre 1989. Sul tavolo una serie di iniziativa che vanno da una campagna di comunicazione a una serie di eventi (tavole rotonde, incontri con bambini e adolescenti) ma anche a raccomandazioni, studi e una proposta sui livelli essenziali delle prestazioni.</p>
      <p><b>Campagna di comunicazione.</b> Uno spot sulle reti Rai, radio e tv, e una campagna social realizzati in collaborazione con il Dipartimento per l’informazione e l’editoria della Presidenza del Consiglio dei ministri accompagneranno il periodo delle celebrazioni. Con un linguaggio semplice, rivolto ai più giovani, la campagna promuove la conoscenza della Convenzione Onu ricordandone i 30 anni.</p>
      <p><b>Diritti in crescita. </b><b>Il 19 novembre</b>, nell’auditorium del <b>Museo dell’Ara Pacis di Roma Capitale</b>, si terrà <b>l’evento “Diritti in crescita”.</b> Sei tavole rotonde – animate da esperti, rappresentanti delle istituzioni e del terzo settore – affronteranno altrettanti temi.<br/>Si spazia da “Una città a misura di bambino” a “Rafforzare il sistema di prevenzione e protezione” per passare poi a: “L’inclusione dei minorenni vulnerabili”, “Il contrasto alla povertà educativa”, “La tutela del benessere e la promozione di sani stili di vita” e “Uno sguardo al futuro: la Convenzione riscritta dai ragazzi”. Partecipano ai lavori gli adolescenti della Consulta delle ragazze e dei ragazzi dell’Autorità garante per l’infanzia e l’adolescenza e del progetto Enya promosso dalla rete europea.<br/>In apertura di “Diritti in crescita” sarà presentato il volume curato dall’Autorità: <b>“La Convenzione delle Nazioni unite sui diritti dell’infanzia e dell’adolescenza (CRC): conquiste e prospettive a 30 anni dall’adozione”</b>. A firmare i contributi docenti e ricercatori universitari.</p>
      <p><b>Le celebrazioni.</b> Nel mese di novembre l’Autorità garante parteciperà a una serie di eventi celebrativi. Sarà l’occasione per affrontare il tema dei diritti dell’infanzia e dell’adolescenza sia dal punto di vista dei traguardi conseguiti che da quello dei risultati da raggiungere anche alla luce dei cambiamenti intervenuti dal 1989 a oggi.</p>
      <p><b>Off-line contro il cyberbullismo.</b> Il <b>21 novembre nel teatro del liceo “Morgagni” di Roma</b>, alla presenza della Garante Filomena Albano, si concluderà il tour nazionale di <b>“Off-line, la vita oltre lo schermo</b>”, progetto itinerante dell’Autorità garante per l’infanzia e l’adolescenza realizzato in collaborazione con l’associazione “Un’altra storia”. Il progetto ha coinvolto in 10 tappe – con il contributo del giornalista Luca Pagliari – oltre 6mila studenti delle scuole superiori di tutta Italia per raccontare la storia di Alice, vittima di soprusi, e per aiutare i ragazzi a prendere consapevolezza del fenomeno e a spingerli a parlare. L’evento conclusivo nella Capitale si svolgerà con la partecipazione di oltre 300 studenti e la presenza di Alice, protagonista del docufilm “dodicidue”.</p>
      <p><b>I bambini parlano diritti[o].</b> <b>A Palermo il 25 novembre</b>, nella cornice del Cinema “De Seta” ai Cantieri culturali alla Zisa, l’Autorità garante per l’infanzia e l’adolescenza incontrerà più di 400 alunni della scuola primaria nell’ambito <b>del progetto “I bambini parlano diritti[o]”.</b> L’iniziativa, che ha avuto come obiettivo la diffusione della conoscenza della Convenzione Onu attraverso la riscrittura dei diritti, ha coinvolto in tutta Italia più di 10mila giovanissimi partecipanti.</p>
      <p>Il progetto è stato realizzato in collaborazione con l’associazione “Così per gioco”. Nelle attività è stato utilizzato il libro illustrato dell’Autorità garante per l’infanzia e l’adolescenza “Geronimo Stilton. Viaggio alla scoperta dei diritti dei bambini” (edito da Piemme), un’avventura ambientata nella Penisola alla ricerca della Convenzione smarrita, e ritrovata, in occasione delle celebrazioni per i suoi 30 anni.</p>
      <p><b>Proposta per la definizione dei livelli essenziali delle prestazioni. </b>Nel mese di novembre sarà presentata la proposta dell’Autorità garante “I livelli essenziali delle prestazioni concernenti i diritti civili e sociali dei bambini e degli adolescenti. Proposta di un percorso incrementale di implementazione”. Quattro gli ambiti toccati: mense scolastiche, asili nido, parchi giochi e disabilità.</p>
      <p>Infine, nel corso del mese di novembre è prevista la pubblicazione di una serie di studi e ricerche.</p>
      <p>In apertura image by Pezibear from Pixabay</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/14/sono-in-aumento-gli-abusi-in-rete-verso-i-minori/153284/"/>
        <a href="http://www.vita.it/it/article/2019/11/11/i-cinque-principi-per-garantire-il-diritto-di-un-bambino-a-vivere-in-f/153244/"/>
        <a href="http://www.vita.it/it/article/2019/11/09/i-quattro-vincitori-del-premio-al-volontariato-costruttori-del-bene-co/153240/"/>
        <a href="http://www.vita.it/it/article/2019/11/08/paolo-cevoli-lancia-la-colletta-alimentare-2019/153228/"/>
      </related>
    </article>
  </body>
</html>