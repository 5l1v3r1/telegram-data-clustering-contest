<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-policiya-zatrymala-myslyvcya-za-parfumamy"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-14T15:00:00+00:00"/>
    <meta property="og:title" content="На Сумщині поліція затримала «мисливця» за парфумами"/>
    <meta property="og:description" content="Про крадіжку товару в поліцію повідомила управляюча магазином косметики. Жінка розповіла: вона почула, як на виході з крамниці спрацювала «противокрадіжна» рамка, а потім побачила невідомого чоловіка, який щодуху тікав геть. Переглянувши записи з камер відеонагляду, встановлених у торгівельний залі, вона зрозуміла, що невідомий поцупив з полиць чоловічі парфуми вартістю 2 000 гривень та жіночі рукавички."/>
  </head>
  <body>
    <article>
      <h1>На Сумщині поліція затримала «мисливця» за парфумами</h1>
      <address>
        <time datetime="2019-11-14T15:00:00+00:00">14 Nov 2019, 15:00</time>
      </address>
      <p>Про крадіжку товару в поліцію повідомила управляюча магазином косметики. Жінка розповіла: вона почула, як на виході з крамниці спрацювала «противокрадіжна» рамка, а потім побачила невідомого чоловіка, який щодуху тікав геть. Переглянувши записи з камер відеонагляду, встановлених у торгівельний залі, вона зрозуміла, що невідомий поцупив з полиць чоловічі парфуми вартістю 2 000 гривень та жіночі рукавички.</p>
      <p>Викликані на місце події правоохоронці зробили з відео фото підозрюваного чоловіка і для встановлення його особи розіслали по сусіднім територіальним підрозділам поліції. Й буквально за годину це дало свій позитивний результат: підозрюваного, ледве той приїхав до Глухова, затримали місцеві поліцейські, та вилучили у нього викрадений товар.</p>
      <p>Чоловіку 32 роки, має вже кілька судимостей за подібні злочини. Сам він розповідає, що до Шостки поїхав зі своєю сім’єю за обновками для дитини. Відправивши родину на вокзал, зайшов до крамниці, де й поцупив уподобані речі. Громадянин був дуже здивований, що його настільки швидко розшукали, адже він щиро вважав, що вирахувати «іногородніх» майже неможливо.</p>
      <p>Наразі викрадений товар поліцейські вилучили і повернули власникам. Відносно зловмисника у поліції відкрили чергове кримінальне провадження за ознаками ч. 2 ст. 185 Кримінального кодексу України «Крадіжка». За скоєне йому загрожує до п’яти років позбавлення волі, повідомляє відділ комунікацій ГУНП  в Сумській області.</p>
    </article>
  </body>
</html>