<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/14/profesionalnoto-obrazovanie-polezno-ako-ima-praktika.429645"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T15:15:00+00:00"/>
    <meta property="og:title" content="Професионалното образование - полезно, ако има практика"/>
    <meta property="og:description" content="Вълчев: От училищата се очаква по-силна възпитателна функция | Dnes.bg"/>
  </head>
  <body>
    <article>
      <h1>Професионалното образование - полезно, ако има практика</h1>
      <h2>Вълчев: От училищата се очаква по-силна възпитателна функция</h2>
      <address><time datetime="2019-11-14T15:15:00+00:00">14 Nov 2019, 15:15</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Професионалното образование е полезно, когато има възможност за практическо обучение. Това заяви днес в Плевен министърът на образованието и науката Красимир Вълчев.</p>
      <p>Той откри модернизирана лаборатория за най-прецизен контрол на качеството на храни и напитки в Професионалната гимназия по хранително-вкусови технологии "Луи Пастьор" в Плевен и присъства на демонстрация от ученици.</p>
      <p>Тази лаборатория дава възможност за по-добро практическо обучение на учениците, отбеляза министърът. Изключително важно е да имаме повече такива лаборатории, догодина трябва да увеличим средствата по националната програма за професионално образование, подчерта той и допълни, че министерството е предвидило това, като ще даде възможност в програмата да се включат и средни училища с професионално обучение.</p>
      <p>В Плевен министърът, заедно със заместник-министъра на образованието и науката Таня Михайлова и експерти от Министерство на образованието и науката, участват в първата от поредица среща по региони с началници и експерти от Регионалните управления на образованието от административните области Плевен, Видин, Враца, Велико Търново, Габрово, Ловеч, Монтана.</p>
      <p>За БТА Вълчев поясни, че сред проблемите, които ще разискват, е промяна на ролята на регионалните управления от традиционния контрол към методическата подкрепа, за работата по включване и задържане на децата в образователната система, за подобряване на връзката с родителите.</p>
      <p>Министър подчерта, че ще предложат в училищата да бъдат организирани разговори за правата и задълженията на родителите и учителите. Национално проучване показа, че обществото очаква от училищата по-силна възпитателна функция, изтъкна министърът.</p>
    </article>
  </body>
</html>