<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640012/%DA%A9%D8%B1%D9%85%D9%84%DB%8C%D9%86-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A8%D9%87-%D8%B1%D9%88%D8%B3%DB%8C%D9%87-%D8%A7%D8%B1%D8%AA%D8%A8%D8%A7%D8%B7%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T15:51:00+00:00"/>
    <meta property="og:title" content="کرملین: استیضاح ترامپ به روسیه ارتباطی ندارد"/>
    <meta property="og:description" content="سخنگوی رئیس جمهوری روسیه گفت: مساله استیضاح «دونالد ترامپ» رئیس جمهوری آمریکا به روسیه ارتباطی ندارد و مسکو نیازی به واکنش به آن ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/640012/%DA%A9%D8%B1%D9%85%D9%84%DB%8C%D9%86-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A8%D9%87-%D8%B1%D9%88%D8%B3%DB%8C%D9%87-%D8%A7%D8%B1%D8%AA%D8%A8%D8%A7%D8%B7%DB%8C-%D9%86%D8%AF%D8%A7%D8%B1%D8%AF">کرملین: استیضاح ترامپ به روسیه ارتباطی ندارد</a>
      </h1>
      <h2>سخنگوی رئیس جمهوری روسیه گفت: مساله استیضاح «دونالد ترامپ» رئیس جمهوری آمریکا به روسیه ارتباطی ندارد و مسکو نیازی به واکنش به آن ندارد.</h2>
      <address><time datetime="2019-11-14T15:51:00+00:00">14 Nov 2019, 15:51</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «دمیتری پسکوف» روز چهارشنبه به تاس افزود: این مساله ما نیست و نمی‌خواهم درباره آن اظهارنظر کنم.<br/>سخنگوی <b>رئیس جمهور</b>ی روسیه گفت: در موضوع استیضاح <b>ترامپ</b> نکات تخیلی و واهی زیادی وجود دارد. <br/>پسکوف به عنوان مثال به ماجراهای جنجالی مختلف اشاره کرد که در آن از روسیه نام برده شده است و نکات واقعی و حقیقت بسیار کمی در این ماجراها وجود داشت.<br/>وی افزود: به همین دلیل نمی‌خواهم در مورد آنچه که پیرامون استیضاح ترامپ می‌گذرد قضاوت کنم‌.<br/>فرآیند تحقیق در مورد استیضاح ترامپ از زمانی کلید خورد که یک افشاگر موضوع تماس تلفنی رئیس جمهوری آمریکا با «ولودیمیر زلنسکی» همتای اوکراینی‌اش را فاش کرد.<br/>نام این افشاگر، «اریک چاراملا» عنوان شده است. نشریه واشنگتن اگزماینر گزارش داد که چاراملا اکتبر ۲۰۱۶ میلادی میهمان «جو بایدن» معاون رئیس جمهوری سابق آمریکا در ضیافت ناهار وزارت امور خارجه ایالات متحده برای نخست وزیر وقت ایتالیا بوده است.<br/>بایدن به همراه «جان کری» وزیر امور خارجه سابق آمریکا میزبانی ضیافت آن زمان برای «متیو رنزی» نخست وزیر وقت ایتالیا را برعهده داشت و چاراملا که ایتالیایی تبار است، جزو مقام های آمریکایی بود که دعوت برای شرکت در آن میهمانی را پذیرفت.<br/>چاراملا در حال حاضر معاون مدیر اطلاعات ملی در بخش روسیه و اوراسیا در شورای اطلاعات ملی آمریکا است که به مدیر اطلاعات ملی آمریکا گزارش می دهد.<br/>وی که تحلیل گر سازمان اطلاعات مرکزی آمریکا (سیا) ست، در پایان دوره ریاست جمهوری باراک اوباما، مدیر شورای امنیت ملی آمریکا در امر اوکراین بود و در ماه های اول ریاست جمهوری ترامپ در همان سمت باقی ماند</p>
    </article>
  </body>
</html>