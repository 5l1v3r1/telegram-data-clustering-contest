<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/anna-skorohod-alyakin-zatrimaniy-cherez-rozshuku-v-rosiji-novini-ukrajini-50053568.html"/>
    <meta property="og:site_name" content="НВ"/>
    <meta property="article:published_time" content="2019-11-14T15:25:00+00:00"/>
    <meta property="og:title" content="Скандал у Слузі народу: адвокат заявив, що чоловік Скороход затриманий на підставі розшуку в Росії"/>
    <meta property="og:description" content="Чоловік нардепа від Слуги народу Ганни Скороход Олексій Алякін затриманий в четвер, 14 листопада в Києві за дорученням ГПУ в зв’язку з розшуком в РФ, повідомив адвокат Алякіна Сергій Тарасюк."/>
  </head>
  <body>
    <article>
      <h1>Скандал у Слузі народу: адвокат заявив, що чоловік Скороход затриманий на підставі розшуку в Росії</h1>
      <h2>Чоловік нардепа від Слуги народу Ганни Скороход Олексій Алякін затриманий в четвер, 14 листопада в Києві за дорученням ГПУ в зв’язку з розшуком в РФ, повідомив адвокат Алякіна Сергій Тарасюк.</h2>
      <address>
        <time datetime="2019-11-14T15:25:00+00:00">14 Nov 2019, 15:25</time>
      </address>
      <p>Про це повідомляє <a href="https://interfax.com.ua/">Інтерфакс-Україна</a>.</p>
      <p>«Затримання було за зверненням замгенпрокурора України. Формальна підстава затримання — розшук в РФ, де він фігурує в одній із кримінальних справ», — сказав адвокат.</p>
      <p>За його словами, Алякін раніше вже був затриманий в Києві за запитом РФ, йшла процедура екстрадиційної перевірки.</p>
      <p>Тарасюк додав, що найближчими днями відбудеться засідання суду по екстрадиційному арешту.</p>
      <p>Крім цього, адвокат повідомив, що зараз його клієнт де-юре особа без громадянства, оскільки він був позбавлений українського громадянства, а від російського відмовився. Зараз з питання громадянства йдуть судові оскарження.</p>
      <p>При цьому в ГПУ <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261163">підтвердили</a> факт затримання Алякіна для притягнення до кримінальної відповідальності за підозрою в шахрайстві в особливо великих розмірах.</p>
      <p>Екстрадиційну перевірку проводить прокуратура Києва, за результатами якої буде зроблений висновок про відсутність або наявність обставин, які можуть перешкоджати видачі.</p>
      <p>У ГПУ зазначили, що раніше даний громадянин намагався уникнути екстрадиції, оформляючи громадянство України шляхом надання міграційній службі неправдивих відомостей.</p>
      <p>У відомстві також підтвердили, що Алякін вже був затриманий на території Київської області.</p>
      <p>Тоді його тримали три місяці під вартою з метою екстрадиції до 8 листопада 2018 року, поки суд не змінив запобіжний захід на домашній арешт. Надалі, 3 січня 2019 року, домашній арешт був скасований у зв’язку з встановленням факту належності до громадянства України.</p>
      <p>14 листопада в Верховній Раді народний депутат від Слуги народу Анна <a href="https://nv.ua/ukr/ukraine/politics/nardep-skorohod-vlada-zatrimala-cholovika-pislya-moyeji-vidmovi-golosuvati-za-rinok-zemli-novini-ukrajini-50053503.html">Скороход заявила, що за дорученням неназваного заступника голови Офісу президента, а також заступника генерального прокурора Віталія Каськіва її чоловік, колишній власник російського банку Пушкіно Олексій Алякін був незаконно затриманий</a>.</p>
      <p>Скороход вважає, що це було реакцією влади на те, що вона голосувала проти відкриття ринку землі.</p>
      <p>Глава фракції Слуга народу Давид Арахамія заявив, що <a href="https://nv.ua/ukr/ukraine/politics/skandal-v-sluzi-narodu-nardepa-annu-skorohod-viklyuchat-z-frakciji-novini-ukrajini-50053519.html">Анну Скороход виключать з фракції</a> після її звинувачень на адресу керівництва фракції і Офісу президента.</p>
    </article>
  </body>
</html>