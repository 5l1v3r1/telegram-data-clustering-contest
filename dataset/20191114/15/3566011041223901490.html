<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547298.html/%D8%A7%D8%AC%D8%B1%D8%A7%DB%8C-%D8%AE%D8%A7%DA%A9-%D9%88%D8%B1%D8%B2%DB%8C-%D8%AD%D9%81%D8%A7%D8%B8%D8%AA%DB%8C-%D8%AF%D8%B1----%D9%87%D8%B2%D8%A7%D8%B1-%D9%87%DA%A9%D8%AA%D8%A7%D8%B1-%D8%A7%D8%B2-%D9%85%D8%B2%D8%A7%D8%B1%D8%B9-%DA%AF%D9%86%D8%AF%D9%85-%D8%A7%D8%B3%D8%AA%D8%A7%D9%86--%D9%84%D8%B2%D9%88%D9%85-%D8%A7%DB%8C%D8%AC%D8%A7%D8%AF-%DA%A9%D8%A7%D8%B1%D8%AE%D8%A7%D9%86%D8%AC%D8%A7%D8%AA-%D8%A2%D8%B1%D8%AF-%D8%AF%D8%B1-%D9%85%D9%86%D8%A7%D8%B7%D9%82-%D9%85%D8%AA%D9%85%D8%B1%DA%A9%D8%B2-%D8%A7%D8%B5%D9%84%DB%8C-%D8%AA%D9%88%D9%84%DB%8C%D8%AF-%DA%AF%D9%86%D8%AF%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T15:34:00+00:00"/>
    <meta property="og:title" content="اجرای خاک ورزی حفاظتی در ۲۴ هزار هکتار از مزارع گندم استان/ لزوم ایجاد کارخانجات آرد در مناطق متمرکز اصلی تولید گندم"/>
    <meta property="og:description" content="مدیر زراعت سازمان جهاد کشاورزی خراسان شمالی گفت: در فصل زراعی پاییزه جدید از سطح 146 هزار و 274 هکتار از مزارع گندم استان در سطح 24 هزار و 200 هکتار از این مزارع برنامه خاک ورزی حفاظتی اجرایی می شود."/>
  </head>
  <body>
    <article>
      <h1>اجرای خاک ورزی حفاظتی در ۲۴ هزار هکتار از مزارع گندم استان/ لزوم ایجاد کارخانجات آرد در مناطق متمرکز اصلی تولید گندم</h1>
      <h2>مدیر زراعت سازمان جهاد کشاورزی خراسان شمالی اعلام کرد:</h2>
      <address>
        <time datetime="2019-11-14T15:34:00+00:00">14 Nov 2019, 15:34</time>
      </address>
      <p>مدیر زراعت سازمان جهاد کشاورزی خراسان شمالی گفت: در فصل زراعی پاییزه جدید از سطح 146 هزار و 274 هکتار از مزارع گندم استان در سطح 24 هزار و 200 هکتار از این مزارع برنامه خاک ورزی حفاظتی اجرایی می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد نقی کاظمیان، مدیر زراعت سازمان جهاد کشاورزی خراسان شمالی در گفت و گو با خبرنگار <a href="http://atraknews.com/">عصر اترک</a> اظهار کرد: برنامه ابلاغی وزارت جهاد کشاورزی به استان خراسان شمالی برای سطح زیرکشت گندم آبی و دیم در این فصل زراعی پاییزه ( 99-98) 146 هزار و 274 هکتار ( 47 هزار و 274 هکتار برای کشت گندم آبی و 99 هزار هکتار برای کشت گندم دیم ) است.</p>
      <p>کاظمیان اعلام کرد: با آغاز دوره کشت گندم آبی و دیم در استان در این فصل زراعی جدید، تا به کنون سطح 16 هزار و 500 هکتار زیر بار کشت گندم آبی و سطح 11 هزار و 500 هکتار نیز زیربار کشت گندم دیم رفته است که البته کشت گندم در استان ادامه دارد.</p>
      <p>وی افزود: در حال حاضر سطح سبز گندم آبی 9 هزار و 500 هکتار و سطح سبز گندم دیم پنج هزار هکتار است که اغلب این سطح سبز در منطقه غلامان در شهرستان راز و جرگلان بوده است.</p>
      <p>درعین حال، وی تصریح کرد: در این دستورالعمل ابلاغی  وزارت جهاد کشاورزی به استان اعلام شده است که در این فصل زراعی جدید، سطح 16 هزار هکتار از اراضی گندم آبی و سطح 47 هزار هکتار از اراضی گندم دیم از دستگاه کارنده همچنین در سطح هفت هزار و 200 هکتار از اراضی گندم آبی و در سطح 17 هزار هکتار از اراضی گندم دیم باید از برنامه خاک ورزی حفاظتی استفاده شود.</p>
      <p>مدیر زراعت سازمان جهاد کشاورزی خراسان شمالی درباره اهداف برنامه خاک ورزی حفاظتی عنوان کرد: در این برنامه باید از چرای دام جلوگیری شود تا با آغاز کشت حداقل 25 تا 30 درصد از بقایای گیاهان گذشته در خاک باشند و از دستگاه هایی برای کشت استفاده شوند که خاک را کمتر بر هم زنند و از شخم برگردان های عمیق خاک نیز استفاده نشود.</p>
      <p>وی گفت: استفاده از روش خاک ورزی حفاظتی که یک برنامه ملی است در راستای جلوگیری از فرسایش بادی خاک، افزایش سطح ماده عالی خاک، کمک به افزایش حاصلخیزی خاک و ارتقای سطح پایداری تولید و پایداری خاک است.</p>
      <p>وی یادآور شد: در حال حاضر در استان میزان ماده عالی خاک در اراضی آبی و دیم استان کمتر از یک درصد و در مناطق دیم زیر نیم درصد است.</p>
      <p>کاظمیان در ادامه درباره ضریب خوداتکایی در تولید گندم در استان همچنین پیش بینی تولید گندم و میزان برداشت گندم در این فصل زراعی جدید ( 99-98 ) نیز اظهار کرد: با توجه به اینکه ضریب خوداتکایی تولید گندم در استان 125 هزار تن در هر دوره کشت است و در فصل زراعی پاییزه امسال ( 99-98 ) انتظار تولید از سطح زیرکشت 47 هزار و 274 هکتار گندم آبی 171 هزار و 400 تن و از سطح زیرکشت 99 هزار هکتار گندم دیم 99 هزار و 160 تن در هنگام برداشت خواهد بود.</p>
      <p>وی خاطر نشان کرد: در فصل زراعی سال گذشته ( 98-97) از سطح مزارع استان 280 هزار تن گندم برداشت شد که گندم کاران استان فقط 161 هزار تن از محصول گندم خود را به سیلوها و کارخانجات آرد استان فروختند.</p>
      <p> </p>
      <p>لزوم ایجاد کارخانجات آرد در مناطق متمرکز اصلی تولید گندم</p>
      <p>وی درباره چرایی عدم تحویل مابقی گندم مازاد توسط گندم کاران استان به مراکز خرید گندم و کارخانجات آرد استان عنوان کرد: علاوه بر اینکه گندم کاران در دوره زراعی سال گذشته از نرخ خرید تضمینی گندم گلایه داشتند همچنین در فصل برداشت گذشته می بایست محصول جو به موقع وارد می شد که نشد چون قیمت جو تولید داخل بالا رفته بود و دامداران مجبور شدند که محصول گندم را خریداری و برای خوراک دام خود استفاده کنند.</p>
      <p>مدیر زراعت سازمان جهاد کشاورزی خراسان شمالی همچنین با بیان اینکه زیرساخت های لازم برای توزیع همگن انبارها در سطح استان نیز وجود ندارد، عنوان کرد: در برخی از  شهرستان هایی که زیربار کشت گندم می روند کارخانجات آرد و انبارهای ذخیره و نگهداری گندم نداریم.</p>
      <p>وی یادآور شد: انبارهای در اختیار سازمان تعاون روستایی استان در سطح شهرستان ها، انبارهایی استاندارد نیستند و تعدادی از آنها در دوره برداشت از گردونه ذخیره سازی محصول گندم خارج می شوند که باید بهسازی شوند.</p>
      <p>وی تصریح کرد: در این زمینه فرمانداری ها باید اعتبارات دولتی را برای ایجاد و بهسازی انبارهای گندم اختصاص دهند تا مشکل ذخیره سازی این محصول استراتژیک در استان مرتفع شود.</p>
      <p>کاظمیان همچنین پیشنهاد کرد: در استان کارخانجات آرد در مناطق متمرکز تولید گندم احداث شوند.</p>
      <p>به گزارش عصر اترک، در فصل زراعی پاییزه 99-98 ، هزار و 320 هکتار از مزارع گندم آبی و 950 هکتار از مزارع گندم دیم بیمه شده اند.</p>
      <p>انتهای پیام/</p>
      <p> </p>
    </article>
  </body>
</html>