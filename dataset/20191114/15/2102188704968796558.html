<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/14/653714/"/>
    <meta property="og:site_name" content="Економічна правда"/>
    <meta property="article:published_time" content="2019-11-14T15:12:00+00:00"/>
    <meta property="og:title" content="Замість держави і від держави: як бізнес-асоціації захищають українських підприємців"/>
    <meta property="og:description" content="Український бізнес готовий платити бізнес-асоціаціям за захист своїх інтересів. Проте зараз не так багато асоціацій надає підприємствам юридичні послуги та послуги з адвокації."/>
  </head>
  <body>
    <article>
      <h1>Замість держави і від держави: як бізнес-асоціації захищають українських підприємців</h1>
      <h2>Український бізнес готовий платити бізнес-асоціаціям за захист своїх інтересів. Проте зараз не так багато асоціацій надає підприємствам юридичні послуги та послуги з адвокації.</h2>
      <address><time datetime="2019-11-14T15:12:00+00:00">14 Nov 2019, 15:12</time> by <a rel="author" href="https://www.epravda.com.ua/authors/59bf59eb1d08b/" target="_blank">Ірина Федець</a></address>
      <p>В Україні існує низка сервісів, які повідомлять вас, якщо вашу нерухомість чи бізнес захоплять рейдери.</p>
      <p>Безкоштовно або за певну плату вас повідомлять у випадку, коли хтось без вашого відома змінить статус вашого будинку, земельної ділянки або компанії у державних реєстрах.</p>
      <p>Тоді у вас є надія, що ви зможете вчасно звернутися до правоохоронних органів чи до суду і оскаржити незаконні дії з вашим майном.</p>
      <p>Поява подібних продуктів на вітчизняному ринку показує, що українці готові платити за захист від рейдерів.</p>
      <p>У них, ймовірно, будуть особливо зацікавлені підприємці, над якими постійно нависає небезпека незаконного захоплення.</p>
      <p>За даними Генеральної прокуратури України, оприлюдненими сервісом OpendataBot, в Україні щорічно відбуваються <a href="https://opendatabot.ua/blog/336-raiders-2019">сотні рейдерських захоплень</a>.</p>
      <p>Користуючись недоліками законодавства і браком реакції судів, рейдери вносять зміни у реєстр власності, а підстави для цього можуть бути навіть <a href="https://www.kyivpost.com/business/businesses-report-more-pressure-as-raider-attacks-get-more-complex.html">формально легальними</a> (документи, рішення суду).</p>
      <p>Цього року Україна здійснила важливі кроки для вирішення цієї проблеми. Відкриті дані про юридичних осіб почали публікувати <a href="https://www.epravda.com.ua/news/2019/09/2/651155/">щоденно</a>, а не щотижня, як раніше.</p>
      <p>Подавати скарги в Антирейдерську комісію тепер можна буде <a href="https://www.kmu.gov.ua/ua/news/uryad-posiliv-borotbu-z-rejderstvom-u-sferi-derzhavnoyi-reyestraciyi">онлайн</a>, а нещодавно прийнятий <a href="https://www.epravda.com.ua/news/2019/10/3/652247/">закон про боротьбу з рейдерством</a> посилює контроль за реєстрацією прав власності.</p>
      <p>Тим часом бізнес готовий платити за те, щоб його захистили.</p>
      <h3>Loading... По що український бізнес приходить до бізнес-асоціацій?</h3>
      <p><a href="http://www.ier.com.ua/ua/publications/reports?pid=6168">Опитування</a> більш ніж тисячі українських підприємств, проведене київським аналітичним центром Інституту економічних досліджень та політичних консультацій у 2018 році, показало, що захист інтересів бізнесу – це послуга, якої найбільше потребують опитані підприємства.</p>
      <p>30% керівників підприємств, які взяли участь у цьому дослідженні, сказали, що готові заплатити бізнес-асоціаціям, тобто об’єднанням підприємців, за те, щоб ті захищали їхній бізнес.</p>
      <p>Це більше, ніж частка опитаних, які цікавляться іншими послугами асоціацій, таких як тренінги чи консультації.</p>
      <p>До того ж у цьому опитуванні взяли участь лише експортери та імпортери, тобто достатньо розвинені українські фірми, що торгують з іншими країнами.</p>
      <p>Бізнес, який займається міжнародною торгівлею, відрізняється від решти тим, що включає більше великих та середніх підприємств.</p>
      <p>А вони, як правило, мають можливість наймати власних юристів для вирішення різноманітних проблем.</p>
      <p>Але навіть експортери та імпортери готові звертатись до бізнес-асоціацій за послугами з захисту бізнесу. </p>
      <p>Водночас це ж опитування показало, що зовсім невелика частина асоціацій надає підприємствам юридичні послуги та послуги з адвокації. Ці обидва види діяльності можна віднести до захисту бізнесу.</p>
      <p>Тільки 10% опитаних членів бізнес-асоціацій сказали, що їхні організації займаються такою діяльністю, як адвокація, тобто відстоювання інтересів бізнесу.</p>
      <p>Це організація зустрічей бізнесу з депутатами і урядовцями, громадські обговорення важливих питань, оприлюднення заяв та акції протесту, а також проведення досліджень і донесення власних рекомендацій до державних органів.</p>
      <p>І лише 18% членів бізнес-асоціацій повідомили, що їхні асоціації надають своїм членам юридичну допомогу.</p>
      <p>Юридична допомога може знадобитися підприємствам, що зіткнулися з проблемою рейдерства або, скажімо, з порушеннями з боку контролюючих органів при проведенні перевірок.</p>
      <p>Тобто частка бізнес-асоціацій, що готові захищати підприємців, відстоюючи їхні інтереси перед державою або допомагаючи їм з юридичними питаннями, менша, ніж відсоток бізнесу, що готовий платити асоціаціям за такі послуги.</p>
      <h3>Чому пропозиція бізнес-асоціацій не покриває попит бізнесу?</h3>
      <p>Однією з ймовірних причин є досить низька організаційна спроможність таких об’єднань.</p>
      <p>Експерти, опитані українськими громадськими організаціями Центром міжнародного приватного підприємництва та Центром громадської експертизи у 2015 році, виділили декілька факторів, що обмежують ефективність роботи ділових об’єднань.</p>
      <p>За словами експертів, таким організаціям часто бракує професійних знань, вони недостатньо підтримують контакти з підприємцями і не знають про їхні потреби та не систематично працюють з державними органами.</p>
      <p>Другою причиною того, що бізнес-асоціації недостатньо захищають інтереси бізнесу, може бути те, що малий бізнес складає невелику частку серед їхніх членів.</p>
      <p>За даними досліджень Інституту економічних досліджень та політичних консультацій, зі зменшенням розміру українських підприємств зменшується відсоток тих, що входять до бізнес-асоціацій.</p>
      <p>Через це виникає ситуація, коли малий бізнес, який менше захищений від несприятливого регулювання і адміністративних перешкод порівняно з підприємствами більших розмірів, найменшою мірою представлений у ділових об’єднаннях.</p>
      <p>Можна припустити, що якби кількість малих підприємств у бізнес-асоціаціях зросла, такі асоціації приділяли би більшу увагу захисту інтересів бізнесу.</p>
      <p>Детальніше про діяльність бізнес-асоціацій та проблеми, з якими вони зіштовхуються, читайте у консультативній роботі <a href="http://www.ier.com.ua/ua/publications/consultancy_work?pid=6242">"Участь підприємців у бізнес-об'єднаннях як інструмент захисту своїх прав"</a>.</p>
      <p>І, нарешті, ще одну причину розходження між попитом та пропозицією у послугах із захисту бізнесу можна знайти, поставивши собі запитання: чому цей попит такий високий?</p>
      <h3>Чому майже кожне третє підприємство відчуває потребу у захисті?</h3>
      <p>Реаліями ведення бізнесу в Україні є те, що бізнес-асоціаціям доводиться захищати підприємців у тому числі від держави.</p>
      <p>Проблема захисту бізнесу полягає не тільки в розповсюдженості рейдерства, але й у тому, що незаконно накладені <a href="https://boi.org.ua/media/uploads/system_aug2019/2_2019_sytem_ua.pdf">штрафи</a>, <a href="https://ces.org.ua/sbu-ekonomichni-zlochyny/">обшуки</a> силовими органами, необґрунтовані <a href="https://boi.org.ua/media/uploads/sysrep_criminal_ukr_final.pdf">кримінальні справи</a> або навпаки – бездіяльність правоохоронних органів – шкодять українським підприємцям.</p>
      <p>Це змушує підприємців звертатися по захист до бізнес-асоціацій.</p>
      <p>Тому державі слід забезпечити законність, незалежність і прозорість судової системи та правоохоронних органів для захисту прав бізнесу.</p>
      <p>А бізнес-асоціаціям варто підвищувати свій професійний рівень і залучати більше малих підприємств для того, щоб краще відповідати на потреби бізнесу.</p>
      <p>
        <i>Ця колонка була підготовлена в рамках проекту "Громадська ініціатива "За прозору та чесну митницю", який втілюється Інститутом економічних досліджень та політичних консультацій та фінансується Міжнародним фондом "Відродження".</i>
      </p>
    </article>
  </body>
</html>