<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/14/boris-johnson-ezredszer-is-kimondta-ugyanazt-a-varazsiget"/>
    <meta property="og:site_name" content="infostart"/>
    <meta property="article:published_time" content="2019-11-14T15:57:00+00:00"/>
    <meta property="og:title" content="Boris Johnson egy csoda varázsigére talált"/>
    <meta property="og:description" content="„Kivezetem az országot a brexitgödörből” – ezt ígéri megválasztása esetére a briteknek Boris Johnson. A kormányfő Közép-Angliában járt kampánykörúton, ahol igyekezett kifejezetten bizakodón leírni az uniós kilépés utáni jövőt."/>
  </head>
  <body>
    <article>
      <h1>Boris Johnson egy csoda varázsigére talált</h1>
      <address><time datetime="2019-11-14T15:57:00+00:00">14 Nov 2019, 15:57</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/tudositoink/2019/11/15/mi-lesz-az-eu-s-dolgozokkal-ha-a-munkaspart-nyer"/>
        <a href="https://infostart.hu/tudositoink/2019/11/15/nem-akarki-mondta-ki-a-brexit-meg-egyaltalan-nem-biztos"/>
      </related>
      <h3>„Kivezetem az országot a brexitgödörből” – ezt ígéri megválasztása esetére a briteknek Boris Johnson. A kormányfő Közép-Angliában járt kampánykörúton, ahol igyekezett kifejezetten bizakodón leírni az uniós kilépés utáni jövőt.</h3>
      <p>Ő az egyetlen, aki fel tudja oldani a brexitpatthelyzetet - erről beszélt közép-angliai korteskörútján Boris Johnson brit kormányfő. Három év parlamenti huzakodás után a nyáron hatalomra került Johnson új választásokkal akarja megerősíteni a brexithívők táborát a parlamentben és így elérni, hogy Nagy-Britannia tényleg kilépjen az Európai Unióból.</p>
      <p>Bár a szigetország a világ ötödik legnagyobb gazdasága, a brexit körüli viták visszavetették a befektetők bizalmát, de Johnson szerint ezt vissza lehet szerezni, mert sokan csodálják hazáját világszerte.</p>
      <p>„Nagy-Britainniát csodálják és tisztelik, de az embereket meglepi a brexitről szóló vitánk, és nem értik, hogyan történhet meg, hogy egy ilyen jelentős ország ennyi időt és energiát pazaroljon erre kérdésre és hogy lehet, hogy ennyire bizonytalanok vagyunk a jövőnket illetően” – mondta látogatásán. „Ha működőképes többséget szerzünk, akkor működőképessé tehetjük önöknek a parlamentet, és kimászunk a gödörből”.</p>
      <p>A miniszterelnök szerdán meglátogatta Észak-Anglia egyik villámáradás sújtotta körzetét, ahol néhány nézelődő bírálta.</p>
      <blockquote>„Hát, nem sietted el, Boris”</blockquote>
      <p>– mondta neki egy járókelő. „Hol voltál?” – kérdezte egy másik.</p>
      <p>A miniszerelnök programjában szerepelt egy felszólalás egy elektromosautó-gyárban. Kínos módon Elon Musk, az amerikai Tesla elektromos kocsigyár vezérigazgatója bevallotta: inkább Berlinben, mint Nagy-Britanniában épít üzemet, mert a brexit túl nagy kockázatot jelent.</p>
      <p>Rákiabáltak Jeremy Corbynra, a Munkáspárt pártvezérére is, amikor Skóciába látogatott. Corbyn támogatja egy második brexitnépszavazás ötletét, de nem akar skót népszavazást az önállóságról. Kapott Johnsontól is, miután azt mondta, hogy az amerikai kommandósok által megölt Iszlám Állam-vezért,</p>
      <blockquote>al-Bagdadit életben kellett volna hagyni</blockquote>
      <p>és az igazságszolgáltatás elé állítani. Johnson erre olyan naívnak nevezte, ami már veszélyes. Egy skót tiszteletes pedig terroristaszimpatizánsnak minősítette.</p>
      <p>A konzervatívok közben nagyon elhúztak a többi párttól a brit választási kampányhadjáratban, de Munkáspártnak erre is megvan a válasza. Azt ígérik, hogy mindenkinél többet költenek majd a közegészségügyi szolgálatra.</p>
      <aside>Vége lehet a szabad betelepülésnek<br/>Nagy-Britannia 2021-től véget vet az EU-állampolgárok szabad betelepülésének, ha a kormányzó Konzervatív Párt megnyeri a december 12-re kiírt előrehozott választásokat - közölte a brit belügyminiszter.<br/>Priti Patel a párt bevándorlási terveit ismertető választási nyilatkozatában leszögezte, hogy a konzervatív kormány 2021 januárjától - amikor várhatóan véget ér a brit EU-tagság megszűnése után tervezett átmeneti időszak - nem érvényesíti az Európai Unión belüli szabad mozgás gyakorlatát, és attól az időponttól azonos bevándorlási szabályozást alkalmaz az EU-ból és a világ más térségeiből érkezőkre.<br/>Patel a kormány új becsléseit idézve közölte, hogy az unión belüli szabad mozgás fenntartása esetén a következő tíz évben évente nettó 260 ezer fős bevándorlással kellene számolni az Európai Unióból.<br/>A belügyminiszter szerint ha a brit kormány úgy alkalmazná az azonos bevándorlási szabályozást, hogy az EU-n belüli szabad mozgás jelenleg érvényes gyakorlatát terjeszti ki az unión kívüli országokból érkezőkre, az évente átlagosan 840 ezer fős nettó bevándorlást eredményezne a következő évtizedben.<br/>A konzervatív kormány mindenkire az ausztráliai pontozásos elbíráláshoz hasonló bevándorlási szabályozást léptet életbe 2021-től. Ennek alapján nem az lesz a döntő elbírálási szempont, hogy ki honnan érkezik, hanem az, hogy mit tud felajánlani Nagy-Britanniának. Előnyben lesznek azok, akik tudnak annyira angolul, hogy nyelvtudásukat munkájukban és mindennapi életvitelükben hasznosítani tudják. Ugyancsak előnyös elbírálásra számíthatnak azok, akik a brit üzleti szektorok számára elsődleges fontosságú munkát tudnak végezni, és azok is, akik maguk létesítenek olyan üzleti vállalkozásokat, amelyek brit munkavállalókat alkalmaznak és Nagy-Britanniában adóznak. Előnyben részesülnek majd azok is, akik hazájukban törvénytisztelő magatartást tanúsítottak - fejtette ki.</aside>
      <p>
        <i>Nyitókép: MTI/EPA/Peter Powell</i>
      </p>
      <p>
        <b>Kapcsolódó hang</b>
      </p>
      <p>Johnson kirángatná Nagy-Brtitanniát a brexitpattból</p>
      <figure>
        <audio src="https://infostart.hu/audio/00005/00005172b.mp3"/>
      </figure>
      <p> </p>
    </article>
  </body>
</html>