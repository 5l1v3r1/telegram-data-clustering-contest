<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823070.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T15:10:00+00:00"/>
    <meta property="og:title" content="تعطیلی ۲۶۰ کارگاه سفال در لالجین/ هفتادخوان در مسیر تولید ایجاد شده است!"/>
    <meta property="og:description" content="به گزارش فارس، محمدعلی پورمختار ظهر امروز در قرارگاه اقتصاد مقاومتی همدان اظهار کرد: آنچه مد نظر مقام معظم رهبری است و مردم و بخش خصوصی به دنبال آن هستند؛ حذف، رفع و به حداقل رساندن موانع تولید است."/>
  </head>
  <body>
    <article>
      <h1>تعطیلی ۲۶۰ کارگاه سفال در لالجین/ هفتادخوان در مسیر تولید ایجاد شده است!</h1>
      <address>
        <time datetime="2019-11-14T15:10:00+00:00">14 Nov 2019, 15:10</time>
      </address>
      <p>نماینده مردم بهار و کبودراهنگ در مجلس شورای اسلامی از تعطیلی ۲۶۰ کارگاه سفال در شهر لالجین خبر داد و گفت: این واحدها مشکل گاز و نفت دارند.</p>
      <p>به گزارش فارس، محمدعلی پورمختار ظهر امروز در قرارگاه اقتصاد مقاومتی همدان اظهار کرد: آنچه مد نظر مقام معظم رهبری است و مردم و بخش خصوصی به دنبال آن هستند؛ حذف، رفع و به حداقل رساندن موانع تولید است.</p>
      <p>وی با اشاره به اینکه روند استعلامات بسیار طولانی بوده و این موضوع به ضرر واحدهای تولیدی است گفت: یک واحد تولیدی کوچک چند ماه باید دنبال استعلامات باشد و به همین خاطر یک «حلقه دور» ایجاد شده است.</p>
      <p>نماینده مردم بهار و کبودراهنگ در مجلس شورای اسلامی با اشاره به اینکه کار در بخش‌هایی قفل شده و موانع تولید را شاهد هستیم افزود: طبق فرموده رهبری در دیدار با هیات دولت، نه هفت‌خوان بلکه هفتاد خوان در مسیر تولید ایجاد شده است.</p>
      <p>وی با تاکید به اینکه امیدوارم در جلسه اقتصادی به طور ویژه این مهم مورد بررسی قرار گیرد گفت: دستگاه‌های دولتی بیشتر کار بسترسازی و زمینه‌سازی را برای بخش خصوصی انجام می‌دهند که اگر تصمیمات پایدار باشد، کار به خوبی پیش می‌رود.</p>
      <p>پورمختار با اشاره به اینکه جابه‌جایی‌های مدیران باعث شده که برخی از تصمیمات بعداً اجرایی نشود تاکید کرد: اگر کارها تثبیت نشود با تغییر مدیر روند ادامه خواهند داشت و تولید با مشکل مواجه می‌شود.</p>
      <p>وی با بیان اینکه در مجلس شورای اسلامی قوانینی در خصوص بانک‌ها، نحوه پرداخت تسهیلات و بدهی‌ها و رفع موانع داشته‌ایم که باید مورد توجه باشد افزود: همه آنها جمع‌آوری و در اختیار دستگاه‌ها قرار گیرد تا به صورت کتابچه در اختیار کارشناسان باشد.</p>
      <p>نماینده مردم بهار و کبودراهنگ در مجلس شورای اسلامی با اشاره به اینکه مطالب به عنوان مسائل حمایتی تولید در اختیار کارشناسان قرار گیرد گفت: باید از واحدهای تولیدی حمایت و به آنها انگیزه داد و مشکلات را برطرف کرد.</p>
      <p>وی با بیان اینکه به طور مثال در بخش تامین گاز واحدهای تولیدی با مشکلات و موانع مواجه هستند افزود: توسعه گردشگری علی‌آباد و بهار و لالجین را در برنامه داریم اما ندیده‌ام موضوعی در این خصوص مطرح شود.</p>
      <p>پورمختار با اشاره به اینکه اداره میراث فرهنگی برنامه عملیاتی را معرفی کند و این مانعی است که باعث می‌شود کار پیش نرود خاطرنشان کرد: در حوزه اقتصاد مقاومتی تولید تجهیزات مورد نیاز، مورد توجه قرار گیرد تا بی‌نیاز از واردات باشیم.</p>
      <p>وی با اشاره به مشکل واحد گاوداری ۲ هزار راسی شهرستان کبودراهنگ گفت: کار این واحد هشت سال است که به خاطر اختلافات با بانک زمین مانده است.</p>
      <p>نماینده مردم بهار و کبودراهنگ در مجلس شورای اسلامی با بیان اینکه برای حل مشکل این واحد با شرکت شستا مذاکره کرده‌ایم اما نیاز به ورود استاندار است افزود: همه چیز برای این واحد مهیاست و تنها مشکل خرید گاو است.</p>
      <p>وی با اشاره به اینکه معدن «باباعلی» میلیاردها صادرات داشته اما هیچگونه برای منطقه صالح‌آباد منفعتی نداشته و به تعهد خود عمل نکرده است گفت: این موضوع بلاتکلیف است و باید هرچه سریع‌تر تعیین تکلیف شود.</p>
      <p>پورمختار با اشاره به اینکه واحدهای صنعتی لالجین و تولیدکننده سفال مشکلاتی در تامین نفت دارند افزود: ۲۶۰ کارگاه در شهر لالجین مشکل گاز و نفت را دارند و عملا با تعطیلی این واحدها ۲۶۰ خانوار و هزاران نفر دچار مشکلات شده‌اند.</p>
    </article>
  </body>
</html>