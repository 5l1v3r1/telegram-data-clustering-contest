<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_na-kiyivschini-posadovec-nayihav-na-zhurnalistiv/938147"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T15:23:00+00:00"/>
    <meta property="og:title" content="На Київщині посадовець наїхав на журналістів"/>
    <meta property="og:description" content="Посадовець сільської ради в Бориспільському районі на Київщині протяг на капоті журналіста-розслідувача. Про це повідомила прес-служба поліції Київської області. Конфлікт стався 13 листопада у селі Дударків Бориспільського району між журналістами &quot;Центру журналістських розслідувань&quot; ..."/>
  </head>
  <body>
    <article>
      <h1>На Київщині посадовець наїхав на журналістів</h1>
      <address><time datetime="2019-11-14T15:23:00+00:00">14 Nov 2019, 15:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938147_w_300.jpg?v=0"/>
        <figcaption>На Київщині сільський голова провіз на капоті журналіста. Фото: скрін з відео ЦЖР</figcaption>
      </figure>
      <p>Посадовець сільської ради в Бориспільському районі на Київщині протяг на капоті журналіста-розслідувача.</p>
      <p>Про це <a href="https://kv.npu.gov.ua/news/Informacziya/za-faktom-pereshkodzhannya-zhurnalistskij-diyalnosti-policziya-kijivshhini-vidkrila-kriminalne-provadzhennya/">повідомила</a> прес-служба поліції Київської області.</p>
      <p>Конфлікт стався 13 листопада у селі Дударків Бориспільського району між журналістами "Центру журналістських розслідувань" та Дударківським сільським головою Миколою Гуральником.</p>
      <p>Журналісти приїхали до Дударківської сільської ради в приймальний час, щоб задати питання сільському голові.</p>
      <p>Чоловік відмовився відповідати на запитання представників мас-медіа. Натомість сів за кермо свого автомобіля і рушив, незважаючи на те, що рух йому перегородили журналісти. Одного з них посадовець "провіз" на капоті кілька десятків метрів.</p>
      <p>"Гуральник почав втікати на власному авто і збив людей! На щастя, збиті особи встигли схопитись за капот і проїхали на ньому приблизно 60 метрів. При цьому, посадовець за кермом тільки набирав швидкості. Якщо б хлопці не вдарили по склу, невідомо чим би закінчилось. Добре, що фізичних ушкоджень не мають хлопці, які їхали на капоті, однак дідуся - жителя села забрала швидка на ренген", - повідомили на youtube-каналі ЦЖР.</p>
      <figure>
        <iframe src="https://www.youtube.com/embed/dqMhlcBtTcw" width="590" height="332" data-service="Youtube" scrolling="no"/>
      </figure>
      <p>Поліція відкрила кримінальне провадження за ознаками перешкоджання законній професійній діяльності журналістів. Санкція статті передбачає штраф до п'ятдесяти неоподатковуваних мінімумів доходів громадян або арешт на строк до шести місяців, або обмеження волі на строк до трьох років.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_na-cernigivschini-pobili-dvoh-zhurnalistiv/909174"/>
      </related>
      <p>Також відносно посадовця склали адміністративний протокол за порушення правил дорожнього руху, що спричинило пошкодження майна.</p>
      <p>Поліція встановлює усі деталі кримінального правопорушення, з'ясовує роль кожного учасника інциденту.</p>
      <blockquote>Справу про <a href="https://gazeta.ua/articles/politics/_vesillya-sina-lucenka-rozsliduvannya-napadu-na-zhurnalistiv-zavershilos-pshikom/931625">перешкоджання журналістській діяльності</a> знімальної групи програми розслідувань "Схеми" на весіллі сина колишнього генпрокурора Юрія Луценка закрили.</blockquote>
    </article>
  </body>
</html>