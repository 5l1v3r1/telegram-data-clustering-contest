<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/sports/fant-sip-na-deiksoume-oti-mporoume-na-paiksoume-podosfairo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T15:51:53+00:00"/>
    <meta property="og:title" content="Φαν’τ Σιπ : Να δείξουμε ότι μπορούμε να παίξουμε ποδόσφαιρο"/>
    <meta property="og:description" content="Η Εθνική Ελλάδος μπορεί να έχει αποκλειστεί και μαθηματικά από τη συνέχεια του Euro 2020, όμως ο Τζον Φαν΄τ Σιπ κατέστησε σαφές πως εντός της ομάδας εξακολουθεί να υπάρχει κίνητρο για τα επόμενα ματς"/>
  </head>
  <body>
    <article>
      <h1>Φαν’τ Σιπ : Να δείξουμε ότι μπορούμε να παίξουμε ποδόσφαιρο</h1>
      <h2>Η Εθνική Ελλάδος μπορεί να έχει αποκλειστεί και μαθηματικά από τη συνέχεια του Euro 2020, όμως ο Τζον Φαν΄τ Σιπ κατέστησε σαφές πως εντός της ομάδας εξακολουθεί να υπάρχει κίνητρο για τα επόμενα ματς</h2>
      <address><time datetime="2019-11-14T15:51:53+00:00">14 Nov 2019, 15:51</time> by <a rel="author">ΤοΒΗΜΑ Team</a></address>
      <p>Η Εθνική Ελλάδος μπορεί να έχει αποκλειστεί και μαθηματικά από τη συνέχεια του Euro 2020, όμως ο Τζον Φαν΄τ Σιπ κατέστησε σαφές πως εντός της ομάδας εξακολουθεί να υπάρχει κίνητρο για τα επόμενα ματς.</p>
      <p>Στο περιθώριο της συνέντευξης Τύπου για το παιχνίδι με την Αρμενία, ο Ολλανδός τεχνικός στάθηκε στη νοοτροπία που υπάρχει εντός της ομάδας, αλλά και στην πρόοδο που έχουν επιδείξει στο μεταξύ διάστημα οι ποδοσφαιριστές του.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Παράλληλα, αναφέρθηκε στον Σωκράτη Παπασταθόπουλο, τον Χένρικ Μικιταριάν, ενώ άφησε ανοιχτό το ενδεχόμενο να χρησιμοποιήσει κόντρα στην Αρμενία τους ίδιους έντεκα παίκτες που έπαιξαν και με την Βοσνία.</p>
      <p>
        <b>Αναλυτικά οι δηλώσεις του:</b>
      </p>
      <p><b>Για το πως αισθάνεται χωρίς να υπάρχει κίνητρο στην ομάδα:</b> «Υπάρχει κίνητρο. Μπορεί να μην είναι βαθμολογικό αλλά είναι να δείξει ότι μπορεί να παίξει ποδόσφαιρο. Να δείξουμε ότι πιστεύουμε σε αυτό που χτίζουμε. Να καταφέρουμε μέσα από αυτό να φτάσουμε και στο καλό αποτέλεσμα».</p>
      <p><b>Για την εθνική Αρμενίας και το τι γνωρίζει:</b> «Θα πρέπει να περιμένουμε για να δούμε γιατί τώρα ξεκινάει ο προπονητής της Αρμενίας. Αυτό που μπορούμε να ελέγξουμε είναι η δική μας ομάδα και σε αυτό θα εστιάσουμε. Θα σεβαστούμε τον αντίπαλό μας γιατί μπορεί πολύ εύκολα να μας κάνει ζημιά».</p>
      <p><b>Για την απουσία του Σωκράτη Παπασταθόπουλου από την αποστολή:</b> «Έχω πει πως για αυτά τα τέσσερα ματς θέλω να επιλέξω κάποια άλλα παιδιά. Ξέρω τι μπορεί να κάνει ο Σωκράτης. Τώρα κοιτάμε άλλους παίκτες, με κάποιους είμαστε ευχαριστημένοι. Τώρα είναι η ώρα για όλη την ομάδα να συνεχίσει να παίζει όπως θέλουμε. Η συνέχεια είναι το πιο σημαντικό».</p>
      <p><b>Για την απουσία του Μικιταριάν:</b> «Μπορεί να μην είναι παρών ο Μικιταριάν αλλά δεν θα ήθελα να επικεντρωθώ σε έναν μόνο παίκτη. Όλα τα παιδιά θα θέλουν να δείξουν στο νέο προπονητή τι μπορούν να κάνουν. Υπάρχουν ποιοτικοί παίκτες αλλά εμείς θα εστιάσουμε στο δικό μας παιχνίδι».</p>
      <p><b>Για το αν θα κρατήσει σταθερό το κορμό του αγώνα με τη Βοσνία:</b> «Όπως έχετε δει η αποστολή είναι σχεδόν ίδια με εξαίρεση τρεις παίκτες. Είναι όμως ακόμα περίοδος που μπορούμε να δούμε νέους παίκτες. Ο Βασιλειάδης είναι ένας από αυτούς τους παίκτες και θα δούμε αν θα πάρει χρόνο συμμετοχής. Αυτό δεν σημαίνει ότι είναι πάντα σταθεροί οι 23, προσπαθείς πάντα να προσαρμόζεσαι αναλόγως των συνθηκών».</p>
      <p><b>Για το αν το μέταλλο απαιτεί να είναι σταθερή η ενδεκάδα:</b> «Η ομάδα δεν είναι μόνο οι έντεκα που έπαιξαν με τη Βοσνία. Όλοι πρέπει να είναι έτοιμοι να παίξουν για την Εθνική ομάδα της Ελλάδας. Κάποια στιγμή θα αποκτήσω σαφέστερη εικόνα βλέποντας τους ποδοσφαιριστές. Είδαμε στο ματς με τη Βοσνία ότι παίξαμε καλό ποδόσφαιρο και γι’ αυτό κράτησα πάνω κάτω τους ίδιους παίκτες και ίσως δούμε και αύριο αρκετούς από αυτούς να ξεκινάνε και κόντρα στην Αρμενία».</p>
      <p><b>Για την εικόνα που έχει σχηματίσει για το ελληνικό ποδόσφαιρο και για το τι μπορεί να περιμένει ο κόσμος από την Εθνική:</b> «Δεν μπορούμε να κάνουμε συγκρίσεις με το παρελθόν, πρέπει να κοιτάμε το τώρα. Αυτό που παρατήρησα είναι ότι υπάρχει πρόοδος στην απόδοση των ποδοσφαιριστών που κλήθηκαν και έπαιξαν με τη Βοσνία, όπως ο Λημνιός, ο Γιαννούλης, ο Τσιμίκας και ο Μάνταλος. Αυτοί μετέφεραν την απόδοσή τους και ανέβηκαν και με την ομάδα τους. Τους παίκτες τους βλέπουμε και όταν φεύγουν από την Εθνική έτσι ώστε όταν φτάσουμε στο Σεπτέμβρη να έχουμε πλήρη εικόνα και να φτιάξουμε την καλύτερη ομάδα. Και διευκρινίζω ότι δεν μιλάω μόνο για τους τέσσερις στους οποίους αναφέρθηκαν αλλά για όλα τα παιδιά που έπαιξαν με τη Βοσνία».</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>