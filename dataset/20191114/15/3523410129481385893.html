<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640008/%D9%BE%D8%B4%D8%AA-%D9%BE%D8%B1%D8%AF%D9%87-%D8%B9%DA%A9%D8%B3-%D8%AC%D9%86%D8%AC%D8%A7%D9%84%DB%8C-%D8%AF%DB%8C%D8%AF%D8%A7%D8%B1-%D9%88%D9%84%DB%8C%D8%B9%D9%87%D8%AF-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D9%82%D8%B7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T15:47:00+00:00"/>
    <meta property="og:title" content="پشت پرده عکس جنجالی دیدار ولیعهد عربستان با وزیر خارجه قطر"/>
    <meta property="og:description" content="در روزهای اخیر عکسی در شبکه های اجتماعی و به خصوص توئیتر در حال دست به دست شدن است که «محمد بن سلمان» ولیعهد عربستان را در کنار..."/>
  </head>
  <body>
    <article>
      <h1>
        <a href="https://www.bultannews.com/fa/news/640008/%D9%BE%D8%B4%D8%AA-%D9%BE%D8%B1%D8%AF%D9%87-%D8%B9%DA%A9%D8%B3-%D8%AC%D9%86%D8%AC%D8%A7%D9%84%DB%8C-%D8%AF%DB%8C%D8%AF%D8%A7%D8%B1-%D9%88%D9%84%DB%8C%D8%B9%D9%87%D8%AF-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D9%82%D8%B7%D8%B1">پشت پرده عکس جنجالی دیدار ولیعهد عربستان با وزیر خارجه قطر</a>
      </h1>
      <h2>در روزهای اخیر عکسی در شبکه های اجتماعی و به خصوص توئیتر در حال دست به دست شدن است که «محمد بن سلمان» ولیعهد عربستان را در کنار...</h2>
      <address><time datetime="2019-11-14T15:47:00+00:00">14 Nov 2019, 15:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در این تصویر علاوه بر "<b>محمد بن سلمان</b>" و "محمد بن عبدالرحمن"، یکی از <b>وزیر</b>ان اماراتی و مقامی از وزارت خارجه عمان هم دیده می شوند.</p>
      <p>این عکس بسیار زود جنجال آفرین شد و بسیاری از کاربران آن را دلیلی بر نزدیکی پایان بحران دیپلماتیک میان عربستان سعودی و قطر دانستند.</p>
      <p>اما بلافاصله مشخص شد که این تصویر در تاریخ ۱۲ نوامبر ۲۰۱۶ (۲۲ آبان ۱۳۹۵) و قبل از آغاز محاصره قطر از سوی چهار کشور عربستان، امارات، مصر و بحرین گرفته شده و در همان زمان در صفحه توئیتر "عبدالله بن زاید" وزیر خارجه امارات منتشر شده بود.</p>
      <p>این عکس حاشیه حضور اعضای هیئت امور اقتصادی و توسعه ای شورای همکاری خلیج فارس را به ریاست "محمد بن سلمان" ولیعهد سعودی در ریاض نشان می دهد.</p>
      <p>امیر قطر در پنج خرداد ماه سال ۱۳۹۶ در یک سخنرانی جمهوری اسلامی ایران را هژمونی (قدرت برتر) منطقه و از دو جنبش حزب الله لبنان و حماس به عنوان مقاومت منطقه یاد کرد؛ سخنانی که موجب خشم آل سعود گردید و منجر به قطع روابط میان ریاض و دوحه شد. به همین دلیل کشورهای امارات، بحرین و مصر به پیروی از عربستان از ۵ ژوئن ۲۰۱۷ ( ۱۵ خرداد ۹۶) تمامی روابط خود با قطر را قطع و مرزهای زمینی، دریایی و هوایی خود با این کشور را بستند.</p>
      <p>کشورهای تحریم کننده قطر ۱۳ شرط برای از سرگیری روابط با دوحه تعیین کردند، اما دولت قطر با بیان اینکه تحریم کنندگان هیچ دلیل قانع کننده برای اثبات ادعاهای خود در اختیار ندارند، تاکید دارد که این شروط در تناقض آشکار با حق حاکمیت این کشور است.</p>
    </article>
  </body>
</html>