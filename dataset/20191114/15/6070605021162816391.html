<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-hospital-atendre-fragilitat-pacients-grans-Vall-Hebron-Sant-Rafael_0_2343965727.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T15:28:04+00:00"/>
    <meta property="og:title" content="Obre a Barcelona un hospital per atendre la fragilitat dels pacients més grans"/>
    <meta property="og:description" content="Vall d'Hebron i Sant Rafael uneixen forces en una unitat dedicada a reforçar l'autonomia de persones amb demència i problemes de mobilitat"/>
  </head>
  <body>
    <article>
      <h1>Obre a Barcelona un hospital per atendre la fragilitat dels pacients més grans</h1>
      <h2>Vall d'Hebron i Sant Rafael uneixen forces en una unitat dedicada a reforçar l'autonomia de persones amb demència i problemes de mobilitat</h2>
      <address>
        <time datetime="2019-11-14T15:28:04+00:00">14 Nov 2019, 15:28</time>
      </address>
      <p>L'Elena Dubrull té 89 anys i va ser ingressada aquest dimarts a l'Hospital Sant Rafael per una pneumònia. Explica, però, que des de fa uns anys també pateix anèmia, una malaltia que provoca que el seu cos no rebi sang suficientment rica en oxigen i que, amb el temps, l'ha fet perdre pes i autonomia. La tendència cap a una població més longeva ha portat hospitals i ambulatoris a rebre cada vegada més persones que, com ella, acumulen més malalties cròniques. De la necessitat d'atendre aquests pacients neix la Unitat de Fragilitat conjunta de l'Hospital Universitari Vall d'Hebron i l'Hospital Sant Rafael.</p>
      <p>El dispositiu, que es va posar en marxa aquest dilluns i físicament està ubicat a Sant Rafael, compta amb espai per a 26 pacients i es preveu que estigui en complet funcionament a principis de desembre. La intenció de la iniciativa és proporcionar als malalts més fràgils i crònics una assistència personalitzada i multidisciplinar que afavoreixi la seva ràpida recuperació. La majoria són persones majors de 75 anys, que arriben als centres per malalties agudes però ja presenten múltiples patologies i, per tant, un major risc de patir una davallada en la seva qualitat de vida després de l'ingrés. </p>
      <p>A la unitat hi haurà metges, infermeres, geriatres, fisioterapeutes i treballadors socials –una figura que s'ha inclòs per reforçar la part humana en l'assistència–. "L'objectiu és tractar la malaltia aguda i, alhora, protegir els pacients perquè puguin marxar cap a casa després d'ingressos curts, amb el problema solucionat i sense noves dificultats", explica Antonio Sanjosé, cap de la secció de Medicina Interna i Geriatria de l'Hospital Vall d'Hebron i coordinador de la nova unitat.</p>
      <p>Els pacients fràgils són més propensos a patir problemes de mobilitat o episodis de desorientació o confusió, que es coneixen com a <i> delirium</i>, i demència. Per aquest motiu, i per tal d'afavorir el seu descans, la unitat disposa d'un sonòmetre al passadís que avisa d'un excés de soroll a la zona, i ha instal·lat llits amb baranes que ajuden els pacients a aixecar-se. </p>
      <p>A més, les habitacions disposen de llums led de seguretat que s'encenen a la nit per fer-los sentir més segurs davant possibles caigudes. "Si el llit no està en una postura de seguretat la llum es torna vermella i és més fàcil per a la infermera quan fa la revisió a les nits assegurar-se que tot està correcte", explica Carme Martorell, supervisora d'Infermeria de Medicina Interna de l'Hospital Sant Rafael, que afegeix que també es fan servir carros amb rodes que fan menys soroll perquè, juntament amb habitacions més silencioses, el pacient pugui descansar correctament.</p>
      <h3>La persona al centre</h3>
      <p>Tant l'Elena com l'Eulàlia Gato, de 96 anys, han pogut estrenar la unitat aquesta setmana. "He estat a altres hospitals, però aquí em sento com a casa, totes les infermeres són molt amables", diu. El nou dispositiu s'integra dins el model amable d'hospital amb persones grans, que té com a eix vertebrador fer dels centres entorns més acollidors i posar la persona al centre de l'atenció sanitària. </p>
      <p>"Quan parlem d'aquestes unitats de fragilitat parlem de reduir el soroll, de facilitar el descans i la presència de les famílies", ha explicat la consellera de Salut, Alba Vergés. "Aquests canvis permeten fer dels centres espais menys agressius i respectar el cicle de vida d'aquestes persones", ha assegurat.</p>
      <p>Els centres impulsors hi coincideixen i remarquen la importància de l'aspecte social del procés: "Es tracta de no institucionalitzar el malalt i assegurar-nos que li donem la millor sortida després de l'ingrés", explica el responsable del servei de Medicina Interna de l'Hospital de Medicina Interna, Jordi Ibáñez. </p>
      <p>Ara ja són 13 les persones que es beneficien d'aquest espai. Inicialment, el centre està pensat per donar solució a les urgències del Vall d'Hebron, però s'aspira que pugui esdevenir una unitat territorial que proporcioni aquest tipus d'assistència sanitària a pacients derivats des d'algun altre dispositiu, com ara l'atenció primària.</p>
    </article>
  </body>
</html>