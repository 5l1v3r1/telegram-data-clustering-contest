<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/diablo-immortal-differenze-diablo-4/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T15:57:00+00:00"/>
    <meta property="og:title" content="Diablo Immortal: Blizzard racconta le differenze con Diablo 4 | Game Division"/>
    <meta property="og:description" content="Wyatt Cheng, il Game Designer di Blizzard, durante un'intervista ha recentemente descritto le differenze tra Diablo 4 e Diablo Immortal."/>
  </head>
  <body>
    <article>
      <h1>Diablo Immortal: Blizzard racconta le differenze con Diablo 4 | Game Division</h1>
      <address>
        <time datetime="2019-11-14T15:57:00+00:00">14 Nov 2019, 15:57</time>
      </address>
      <p><b>Diablo Immortal</b> non ha avuto una grande presenza alla BlizzCon di quest’anno. La compagnia californiana si è concentrata esclusivamente sull’annuncio di nuovi titoli; come <b>Diablo 4</b> e Overwatch 2. L’anno scorso, l’annuncio di Diablo Immortal, capitolo della serie per dispositivi mobile <b>fece discutere gli appassionati del franchise</b>, molti dei quali sono giocatori che si aspettavano un tipo di esperienza per PC, e non su smartphone.</p>
      <p><b>Wyatt Cheng</b>, il Game Designer di Blizzard, ha recentemente descritto<b> i punti di contatto e le principali differenze che ci sono tra Diablo 4 e Diablo Immortal</b>, l’action ruolistico isometrico per sistemi mobile iOS e Android il cui lancio è atteso durante il corso dei prossimi mesi.</p>
      <figure>
        <img src="https://www.tomshw.it/images/images/2019/11/diablo-immortal-60188.768x432.jpg"/>
      </figure>
      <p>Leggi anche: <a href="https://www.tomshw.it/videogioco/resident-evil-2-remake-nuovi-dlc/">Resident Evil 2 Remake: nuovi DLC in arrivo?</a></p>
      <p><b>Cheng</b> ha spiegato che<i> “nell’accezione comune c’è sicuramente questa sensazione che i nostri team stiano lavorando con lo stesso universo ludico e narrativo. Ma a dire il vero, i due team stanno cercando di prendere le migliori decisioni possibili per i nostri giochi. La mia responsabilità, ad esempio, è quella di assicurarmi che Diablo Immortal sia il più divertente possibile”.</i></p>
      <p>Secondo lo sviluppatore che sta dando forma al controverso progetto di Diablo Immortal, <b>lavorare a stretto contatto con il team che i sta occupando di Diablo 4 è sicuramente stimolante</b>:  <i>“Il team di Diablo 4 è in fondo al corridoio e ci incontriamo continuamente nelle pause lavorative, questo implica che stiamo creando qualcosa che è in realtà molto simile a Diablo 4, ma implica anche che stiamo creando qualcosa di diverso. Non stiamo seguendo la loro scaletta, ci scambiamo delle opinioni e lavoriamo a soluzioni condivise se incontriamo dei problemi ma poi siamo noi a prendere le decisioni finali sul nostro gioco”.</i></p>
      <p>Il team al lavoro su Diablo Immortal promette di regalare agli appassionati un’esperienza grafica, narrativa, ludica e ruolistica complementare e parallela a quella del quarto capitolo principale della serie, la cui uscita non sembra essere così vicina come si potrebbe sperare.<b> Cosa pensate delle parole di Wyatt Cheng?</b> Diteci la vostra nella sezione dedicata ai commenti.</p>
      <blockquote>Diablo 4 e Immortal non sono ancora disponibili, nel frattempo potete recuperare Diablo 3 Eternal Collection su Amazon a <a href="https://toms.it/KuXrn">questo indirizzo</a>.</blockquote>
    </article>
  </body>
</html>