<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547348.html/%D8%A8%D9%88%D8%AF%D8%AC%D9%87-%D9%81%D8%B1%D9%87%D9%86%DA%AF%DB%8C-%DA%A9%D8%B4%D9%88%D8%B1-%D9%BE%D8%A7%DB%8C%DB%8C%D9%86-%D8%AA%D8%B1%DB%8C%D9%86-%D8%B3%D9%87%D9%85-%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%D8%B1%D8%A7-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T15:25:00+00:00"/>
    <meta property="og:title" content="بودجه فرهنگی کشور پایین‌ترین سهم اعتبارات را دارد"/>
    <meta property="og:description" content="دبیر کل نهاد کتابخانه‌های عمومی کشور گفت: کم توجهی و گاه بی اعتنایی محدود به کتابخانه عمومی نیست بلکه بودجه فرهنگی کشور پایین‌ترین سهم اعتبارات و بودجه سالانه کشور را دارد."/>
  </head>
  <body>
    <article>
      <h1>بودجه فرهنگی کشور پایین‌ترین سهم اعتبارات را دارد</h1>
      <h2>دبیرکل نهاد کتابخانه‌های عمومی کشور در یزد:</h2>
      <address>
        <time datetime="2019-11-14T15:25:00+00:00">14 Nov 2019, 15:25</time>
      </address>
      <p>دبیر کل نهاد کتابخانه‌های عمومی کشور گفت: کم توجهی و گاه بی اعتنایی محدود به کتابخانه عمومی نیست بلکه بودجه فرهنگی کشور پایین‌ترین سهم اعتبارات و بودجه سالانه کشور را دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، علیرضا مختارپور ظهر امروز در آیین بزرگداشت روز کتاب، کتابخوانی و کتابدار  در یزد، گفت: خوشبختانه در کشور ما  در اهمیت موضوع کتاب، کتابخوانی و مطالعه از سوی مدیران و مسئولان مختلف مطالب بسیار متعددی بیان می‌شود اما متاسفانه این توجه در برخی از اوقات در همان محدوده بیان باقی می ماند و تاثیری در پشتیبانی و فراهم ساختن زمینه برای تحقق اهداف فرهنگی نظام و توصیه‌های رهبری که همواره از مروجان فرهنگ مطالعه هستند، نمی‌گذارد.</p>
      <p>وی ادامه داد: هفته‌ای بر نهاد کتابخانه‌های عمومی و وزارت فرهنگ و ارشاد اسلامی نمی‌گذرد که تقاضای تاسیس، توسعه و تجهیز کتابخانه از سوی نمایندگان مجلس، ائمه جمعه و استانداران به دستگاه‌ها واصل نشود اما بودجه فراهم آوردن امکانات در اختیار قرار نمی‌گیرد و اختصاص نمی‌یابد.</p>
      <p>دبیر کل نهاد کتابخانه های عمومی کشور تصریح کرد: البته این کم توجهی و گاه بی اعتنایی محدود به کتابخانه عمومی نیست بلکه بودجه فرهنگی کشور پایین‌ترین سهم اعتبارات و بودجه سالانه کشور را دارد، نمایندگان مجلس و مسئولین باید باور کنند که صدها برابر هزینه‌ای که امروز از بخش فرهنگ کشور دریغ می‌شود در آینده نزدیک باید خرج زندانیان، مبارزه با اعتباد و مقابله با آسیب‌های اجتماعی شود.</p>
      <p>وی افزود: حتی از نظر اقتصادی صرفه در توجه به امور فرهنگی و مصون سازی نوحوانان جوانان و نسل آینده این کشور با گسترش امور فرهنگی سالم مروج اخلاق، معرفت دینی و بصیرت سیاسی است.</p>
      <p>مختارپور گفت: کتابداران کتابخانه عمومی سال گذشته را همچون سالیان قبل با تلاش و همت، ابتکارات متعدد و متنوع فرهنگی در کتابخانه‌ها گذراندند و کارنامه درخشانی داشتند، در هفته کتاب در سال جاری نیز 26 کتابخانه و دو کتابخانه سیار به بهره برداری می‌رسد و تا پایان سال کتابخانه‌های دیگیر مخصوصا کتابخانه مرکزی یزد به بهره‌برداری می‌رسد.</p>
      <p>انتهای پیام/</p>
    </article>
  </body>
</html>