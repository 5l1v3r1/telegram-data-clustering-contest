<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/entertainment/tv/ruptura-ctp-prelipceanu-gazetarul-emisiune-alt-jurnalist-tot-raul-bine-1_5dcd6a5a5163ec42710441e8/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-14T15:02:36+00:00"/>
    <meta property="og:title" content="Ruptură între CTP şi Prelipceanu. Gazetarul va face emisiune cu un alt jurnalist: „Tot răul spre bine“"/>
    <meta property="og:description" content="Cristian Tudor Popescu nu va ma apărea în emisiunea lui Cosmin Prelipceanu. CTP va continua însă colaborarea cu postul Digi24 la o altă emisiune."/>
  </head>
  <body>
    <article>
      <h1>Ruptură între CTP şi Prelipceanu. Gazetarul va face emisiune cu un alt jurnalist: „Tot răul spre bine“</h1>
      <address><time datetime="2019-11-14T15:02:36+00:00">14 Nov 2019, 15:02</time> by <a rel="author">Alexandra Constanda</a></address>
      <h4>Cristian Tudor Popescu nu va ma apărea în emisiunea lui Cosmin Prelipceanu. CTP va continua însă colaborarea cu postul Digi24 la o altă emisiune.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/tv/ctp-reactie-dura-adresa-cosmin-prelipceanu-emisiunea-firea-principala-ocupatie-fost-taca-asurzitor-dea-cap-aprobator-1_5db95e755163ec427186c0d8/index.html"/>
        <a href="https://adevarul.ro/entertainment/tv/ctp-confruntare-prelipceanu-emisiunea-firea-merit-avutu-subestimat-o-nu-v-ati-pregatit-1_5dbb35145163ec4271934ae5/index.html"/>
      </related>
      <p>Cristian Tudor Popescu nu va mai apărea joia în emisiunea „Jurnal de seară“, unde în ultimii cinci ani a fost invitatul permanent al lui Cosmin Prelipceanu. </p>
      <p>Gazetarul a confirmat informaţia pentru <a href="https://www.paginademedia.ro/2019/11/cap-limpede-alina-manolache-cristian-tudor-popescu">Paginademedia.ro</a>, însă nu a dorit să detalieze motivele pentru care a fost luată această decizie. </p>
      <p>Ea vine la scurt timp după ce <a href="https://adevarul.ro/entertainment/tv/ctp-reactie-dura-adresa-cosmin-prelipceanu-emisiunea-firea-principala-ocupatie-fost-taca-asurzitor-dea-cap-aprobator-1_5db95e755163ec427186c0d8/index.html">Cristian Tudor Popescu l-a criticat în termeni duri pe Cosmin Prelipceanu pentru prestaţia din emisiunea în care a avut-o invitată pe Gabriela Firea</a>, fiind de părere că nu a făcut decât „să tacă asurzitor şi să dea din cap aprobator“. Mai mult, CTP a avertizat la momentul respectiv că dacă un astfel de episod se va repeta, va încheia colaborarea cu postul de ştiri.</p>
      <p>La finalul unui editorial publicat pe Republica, CTP a dezvăluit şi că va apărea într-o nouă emisiune de la Digi24:</p>
      <p>„Stimaţi telespectatori Digi24, nu ne mai putem întâlni mâine-seară, joi, la ora 21.00, aşa cum nu ne-am întâlnit nici joia trecută, dar ne-am întâlnit în ultimii cinci ani. Tot răul spre bine. De acum înainte, în fiecare vineri, tot de la ora 21.00, voi fi invitatul tinerei şi talentatei jurnaliste Digi24 Alina Manolache, în noua emisiune intitulată «Cap limpede»“.</p>
      <p>De asemenea, Digi24 a anunţat printr-un comunicat noua producţie: „Vineri seara, între 21.00 şi 22.00, Alina Manolache şi Cristian Tudor Popescu trag linie şi analizează evenimentele petrecute în săptămâna respectivă“. </p>
      <p>„Sunt bucuroasă că, de vinerea aceasta, îl voi avea invitat permanent în cadrul emisiunii «Cap limpede» pe gazetarul Cristian Tudor Popescu. Împreună vom face o selecţie a evenimentelor politice, economice, sociale, externe, sportive şi cinematografice relevante pentru săptămâna care se încheie şi vom pune în context informaţiile. Emisiunea îşi propune o abordare inteligentă a temelor momentului. Telespectatorii se vor întâlni în fiecare vineri seară cu discursul tranşant, intuiţia aparte şi stilul inconfundabil ale gazetarului Cristian Tudor Popescu. Cu această ocazie îi învit pe telespectatori să ne urmărească şi îi asigur că vom contura o imagine corectă şi cât mai completă a celor mai importante evenimente“, a explicat Alina Manolache.</p>
      <hr/>
    </article>
  </body>
</html>