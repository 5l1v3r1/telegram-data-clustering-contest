<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/professioni/2019/11/14/green-jobs-per-trovare-lavoro-guida-alla-professioni-verdi_knvCn5f5YebZP1HptOxl4I.html"/>
    <meta property="og:site_name" content="Adnkronos"/>
    <meta property="article:published_time" content="2019-11-14T15:52:00+00:00"/>
    <meta property="og:title" content="'100 green jobs per trovare lavoro', guida alla professioni 'verdi'"/>
    <meta property="og:description" content="Green Jobs in aumento in Italia e competenze professionali green sempre più richieste. Per orientare studenti e famiglie, ma anche formatori e insegnati, sul percorso formativo e professionale da seguire, dal 21 novembre arriva nelle librerie la nuova guida '100 green jobs per trovare lavoro', firmata da Tessa Gelisio e Marco Gisotti ed edita da Edizioni Ambiente."/>
  </head>
  <body>
    <article>
      <h1>'100 green jobs per trovare lavoro', guida alla professioni 'verdi'</h1>
      <address>
        <time datetime="2019-11-14T15:52:00+00:00">14 Nov 2019, 15:52</time>
      </address>
      <p>Green Jobs in aumento in Italia e competenze professionali green sempre più richieste. Per orientare studenti e famiglie, ma anche formatori e insegnati, sul percorso formativo e professionale da seguire, dal 21 novembre arriva nelle librerie la nuova guida '100 green jobs per trovare lavoro', firmata da Tessa Gelisio e Marco Gisotti ed edita da Edizioni Ambiente.</p>
      <p>"Oltre alle soft skill (saper lavorare in gruppo, risolvere problemi, gestire lo stress, avere intuito creativo, essere flessibili e dotati di spirito di adattamento…), la competenza più richiesta è quella dedicata al risparmio energetico e alla sostenibilità ambientale. Anche le conoscenze delle lingue e le competenze digitali vengono dopo", affermano Tessa Gelisio e Marco Gisotti.</p>
      <p>Nella guida anche la top ten delle professioni più 'sicure', quelle cioè che hanno il più alto disallineamento tra domanda delle imprese e offerta lavorativa: chimico verde; cuoco; data analyst/scientist; esperto del marketing ambientale; esperto di acquisti verdi; esperto in gestione dell’energia (Ege); guida turistica e naturalistica; installatore di impianti di condizionamento a basso impatto ambientale; meccanico industriale; programmatore agricolo della filiera corta.</p>
      <p>Il libro vede i contributi del ministro dell’Ambiente Sergio Costa, del ministro dell’Istruzione Lorenzo Fioramonti, del presidente della Confederazione generale dell’industria italiana e imprenditore Vincenzo Boccia, del vicesegretario generale Unioncamere Claudio Gagliardi, del presidente Conai Giorgio Quagliuolo, dell’amministratore delegato del gruppo LifeGate Enea Roveda.</p>
      <p>Per stimolare e ispirare chi non trova lavoro o desidera cambiarlo, nel volume è presente anche una sezione con le storie di professionisti di successo: chef stellati, giornalisti, youtuber, imprenditori, architetti. Hanno raccontato la propria visione del mondo con spunti di riflessione e approfondimento Sebastiano Barisoni di Radio 24, Lisa Casali di Pool Inquinamento e green influencer, Stefano Ciafani, presidente di Legambiente, Paola Marella, architetto e mediatrice immobiliare, Claudio Sadler, chef stellato e imprenditore, Edoardo Stoppa, reporter e imprenditore.</p>
      <p>"In uno scenario in cui il Made in Italy per affermarsi nel mercato internazionale sta puntando su sostenibilità, ricerca e innovazione, una guida come questa era necessaria - concludono gli autori - La rivoluzione verde è̀ in atto e le imprese hanno certamente colto questo nuovo impulso, arrivato dai consumatori e da una generale domanda collettiva, investendo in tecnologie verdi ma soprattutto in competenze green e digitali, settori in cui è necessario indirizzare e coltivare competenze". '100 green jobs per trovare un lavoro' è l’ideale seguito di Guida ai Green Jobs, pubblicata 10 anni fa dagli stessi autori.</p>
    </article>
  </body>
</html>