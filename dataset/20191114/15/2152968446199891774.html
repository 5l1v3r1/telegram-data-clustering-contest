<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/14/tainata-na-dylgoletieto-e-razkrita.429589"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T15:54:00+00:00"/>
    <meta property="og:title" content="Тайната на дълголетието е разкрита"/>
    <meta property="og:description" content="Учени проучиха имунната система на столетниците | Dnes.bg"/>
  </head>
  <body>
    <article>
      <h1>Тайната на дълголетието е разкрита</h1>
      <h2>Учени проучиха имунната система на столетниците</h2>
      <address><time datetime="2019-11-14T15:54:00+00:00">14 Nov 2019, 15:54</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Учени от института Рикен в Япония установиха защо суперстолетниците - хората на 110 и повече години, доживяват до толкова дълбока старост, съобщава в. "Мирър".</p>
      <p>Откритието им може да доведе да разработване на терапии, които ще увеличат броя на суперстолетниците. "Ако открием връзка между имунната система, стареенето и дълголетието, това може да допринесе за увеличаване продължителостта на живата", заяви ръководителят на изследването Косуке Хашимото.</p>
      <p>
        <a href="https://www.dnes.bg/akoshtete-vqrvaite/2019/03/01/za-po-dylyg-jivot-po-tri-chashi-kafe-na-den.403495">
          <b>За по-дълъг живот - по три чаши кафе на ден</b>
        </a>
      </p>
      <p>С напредването на възрастта рискът от рак и други животозастрашаващи болести се увеличава в резултат на намаляването на имунните Т-клетки. Те унищожават микроби и вируси и са в изобилие у суперстолетниците.</p>
      <p>В рамките на единствено по рода си изследване Хашимото и колегите му фокусирали вниманието си върху хиляди имунни клетки във взетата от 7 суперстолетници кръв. Тези кръвни проби били сравнени с други, взети от петима случайно подбрани участници на 50-80-годишна възраст. "Получените резултати навеждат на мисълта, че имунната система на суперстолетниците може да предостави защита срещу вирусни инфекции и развитие на тумори, осигурявайки изключително дълголетие - отбеляза Хашимото. - Това обяснява защо в повечето случаи суперстолетниците прекарват по-голямата част от живота си в добро здраве.", пише БТА.</p>
      <p>Било установено, че особен вид Т-клетки, известни като CD4+, са 4-5 пъти повече у суперстолетниците, отколкото у по-младите от тях участници. Не е ясно защо и как това удължава живота. Откритието може да доведе до разработване на хапче, което е еликсир на младостта. "Съставът на Т-клетките се променя с напредването на възрастта - поясни Хашимото. - Макар имунните клетки у суперстолетниците да не са подробно изследвани, имунната им система несъмнено е съхранила способността си да се бори с инфекциите и рака."</p>
      <p>Канадски учени увериха, че броят на суперстолетниците ще се увеличи, тъй като се повишава средната продължителност на живота. Като анализирали продължителността на живота на дълголетници в САЩ, Великобритания, Франция и Япония от 1968 г., специалистите не открили доказателства за лимит. Според тях, ако изобщо съществува максимална продължителност на живота, предстои тя да бъде идентифицирана.</p>
      <related>
        <h4>Още по темата</h4>
        <a href="https://www.dnes.bg/akoshtete-vqrvaite/2019/10/25/100-godishen-razkri-uiski-i-cheren-shokolad-za-dylgoletie.427362"/>
        <a href="https://www.dnes.bg/rusia/2019/05/14/pochina-nepriznatiiat-za-rekordior-123-godishen-myj.410264"/>
      </related>
    </article>
  </body>
</html>