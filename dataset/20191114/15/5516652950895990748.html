<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425827/syllyphthries-epistoles-apo-toys-dhmoys-leroy-kai-leipswn-gia-ton-giwrgo-spano"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T15:50:01+00:00"/>
    <meta property="og:title" content="Συλλυπητήριες επιστολές από τους Δήμους Λέρου και Λειψών για τον Γιώργο Σπανό"/>
    <meta property="og:description" content="Συνεχίζονται και σήμερα οι ανακοινώσεις και οι συλλυπητήριες επιστολές για τον θάνατο του ιδιοκτήτη της Dodekanisos Seaways Γιώργου Σπανού."/>
  </head>
  <body>
    <article>
      <h1>Συλλυπητήριες επιστολές από τους Δήμους Λέρου και Λειψών για τον Γιώργο Σπανό</h1>
      <address>
        <time datetime="2019-11-14T15:50:01+00:00">14 Nov 2019, 15:50</time>
      </address>
      <p>
        <b>Συνεχίζονται και σήμερα οι ανακοινώσεις και οι συλλυπητήριες επιστολές για τον θάνατο του ιδιοκτήτη της Dodekanisos Seaways Γιώργου Σπανού.</b>
      </p>
      <p>Αυτή τη φορά την οικογένεια του εκλιπόντος συλλυπούνται ο Δήμος Λέρου και η δημοτική παράταξη της μειοψηφίας "Λέρος - Το μέλλον σου ανήκει", νησί από το οποίο άλλωστε καταγόταν, αλλά και ο Δήμος Λειψών, νησί το οποίο βγήκε από την απομόνωση χάρη στην προσέγγιση των καταμαράν της ναυτιλιακής εταιρείας Δωδεκανήσου.</p>
      <p>Αναλυτικά:</p>
      <p>
        <u>
          <b>Δήμος Λέρου</b>
        </u>
      </p>
      <p>Με την παρούσα επιστολή εκφράζω εκ μέρους της Λεριακής κοινωνίας τη βαθειά μου θλίψη για την απώλεια του αείμνηστου Γεωργίου Σπανού.</p>
      <p>Ο εκλιπών ήταν ένας γνήσιος πατριώτης που πραγματοποίησε το όραμα του ενώνοντας τα Δωδεκάνησα από άκρη σε άκρη, δίνοντας ζωή σε όλα τα νησιά μας μέσω των ναυτιλιακών και εμπορικών του δραστηριοτήτων.</p>
      <p>Θερμά και ειλικρινή συλλυπητήρια στην οικογένεια και στους οικείους του εκλιπόντος.</p>
      <p>Ο ΔΗΜΑΡΧΟΣ ΛΕΡΟΥ</p>
      <p>
        <b>Κόλιας Μιχάλης</b>
      </p>
      <p>
        <b>Η παράταξη "Λέρος - Το μέλλον σου ανήκει"</b>
      </p>
      <p>Ο επικεφαλής κ. Γιάννης Σοροκάκης και τα μέλη της παράταξης Λερος- Το μέλλον σου ανήκει, εκφράζουμε την βαθύτατη θλίψη μας, για τον θάνατο του αγαπημένου φίλου Γιώργου Σπανού.</p>
      <p>Του ανθρώπου που με την σκληρή δουλειά του, την αυθεντικότητα του χαρακτήρα του, την πίστη στο όραμα του και την επιμονή του, κατάφερε να ενώσει τα Δωδεκάνησα και να αποτελέσει έναν απ'τους σημαντικότερους επιχειρηματίες για τη ναυτιλία και το εμπορικό κομμάτι τους.</p>
      <p>Η αγάπη του για τα ακριτικά νησιά μας, η προσδοκία του για προσφορά, πρόοδο και ανάπτυξη ας γίνει παράδειγμα για όλους μας. Τα ειλικρινή συλλυπητήρια μας στα οικογενειακά πρόσωπα και τους συνεργάτες του εκλιπόντος. Θα σε θυμόμαστε πάντα Γιώργο. Σε ευχαριστούμε.</p>
      <p>
        <u>
          <b>Ο Δήμος Λειψών</b>
        </u>
      </p>
      <p>Ο δήμαρχος, το δημοτικό συμβούλιο και σύσσωμη η κοινωνία των Λειψών εκφράζουν τη βαθύτατη θλίψη τους για την απώλεια του Επίτιμου δημότη Λειψών Γιώργου Σπανού.</p>
      <p>Στο άκουσμα του θανάτου του ανθρώπου που συνέβαλε καθοριστικά στην άρση της απομόνωσης του ακριτικού νησιού μας, οι καμπάνες ήχησαν νεκρώσιμα, όπως θα συνέβαινε για κάθε Λειψιώτη. Γιατί ο Γιώργος Σπανός υπήρξε πατριώτης. Ήταν ένας από εμάς. Μας αγάπησε και τον αγαπήσαμε.</p>
      <p>Υπήρξε ο άνθρωπος που έφερε πιο κοντά όλους τους Δωδεκανησίους, που ένωσε το Βόρειο με το Νότιο Αιγαίο, που έκανε τις μετακινήσεις στην περιοχή μας πιο ανθρώπινες, μειώνοντας την ταλαιπωρία και αυξάνοντας τις επιλογές μας, που συνέβαλε καταλυτικά στην οικονομική ανάπτυξη του τόπου μας, που, με λίγα λόγια, έφερε τον πολιτισμό στην περιφερειακή ακτοπλοΐα.</p>
      <p>Οι άνθρωποι πεθαίνουν όταν τους ξεχνάμε, και συ Γιώργο Σπανέ με πολύ κόπο και αμέτρητες θυσίες κέρδισες επάξια την αιώνια μνήμη, αλλά και μια ιδιαίτερη θέση στην εξέδρα των σπουδαίων αυτού του τόπου, για την μοναδική παρακαταθήκη που μας άφησες.</p>
      <p>Όσο το «Πορτοκαλί» θα συνυπάρχει με το «Γαλάζιο» θα υπάρχεις μέσα στις καρδιές και στο μυαλό μας.</p>
      <p>Αιωνία σου η Μνήμη</p>
      <p>
        <b>O Δήμαρχος Λειψών<br/>Φώτης Μάγγος</b>
      </p>
      <p>
        <b>Ο Πρόεδρος ΔΣ<br/>Θεολόγος Γαμπιέρης</b>
      </p>
    </article>
  </body>
</html>