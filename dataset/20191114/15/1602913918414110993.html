<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/eugen-teodorovici-neaga-existenta-unei-gauri-la-buget-florin-citu-ar-fi-prezentat-trunchiat-executia-18585981"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T15:30:21+00:00"/>
    <meta property="og:title" content="Eugen Teodorovici neagă existenţa unei găuri la buget, Florin Cîţu ar fi prezentat trunchiat execuţia"/>
    <meta property="og:description" content="Fostul ministru al Finanţelor Eugen Teodorovici a negat vineri acuzaţiile aduse de Florin Cîţu cu privire la existenţa unei găuri de 21 de miliarde de lei la buget din colectări de taxe şi impozite nerealizate. "/>
  </head>
  <body>
    <article>
      <h1>Eugen Teodorovici neagă existenţa unei găuri la buget, Florin Cîţu ar fi prezentat trunchiat execuţia</h1>
      <address><time datetime="2019-11-14T15:30:21+00:00">14 Nov 2019, 15:30</time> by <a rel="author">Mihai Gongoroi, Mediafax</a></address>
      <p>Fostul ministru al Finanţelor Eugen Teodorovici a negat vineri acuzaţiile aduse de Florin Cîţu cu privire la existenţa unei găuri de 21 de miliarde de lei la buget din colectări de taxe şi impozite nerealizate. </p>
      <p>Teodorovici l-a acuzat pe succesorul său că a prezentat doar parţial şi trunchiat execuţia bugetară la 10 luni. El a spus că raportat la programul de încasări la bugetul de stat există defapt o nerealizare de 8,3 miliarde de lei. Execuţia bugetului la 10 luni, prezentată joi de ministrul Finanţelor Florin Câţu arăta un deficit bugetar de 2,84% din PIB.</p>
      <p>"De pe site-ul Ministerului de Finanţe era simplu să se fi luat o situaţie care prezintă, în mod foarte clar, un istoric anual al modului în care veniturile şi cheltuielile au fost programate şi cum a fost execuţia pe fiecare în parte. De acolo, vedem foarte clar că întotdeauna veniturile programate şi raportat la partea de execuţie a existat întotdeauna o diferenţa, ceea ce se traduce în deficit. Dar dacă luăm pe 2019 - la prezent, avem 21,7 miliarde de lei veniturile bugetare estimate iar cheltuielile bugetare 21 miliarde de lei. Ceea ce arată în mod foarte clar că nu există niciun fel de gaură în bugetul de stat. De asemenea, veniturile ANAF, pentru că şi aici s-a făcut o trimitere despre necolectarea la nivelul ANAF-ului şi ofer câteva date oficiale. Veniturile bugetare colectate de ANAF în primele 10 luni de zile ale anului 2019, sunt în suma de 226,1 miliarde lei. Ceea ce reprezintă o depăşire cu 12,2% indice nominal. Creşterea ponderii acestora în PIB a fost de 0,6 puncte procentuale. De asemenea creşterea veniturilor bugetare colectate este superioară indicelui de creştere economică, prognozat la 5,5%. Au fost colectate venituri cu 24,6 miliarde de lei mai mult faţă de aceeaşi perioadă a anului 2018. Încasările din primele 10 luni ale anului 2019 sunt cu 4,6 miliarde de lei mai mari decât încasările din primele 11 luni ale anului 2018. Iar raportat la programul de încasări, adică în suma de 234,4 miliarde de lei se înregistrează o nerealizare de 8,3 miliarde de lei", a spus Teodorovici.</p>
      <p>El a spus că pot fi recuperate 2,1 miliarde de lei la buget ce reprezintă venituri din dividendele datorate de companiile de stat şi trecute la începutul anului în buget, dar şi 2,1 miliarde de lei din taxa pe valoare adăugată.</p>
      <p>"Sumă care poate fi, cu siguranţă, adusă la buget, inclusiv în grijă domnului Vasile Cîtu, faţă de companiile de stat, care trebuie să vireze bugetului de stat aceste dividende. Şi mai ales să se preocupe că sumele care aparţin statului, pentru că sunt companii de stat, să nu fie ţinute în conturi la diferite bănci, doar pentru a avea o dobânda", a precizat fostul ministru de finanţe.</p>
      <p>De asemenea, suma de 1,8 miliarde de lei din contribuţii sociale nevirate poate fi recuperată prin aplicarea legii, a spus Teodorovici, în cazul companiilor care nu au virat contribuţiile.</p>
    </article>
  </body>
</html>