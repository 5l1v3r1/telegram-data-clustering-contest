<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/14/653707/"/>
    <meta property="og:site_name" content="Економічна правда"/>
    <meta property="article:published_time" content="2019-11-14T15:30:00+00:00"/>
    <meta property="og:title" content="&quot;Мінус&quot; 3 мільйони гектарів за два роки: куди зникає державна земля"/>
    <meta property="og:description" content="Кількість аграрних земель у державній власності драматично зменшується. В чому причина?"/>
  </head>
  <body>
    <article>
      <h1>"Мінус" 3 мільйони гектарів за два роки: куди зникає державна земля</h1>
      <h2>Кількість аграрних земель у державній власності драматично зменшується. В чому причина?</h2>
      <address><time datetime="2019-11-14T15:30:00+00:00">14 Nov 2019, 15:30</time> by <a rel="author">Олег Нів'євський, Роман Нейтер, для ЕП</a></address>
      <p>Уряд планує передати сільгоспземлі державної власності за межами населених пунктів в комунальну власність громад. Відповідний <a href="http://w1.c1.rada.gov.ua/pls/zweb2/webproc4_2?id=&amp;pf3516=2194&amp;skl=10">проект</a> Рада планує розглянути уже незабаром. </p>
      <p>Проте може статися так, що до моменту запровадження обігу громадам мало що залишиться.</p>
      <blockquote>На початку 2017 року у державній власності перебувало близько <b>10,4 млн га сільськогосподарських угідь</b>, враховуючи територію АРК, з яких 3,2 млн га — у постійному користуванні державних підприємств, установ та організацій (включно з 465 тис га земель НААН), 2,5 млн га — у запасі, 4,7 млн га — в оренді.</blockquote>
      <p>Тільки 27,5 тис га перебувало у комунальній власності.</p>
      <p>На території АРК у державній власності нараховувалося близько 560 тис га сільгоспугідь.</p>
      <p>На схемах нижче можна побачити доволі стабільну динаміку кількості державних та комунальних земель включно до початку 2017 року.</p>
      <p>Кількість державних земель у 2016 році порівняно з 2014 роком зменшилася лише на 126 тис га. Проте за останні два роки площа державних земель скоротилася майже на 3 млн га. </p>
      <figure>
        <img src="https://eimg.pravda.com/images/doc/2/6/26ae734-1.jpg"/>
        <figcaption>Джерело: Держгеокадастр</figcaption>
      </figure>
      <p>Частина цієї землі, 1,68 млн га, перейшла у комунальну власність об'єднаних територіальних громад (ОТГ).</p>
      <blockquote><b>Подробиці. </b>У 2018 році 647 ОТГ, які були утворені до 2018 року, отримали у комунальну власність 1,5 млн га державних земель сільськогосподарського призначення. Упродовж 2019 року ще 180 тис га було передано 141 ОТГ, які утворилися у 2018 році. Тобто, 788 ОТГ отримали в комунальну власність 1,68 млн га державних земель. </blockquote>
      <p>Лідерами в цьому рейтингу є Дніпропетровська та Чернігівська області.</p>
      <p>Загалом кількість комунальних аграрних земель збільшилася до 2,186 млн га. Швидше за все, додаткові 0,5 млн га — це ділянки, власники яких померли. За законом, такі землі передаються в комунальну власність.</p>
      <p>Таким чином, тільки за два роки 1,32 млн га або 14% державних земель перейшло в приватну власність, швидше за все — в рамках <a href="https://www.epravda.com.ua/publications/2019/09/17/651693/">безплатної приватизації земель</a>.</p>
      <p>Loading...</p>
      <h3>Роль приватизації земель через учасників бойових дій</h3>
      <p>Є усталена думка, що значну частину державних земель протягом останніх років віддали бійцям АТО, але частка приватизованих земель у такий спосіб доволі незначна.</p>
      <blockquote>За даними Держгеокадастру, до листопада 2019 року атовцям було виділено лише 214 тис га, тобто 16% приватизованих за останні два роки земель.</blockquote>
      <p>Цікаво, що темпи виділення земель учасникам бойових дій пришвидшилися з 2018 року, коли уряд вирішив передати державні землі в комунальну власність ОТГ.</p>
      <p>Також виділення прискорилося з червня 2019 року, коли стали відомі плани новообраних президента та уряду запровадити обіг сільгоспземель з липня 2020 року та передати державні землі за межами населених пунктів у власність громад.</p>
      <p>Особливої уваги заслуговує спалах активності Держгеокадастру з виділення земель наприкінці 2017 року. Про причини можна тільки здогадуватися, проте щонайменше дивним виглядає збіг у часі цього спалаху та рішення уряду в січні 2018 року передати в комунальну власність 1,5 млн га державних земель.</p>
      <h3>Регіони-лідери з приватизації державних земель</h3>
      <p>Враховуючи передавання земель у комунальну власність ОТГ, можна визначити "чисте" зменшення державних сільгоспземель в розрізі областей.</p>
      <p>В абсолютному виразі, тобто в гектарах, абсолютним чемпіоном є Харківська область: за останні два роки в приватну власність там перейшло понад 180 тис га державних земель.</p>
      <p>Київська, Вінницька, Донецька та Луганські області йдуть слідом за Харківською.</p>
      <blockquote>Проте у відносному вираженні, у відсотках до 2016 року, лідером з втрати аграрних державних земель стало Закарпаття. Там за останні два роки було приватизовано близько 38% сільськогосподарських земель області.</blockquote>
      <p>Слідом за нею йде Харківська область з показником 32%, а Київська та Луганська області втратили понад 25% державних аграрних земель.</p>
      <h3>Наслідки та висновки</h3>
      <p>В останні два роки, коли усі завмерли в очікуванні <a href="https://www.epravda.com.ua/news/2019/11/13/653662/">скасування мораторію на купівлю-продаж земель</a>, спостерігалась інтенсифікація приватизації державних сільгоспземель через інститут так званої безоплатної приватизації.</p>
      <p>Зокрема, з 2017 року було приватизовано близько 1,32 млн га або 14% держаних сільгоспземель. Цікаво, що приватизація через учасників бойових дій становить незначну частку — 214 тис га або лише 16% приватизованих земель.</p>
      <p>Зважаючи на очевидні втрати держави через безоплатну приватизацію та використання її як схеми набуття сільгоспземель у власність в обхід мораторію, потрібно якомога швидше забороняти практику безоплатної приватизації.</p>
      <p>Більше того, у рамках запровадження ринку обігу аграрних земель з 1 жовтня 2020 року уряд передбачає передавання сільгоспземель державної власності за межами населених пунктів у комунальну власність громад.</p>
      <p>Неважко порахувати, що до того моменту кількість сільгоспземель у державній власності може зменшитись ще на 0,7-1 млн га, тобто громади втратять цей ресурс. Якщо не посіпшити, то, можливо, громадам не буде що передавати.</p>
      <figure>
        <img src="https://eimg.pravda.com/images/doc/4/2/424a1c0-2.jpg"/>
        <figcaption>Джерело: власна презентація на основі даних Держгеокадастру</figcaption>
      </figure>
      <figure>
        <img src="https://eimg.pravda.com/images/doc/5/8/58420d3-3.jpg"/>
        <figcaption>Джерело: власна презентація на основі даних Держгеокадастру</figcaption>
      </figure>
      <p>
        <i>Олег Нів'євський, Роман Нейтер, Київська школа економіки</i>
      </p>
    </article>
  </body>
</html>