<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103054/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T15:15:27+00:00"/>
    <meta property="og:title" content="У Німеччині викрили мережу нелегального працевлаштування українців"/>
    <meta property="og:description" content="13 листопада правоохоронці провели спецоперацію з нейтралізації цієї злочинної мережі в шістьох федеральних землях."/>
  </head>
  <body>
    <article>
      <h1>У Німеччині викрили мережу нелегального працевлаштування українців</h1>
      <address>
        <time datetime="2019-11-14T15:15:27+00:00">14 Nov 2019, 15:15</time>
      </address>
      <p>Поліція Німеччини викрила організоване злочинне угруповання, що займалося нелегальним працевлаштуванням громадян України.</p>
      <p>Про це повідомляє "Європейська правда" із посиланням на<a href="https://www.dw.com/"> DW</a>.</p>
      <p>Речник поліції в Ганновері заявив, що 13 листопада правоохоронці провели спецоперацію з нейтралізації цієї злочинної мережі в шістьох федеральних землях.</p>
      <p>До рейду залучили 510 співробітників поліції. У рамках спецоперації проводилися масштабні обшуки кількох десятків помешкань та виробничих приміщень у Північній Саксонії, Бремені, Шлезвіг-Гольштайні, Північному Рейні-Вестфалії, Бранденбурзі та Рейнланд-Пфальці. Також було видано кілька ордерів на арешт.</p>
      <p>Серед затриманих - 52-річний чоловік, який вважається одним із керівників злочинного угруповання. Слідчі досі намагаються визначити справжню кількість учасників угруповання. Під час спецоперації правоохоронці конфіскували численні докази - ноутбуки, мобільні телефони, документи, готівку та цілий арсенал зброї.</p>
      <p>За даними поліції, група злочинців залучала до Німеччини працівників зі Східної Європи, переважно з України, які приїздили до країни начебто з туристичною метою, але потім залишалися для трудової діяльності, хоч за законом не мали на це права.</p>
      <p>Зловмисники видавали їм фальшиві документи та посвідчення для проходження реєстрації в місцевих органах влади і в соціальних та страхових службах.</p>
      <p>Крім того, злочинне угруповання мало власне агентство, яке допомагало українцям нелегально працевлаштуватися, а також надавало підтримку з пошуком житла поблизу місця роботи.</p>
      <p>Українців працевлаштовували в різних сферах, у тому числі й на виробництві. Даних про залучення українських громадян до проституції немає, додали в поліції.</p>
    </article>
  </body>
</html>