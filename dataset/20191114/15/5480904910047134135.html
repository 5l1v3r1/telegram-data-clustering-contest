<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tv-signal-v-novem-standardu-dvb-t2-prijima-30-procent-cechu/1821105?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T15:57:00+00:00"/>
    <meta property="og:title" content="TV signál v novém standardu DVB-T2 přijímá 30 procent Čechů"/>
    <meta property="og:description" content="Praha - Televizní signál v novém standardu DVB-T2 v současnosti přijímá kolem 30 procent diváků, tedy o pět procentních bodů víc než loni. První velké oblasti začnou vypínat nynější vysílání DVB-T za 14 dní. Uvedly to České Radiokomunikace. Příjem DVB-T2 je v současnosti možný prostřednictvím tzv. přechodových sítí, které vysílají paralelně se stávajícími vysílači DVB-T, a pokrývají 99,6 procenta domácností. Po jejich vypnutí začnou vysílat regulérní sítě DVB-T2."/>
  </head>
  <body>
    <article>
      <h1>TV signál v novém standardu DVB-T2 přijímá 30 procent Čechů</h1>
      <address><time datetime="2019-11-14T15:57:00+00:00">14 Nov 2019, 15:57</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Televizní signál v novém standardu DVB-T2 v současnosti přijímá kolem 30 procent diváků, tedy o pět procentních bodů víc než loni. První velké oblasti začnou vypínat nynější vysílání DVB-T za 14 dní. Uvedly to České Radiokomunikace. Příjem DVB-T2 je v současnosti možný prostřednictvím tzv. přechodových sítí, které vysílají paralelně se stávajícími vysílači DVB-T, a pokrývají 99,6 procenta domácností. Po jejich vypnutí začnou vysílat regulérní sítě DVB-T2.</p>
      <p>Podle průzkumu Nielsen Admosphere téměř 90 procent diváků o přechodu ví, více než polovina diváků tuší, kdy k němu dojde, 43 procent diváků je již na nový standard pozemního televizního vysílání připraveno, mají tedy televizor s DVB-T2 tunerem nebo příslušný set top box. Dalších zhruba 25 procent diváků deklaruje, že se pro nákup nových přijímačů rozhodne, až to bude nezbytně nutné.</p>
      <p>Kvůli blížícímu se zahájení vypínání DVB-T sítí je patrné, že čeští diváci přechod ve zvýšené míře řeší. Podle údajů prodejce elektroniky, společnosti Datart, se v říjnu proti předchozímu měsíci zvýšil prodej televizorů a set top boxů o 86 procent. Od začátku listopadu se zvýšil podíl prodaných zařízení v Praze z třetiny na polovinu ze všech prodaných zařízení v ČR.</p>
      <p>V Praze a středních Čechách vypínání DVB-T 27. listopadu začne. Z vysílačů Praha - město na Žižkově a Cukrák přestane v DVB-T vysílat Česká televize. Od začátku roku 2020 budou následovat další regiony. Za 56 dnů, konkrétně 8. ledna, bude také zahájeno vypínání stávajících DVB-T sítí ve kterých vysílají komerční televizní stanice. Přechod bude postupně pokračovat do 29. června, kdy budou vypnuty poslední DVB-T vysílače a bude uvolněno frekvenční pásmo 700 MHz pro mobilní operátory.</p>
      <p>Platformu pozemního digitálního vysílání pro příjem televize v Česku využívá zhruba 60 procent domácností.</p>
    </article>
  </body>
</html>