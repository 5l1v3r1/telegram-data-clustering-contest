<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/bilsh-nizh-na-milyon-gryven-zbytkiv-napolyuvaly-romenski-myslyvci"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-14T15:25:00+00:00"/>
    <meta property="og:title" content="Більш, ніж на мільйон гривень збитків наполювали роменські мисливці"/>
    <meta property="og:description" content="Під час проведення планової перевірки діяльності Роменської районної організації Українського товариства мисливців і рибалок фахівцями Державної екологічної інспекції у Сумській області було виявлено ряд порушень вимог природоохоронного законодавства. Зокрема, встановлено відсутність проведення комплексних заходів, спрямованих на охорону й відтворення мисливських тварин, збереження і поліпшення середовища їх перебування, відсутність обліку добутої дичини по деяких видах мисливської фауни тощо."/>
  </head>
  <body>
    <article>
      <h1>Більш, ніж на мільйон гривень збитків наполювали роменські мисливці</h1>
      <address>
        <time datetime="2019-11-14T15:25:00+00:00">14 Nov 2019, 15:25</time>
      </address>
      <p>Під час проведення планової перевірки діяльності Роменської районної організації Українського товариства мисливців і рибалок фахівцями Державної екологічної інспекції у Сумській області було виявлено ряд порушень вимог природоохоронного законодавства. Зокрема, встановлено відсутність проведення комплексних заходів, спрямованих на охорону й відтворення мисливських тварин, збереження і поліпшення середовища їх перебування, відсутність обліку добутої дичини по деяких видах мисливської фауни тощо.</p>
      <p>Більш того, державними інспекторами з охорони довкілля Сумської області було встановлено, що згідно даних в розрахунку пропускної спроможності, на мисливських угіддях Роменської РО УТМР протягом мисливського сезону 218-2019 років підлягало відстрілу 810 голубів (припутнів - 325 голів, горлиць - 485), 1754 качки (1041 крижень, 272 чирка-свистунка та 441 чирків-тріскунків), а лисок - 771 голова. Втім, відповідно до даних державної статистичної звітності 2-ТП (мисливство) за 2018 рік, було добуто 1117 голубів, 2213 качок та 1003 лиски.</p>
      <p>Відтак, Роменською РО УТМР перевищено норму відстрілу качок на 459 особин, лисок - на 292 особини, голубів - на 307 особин. Розмір стягнення за одну особину складає 1000 грн., тож загальна сума збитків, завданих унаслідок перевищення нормативів використання природних ресурсів, склала 1 058 000,00 (один мільйон п’ятдесят вісім тисяч) гривень.</p>
      <p>Про даний факт за ознаками вчинення кримінального правопорушення Інспекція повідомила органи прокуратури, а також пред’явила претензію Роменській РО УТМР щодо відшкодування збитків у добровільному порядку, повідомляє прес-служба відомства.</p>
    </article>
  </body>
</html>