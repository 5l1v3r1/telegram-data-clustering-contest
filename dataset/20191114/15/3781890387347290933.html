<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741711"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T15:32:00+00:00"/>
    <meta property="og:title" content="ไม่มีเวลาท้อ! 'นิชิโนะ'ปลุกช้างศึกลุยเวียดนาม"/>
    <meta property="og:description" content="ไม่มีเวลาท้อแท้ 'นิชิโนะ' ปลุกพลังกาย พลังใจ 'ช้างศึก' ลุยต่อนัดหน้าเจอ 'เวียดนาม' ยอมรับเล่นไม่ไหลลื่น ทั้งกองกลาง และตำแหน่งอื่นๆ ในเกมแพ้ มาเลเซีย ชี้ 3 แนวรับที่ส่งลงไปใหม่ พยายามทำเต็มที่แล้ว แต่ไม่คุ้ยเคย จึงประสานไม่ดี แถมสภาพสนามก็มีผล"/>
  </head>
  <body>
    <article>
      <h1>ไม่มีเวลาท้อ! 'นิชิโนะ'ปลุกช้างศึกลุยเวียดนาม</h1>
      <address>
        <time datetime="2019-11-14T15:32:00+00:00">14 Nov 2019, 15:32</time>
      </address>
      <figure>
        <img src="https://www.dailynews.co.th/admin/upload/20191114/news_LUOjWjeXef223852_533.jpg?v=201911142310"/>
      </figure>
      <p>
        <b>ไม่มีเวลาท้อแท้ "นิชิโนะ" ปลุกพลังกาย พลังใจ "ช้างศึก" ลุยต่อนัดหน้าเจอ "เวียดนาม" ยอมรับเล่นไม่ไหลลื่น ทั้งกองกลาง และตำแหน่งอื่นๆ ในเกมแพ้ มาเลเซีย ชี้ 3 แนวรับที่ส่งลงไปใหม่ พยายามทำเต็มที่แล้ว แต่ไม่คุ้ยเคย จึงประสานไม่ดี แถมสภาพสนามก็มีผล</b>
      </p>
      <p>"ช้างศึก" ทีมชาติไทย แพ้ "เสือเหลือง" มาเลเซีย อยู่ 1-2 ในฟุตบอลโลก2022 รอบคัดเลือก กลุ่ม G นัดที่ 4 ที่บูกิตจาลิล ทำให้ผ่าน 4 นัด มี 7 แต้ม อยู่ที่ 2 ตามหลังเวียดนาม ที่มี 10 แต้ม เกมหน้าจะบุกเยือน เวียดนาม วันที่ 19 พ.ย.<br/><br/>หลังเกม อากิระ นิชิโนะ โค้ชทีมชาติไทย กล่าวว่า “เราออกสตาร์ทได้ดี และทำประตูขึ้นนำอย่างรวดเร็ว แต่หลังจากนั้น เราไม่มีความหนักแน่นพอที่จะมุ่งหวังเข้าไปทำประตูที่ 2 ทำให้สถานการณ์เปลี่ยน จนออกมาในลักษณะนี้”<br/><br/>“ทีมในกลุ่มนี้ เราคาดการณ์ไว้แล้วว่าจะมีการแข่งขันกันสูง ซึ่งตอนนี้ผ่านมาครึ่งทางแล้ว 3 นัดแรกเราทำได้ดีระดับหนึ่ง แต่มาสะดุดในเกมนี้ หลังจากนี้เราต้องฟื้นฟูร่างกาย ให้พร้อมแข่งขันในนัดถัดไปให้เร็วที่สุด”</p>
      <figure>
        <img src="https://www.dailynews.co.th/admin/upload/20191114/news_SZkXOgxuCS223908_533.jpg?v=201911142310?v=6409"/>
      </figure>
      <p>ส่วนการที่ปรับกองหลัง ส่ง ทริสตอง โด, กรกช วิริยอุดมศิริ และ เอเลียส ดอเลาะ ลงสนาม เปลี่ยนจากเกมชนะ ยูเออี 2-1 ที่ใช้ นิติพงษ์ เสลานนท์, ธีราทร บุญมาทัน(ติดโทษแบน) และ ธนบูรณ์ เกษารัตน์ นั้น นิชิโนะ กล่าวว่า "จากความรู้สึกของผม ทั้ง 3 คนก็ทำงานอย่างหนัก และทำอย่างสุดความสามารถแล้ว แต่เนื่องจากยังไม่คุ้นเคยกันมาก ทำให้การประสานงานยังไม่ลงตัว บวกกับปัจจัยเรื่องสนามด้วย จึงอาจจะกดดัน และทำได้ไม่ดีเท่าที่คาดหวัง แต่ก็ยังเชื่อว่าทั้ง 3 คนนี้ ยังสามารถเล่นดีกว่าวันนี้ได้”<br/><br/>“ในส่วนของกองกลางทั้ง 2 คน (สารัช อยู่เย็น และ พิธิวัตต์ สุขจิตธรรมกุล) จังหวะจะโคนอาจจะไม่เข้าที่เข้าทางเหมือนนัดก่อนๆ แต่ตำแหน่งอื่นก็มีส่วนที่ไม่ไหลลื่นเช่นกัน”<br/><br/>“เนื่องจากตารางแข่งขันไม่หยุดรอให้เรา ดังนั้นเราก็ต้องพยายามฟื้นฟูร่างกายและจิตใจให้เร็วที่สุด ซึ่งจุดนี้เราก็ต้องดูแลพวกเขาให้มากๆ”</p>
    </article>
  </body>
</html>