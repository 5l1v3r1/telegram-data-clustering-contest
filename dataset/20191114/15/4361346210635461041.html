<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/afgan-marokkoi-es-tuneziai-embercsempeszt-iteltek-el-zalaegerszegen/186620"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T15:40:00+00:00"/>
    <meta property="og:title" content="Afgán, marokkói és tunéziai embercsempészt ítéltek el Zalaegerszegen"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Afgán, marokkói és tunéziai embercsempészt ítéltek el Zalaegerszegen</mark>
      </h1>
      <address><time datetime="2019-11-14T15:40:00+00:00">14 Nov 2019, 15:40</time> by <a rel="author">MTI</a></address>
      <p>Részben jogerősen hat, illetve hét év börtönre ítélt a Zalaegerszegi Törvényszék csütörtökön egy-egy afgán, marokkói és tunéziai embercsempészt, aki 2016-ban több tucatnyi embert szállított mostoha körülmények között illegálisan a határra.</p>
      <p>A zalai törvényszéknek az MTI-hez eljuttatott közleménye szerint a vádlottak 2016-ban két hónapon át Magyarországon tartózkodó migránsokat szállítottak gépkocsival az osztrák-magyar és a szlovén-magyar határ közelébe. A menekülteket jellemzően Budapestről és a bicskei táborból közvetítették hozzájuk.</p>
      <p>A férfiak bizonyíthatóan 62 ember külföldre szállítását bonyolították le, fejenként legalább 150 euróért. Az utazáshoz nagyméretű családi autókat, valamint egy kistehergépkocsit használtak, ez utóbbi rakterében sem ülőhelyek, sem ablakok nem voltak.</p>
      <p>A másodrendű afgán vádlott feladata volt általában a migránsok toborzása, míg marokkói társa, az elsőrendű vádlott a gépkocsikat biztosította, a negyedrendű tunéziai vádlott pedig a szállítást végezte.</p>
      <p>Egy alkalommal egyszerre 33 embert próbáltak meg átcsempészni a kisteherautóval az országhatáron, de még a budapesti indulást követően defekt miatt egy benzinkúton meg kellett állniuk. A hatóságok a szétszéledt menekülteket az afgán vádlottal együtt a környéken találták meg.</p>
      <p>A marokkói és a tunéziai férfi részben elismerte a tettét, de mindketten tagadták, hogy a 20-30 tagú csoportok szállításáról tudtak volna, a felelősséget afgán társukra hárították, aki azonban tagadott. Esetében a bíróság nem fogadta el azt az állítását, hogy munkát keresni érkezett Magyarországra, de ellopták az iratait, és ő is csak egy volt az embercsempészek által szállított menekültek közül.</p>
      <p>A Zalaegerszegi Törvényszék a vádlottakat folytatólagosan, társtettesként elkövetett embercsempészés bűntettében találta bűnösnek, harmadrendű, egyiptomi társuk esetében azonban bizonyítottság hiányában ejtette a társtettesként ellene emelt vádat. A bíróság a marokkói vádlottat hét, az afgán és a tunéziai férfit hat-hat év börtönbüntetésre ítélte - utóbbi esetében jogerősen -, illetve mindhármukat tíz évre kiutasította Magyarország területéről.</p>
    </article>
  </body>
</html>