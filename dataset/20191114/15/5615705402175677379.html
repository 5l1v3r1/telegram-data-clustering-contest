<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204469-uryad-peredast-v-upravlinnya-naftogazu-dvi-tec-brativ-dubnevichiv"/>
    <meta property="og:site_name" content="Mind UA"/>
    <meta property="article:published_time" content="2019-11-14T15:48:00+00:00"/>
    <meta property="og:title" content="Уряд передасть в управління «Нафтогазу» дві ТЕЦ братів Дубневичів"/>
    <meta property="og:description" content="Приватна компанія-управитель ледь не лишила 60 000 людей без тепла – Гончарук"/>
  </head>
  <body>
    <article>
      <h1>Уряд передасть в управління «Нафтогазу» дві ТЕЦ братів Дубневичів</h1>
      <h2>Приватна компанія-управитель ледь не лишила 60 000 людей без тепла – Гончарук</h2>
      <address>
        <time datetime="2019-11-14T15:48:00+00:00">14 Nov 2019, 15:48</time>
      </address>
      <p>Кабінет міністрів збирається передати дві проблемні ТЕЦ Львівської області  – у Новояворівську та у Новому Роздолі, якими до цього часу керувала приватна компанія, – в управління компанії НАК «Нафтогаз». Про це <a href="https://www.kmu.gov.ua/news/premyer-ministr-novoyavorivsk-ta-novij-rozdil-budut-z-teplom">повідомляє </a>пресслужба Уряду..</p>
      <p>Прем’єр-міністр Олексій Гончарук заявив, що передача ТЕЦ буде здійснена за два-три дні.</p>
      <p>За його словами, через безвідповідальність приватної компанії-управителя 60 000 людей у Новояворівську та Новому Роздолі могли залишитись у холодних квартирах взимку, адже обидва міста виявились абсолютно не готовими до опалювального сезону: гідравлічні випробування не проводили, у трубах навіть немає води, а працівники уже пів року не отримували заробітної плати.</p>
      <p>Тепломережа у Новояворівську має запрацювати вже за кілька днів, а от у Новому Роздолі п’ять днів знадобиться лише на підготовку системи до запуску.</p>
      <p>Гончарук наголосив, що триматиме ситуацію на особистому контролі.</p>
      <p>Нагадаємо, кінцевими бенефіціарами компаній-управителів «Новороздільскої ТЕЦ» та «Новояворівської ТЕЦ» є народні депутати від БПП брати Ярослав та Богдан Дубневичі.</p>
      <p>Нагадаємо, 31 жовтня Верховна Рада <a href="https://mind.ua/news/20203898-dubnevichu-zagrozhue-12-rokiv-pozbavlennya-voli-ryaboshapka">дала згоду</a> на притягнення до кримінальної відповідальності народного депутата Ярослава Дубневича, його звинувачують у відмиванні коштів за корупційними схемами.</p>
      <p>7 листопада Апеляційний суд ухвалив взяти Дубневича  <a href="https://mind.ua/news/20204251-nardep-yaroslav-dubnevich-vijshov-iz-sizo-zmi">під варту</a> з правом внесення застави у 90 млн грн, а вже 8 листопада депутат вийшов із СІЗО – після внесення застави  у 100 млн грн, що на 10 млн грн більше, ніж визначила апеляція.</p>
      <related>
        <h4>Також читайте</h4>
        <a href="https://mind.ua/news/20204427-vitrenko-zayavivshcho-ukrayinska-ekonomika-mozhe-piti-v-minus-yakshcho-tranzitu-ne-bude"/>
        <a href="https://mind.ua/news/20204412-gazprom-skasuvav-rozmishchennya-evrobondiv-cherez-ukrayinu"/>
        <a href="https://mind.ua/news/20204341-naftogaz-pidnyav-cinu-na-gaz-dlya-naselennya-na-146"/>
      </related>
    </article>
  </body>
</html>