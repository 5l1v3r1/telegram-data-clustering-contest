<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1991726/%C2%AB%D8%AF%D8%A7%D8%B9%D8%B4%C2%BB-%D8%AC%D8%B2%D8%A6%DB%8C%D8%A7%D8%AA-%D8%B7%D8%B1%D8%AD-%D8%AA%D8%B1%D9%88%D8%B1-%D8%B3%D8%B1%D8%A7%D9%86-%D8%AC%D9%87%D8%A7%D9%86-%D8%A7%D8%B2-%D8%AC%D9%85%D9%84%D9%87-%D8%AA%D8%B1%D8%A7%D9%85%D9%BE-%D8%B1%D8%A7-%D9%81%D8%A7%D8%B4-%DA%A9%D8%B1%D8%AF"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-14T15:30:00+00:00"/>
    <meta property="og:title" content="«داعش» جزئیات طرح ترور سران جهان از جمله ترامپ را فاش کرد"/>
    <meta property="og:description" content="گروه تروریستی «داعش» نحوه ترور سران جهان توسط «گروه های تنها» را فاش کرد. اعضای گروه می توانند خود را روزنامه نگار جا بزنند و از این طریق بمب در کنار دولتمردان مثل پرزیدنت دونالد ترامپ جاسازی کنند.یکی از شبکه های وابسته به «داعش» هفته جاری پوستری با"/>
  </head>
  <body>
    <article>
      <h1>«داعش» جزئیات طرح ترور سران جهان از جمله ترامپ را فاش کرد</h1>
      <address>
        <time datetime="2019-11-15T15:30:00+00:00">15 Nov 2019, 15:30</time>
      </address>
      <p>گروه تروریستی «داعش» نحوه ترور سران جهان توسط «گروه های تنها» را فاش کرد. اعضای گروه می توانند خود را روزنامه نگار جا بزنند و از این طریق بمب در کنار دولتمردان مثل پرزیدنت دونالد ترامپ جاسازی کنند.<br/><br/>یکی از شبکه های وابسته به «داعش» هفته جاری پوستری با عنوان «چندین شیوه برای ترور سران جهان» منتشر کرد.<br/><br/>به گزارش سایت روزنامه انگلیسی «دیلی میل» در این پوستر به سه شیوه ترور «مقام ها و فرماندهان نظامی» توسط تروریست ها اشاره شده است.<br/><br/>«داعش» در این راهنما شیوه های ترور و نحوه رفتار به عنوان یک روزنامه نگار و پنهان کردن اسلحه در دوربین و انجام عملیات تروریستی در نشست های خبری را توضیح داده است.<br/><br/>در این پوستر آمده «اعضای گروه ممکن است با پوشش مناسب خود را در کنفرانس ها و همایش ها و نشست های خبری به عنوان خبرنگار و روزنامه نگار جا بزنند تا دشمنان را هدف بگیرند. این افراد همچنین می توانند از دوربین به عنوان یک وسیله انفجاری استفاده یا اینکه اسلحه را در دوربین پنهان کنند».<br/><br/>این شبکه روز چهارشنبه (۱۳ نوامبر) عکس مونتاژ شده از یکی از افراد تروریست منتشر کرد که پشت ترامپ ایستاده. ترامپ هم در این عکس زانو زده و خود را برای اعدام آماده می کند.<br/><br/>ابو بکر البغدادی سرکرده «داعش» در روز ۲۶ اکتبر در حمله آمریکا در سوریه کشته شد اما با این حال این گروه هنوز به دنبال ترویج تفکر تروریستی در شبکه های اجتماعی است.<br/><br/>این پوستر از سه بخش تشکیل شده و به شیوه های دیگری مثل حمله به خودروی چهره های مهم اشاره می کند.<br/><br/>در بخش دوم به حمله به خودروی سران و مقام های رسمی با استفاده از اسلحه های تک تیراندازی میان برد و دور برد از ساختمان های بلند اشاره شده است.<br/><br/>این راهنما افزود «گرگ های تنها می توانند با تیربار یا کوکتل مولوتوف خودروی سران یا گردهمایی آنها را متوقف کنند».<br/><br/>در این برنامه به استفاده از اسلحه سرد مثل تیغ و چاقو و شمشیر برای ترور سران جهان اشاره شده است.<br/><br/>راهنمای «داعش» خاطر نشان کرد «مهاجم برای شناسایی موارد نقص امنیتی کافی است با تعیین یک محل احتمالی برای انجام حمله مسیر عبور خودرو را زیر نظر بگیرد و همچنین برنامه ای برای خروج از محل داشته باشد».<br/><br/>به گزارش دیلی میل، رسانه های «داعش» پیشتر نیز هواداران خود را به آتش کشیدن جنگل ها در آمریکا و اروپا برای ایجاد فاجعه زیست محیطی تشویق کردند.<br/><br/>کشته شدن البغدادی ضربه سهمگینی به گروه «داعش» زد. این گروه با شکست های نظامی پی در پی در برابر ائتلاف جهانی ضد «داعش» به رهبری آمریکا مناطق تحت کنترل خود در سوریه و عراق را از دست داد.<br/><br/>جانشین البغدادی چند روز پس از کشته شدن البغدادی اعلام شد. اما جزئیات چندانی از او در دست نیست.<br/><br/>هنوز مشخص نیست که ساختار این گروه تروریستی بر اثر شکست های پی در پی چطور تحت تاثیر قرار خواهد گرفت.</p>
    </article>
  </body>
</html>