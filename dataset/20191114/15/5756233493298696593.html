<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621489/%D8%AE%D8%AF%D8%A7-%DA%A9%D9%86%D8%AF-%D8%A8%D9%87-%D9%88%DB%8C%D9%84%D9%85%D9%88%D8%AA%D8%B3-%DA%AF%D9%81%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T15:12:00+00:00"/>
    <meta property="og:title" content="خدا کند به ویلموتس گفته باشند"/>
    <meta property="og:description" content="عراق در این سال‌ها هرگز حریف آسانی برای تیم ملی ایران نبوده است. حتی در عصر کی‌روش که ما برابر رقبای عربی و سنتی نتایج خوبی گرفتیم، عراق لقمه‌ای گلوگیر بود. آنها در جام‌ملت‌های آسیا ۲۰۱۵ طی یک بازی جنجالی تیم ملی ایران را حذف کردند و در جام ملت‌های آسیا ۲۰۱۹ هم در مرحله گروهی تیم کشورمان را در یک بازی نفسگیر متوقف کردند. خدا کند به ویلموتس گفته باشند که چه تیم خطرناک و پرانگیزه‌ای روبه‌روی ما قرار می‌گیرد و چطور ممکن است برای کسب نتیجه بهتر، بازی را به حاشیه و جنگ‌های روانی بکشاند."/>
  </head>
  <body>
    <article>
      <h1>خدا کند به ویلموتس گفته باشند</h1>
      <address>
        <time datetime="2019-11-14T15:12:00+00:00">14 Nov 2019, 15:12</time>
      </address>
      <p>
        <i>عراق در این سال‌ها هرگز حریف آسانی برای تیم ملی ایران نبوده است. حتی در عصر کی‌روش که ما برابر رقبای عربی و سنتی نتایج خوبی گرفتیم، عراق لقمه‌ای گلوگیر بود. آنها در جام‌ملت‌های آسیا ۲۰۱۵ طی یک بازی جنجالی تیم ملی ایران را حذف کردند و در جام ملت‌های آسیا ۲۰۱۹ هم در مرحله گروهی تیم کشورمان را در یک بازی نفسگیر متوقف کردند. خدا کند به ویلموتس گفته باشند که چه تیم خطرناک و پرانگیزه‌ای روبه‌روی ما قرار می‌گیرد و چطور ممکن است برای کسب نتیجه بهتر، بازی را به حاشیه و جنگ‌های روانی بکشاند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«هفته پنجم رقابت‌های پیش‌مقدماتی جام‌جهانی ۲۰۲۲ قطر در گروه سوم آسیا امروز با برگزاری دو بازی پشت‌سر گذاشته خواهد شد. حتما می‌دانید که تیم ملی ایران هفته اول استراحت کرد، هفته دوم در هنگ‌کنگ دو بر صفر برابر این تیم به پیروزی رسید، هفته سوم با ۱۴ گل کامبوج را شکست داد، هفته چهارم یک بر صفر برابر بحرین شکست خورد و حالا برای برگزاری بازی هفته پنجم مقابل عراق راهی اردن شده است. این بازی به میزبانی عراق، در اردن برگزار می‌شود و دلیل آن هم ناآرامی این روزهای کشور عراق است. قبلا قرار بود یک داور اردنی مسابقه را قضاوت کند، اما با توجه به تغییر محل میزبانی، یک داور سریلانکایی جانشین او شد که حداقل روی کاغذ برای ما اتفاق خوبی است و از حجم حساسیت‌ها می‌کاهد.</p>
      <p>نیازی به گفتن نیست که مسابقه امروز تا چه اندازه برای فوتبال ایران مهم شده است. بعد از باخت غیرمنتظره به بحرین که به نوعی ماه‌عسل ویلموتس در ایران را به پایان برد، تیم ملی کشورمان نیاز ضروری به کسب امتیاز از میدان دشوار امروز دارد؛ اگر ببریم که وضع‌مان را خوب کرده‌ایم و به نوعی اثر باخت مقابل بحرین، هم در جدول و هم از لحاظ روانی پاک خواهد شد، اما در غیر این صورت باید مراقب باشیم که مطلقا شکست نخوریم. شاید تساوی در این بازی کسی را راضی نکند، اما قابل مقایسه با باخت نیست. پیروزی عراق بر ما، رقیب مستقیم‌مان را تقویت می‌کند و چهار امتیاز جلو می‌اندازد. در حال حاضر بحرین و عراق با هفت امتیاز در گروه ما صدرنشین هستند و ایران با شش امتیاز پشت‌سر آنها ایستاده است.</p>
      <figure>
        <img src="https://aftabnews.ir/files/fa/news/1398/8/23/359199_607.jpg"/>
      </figure>
      <p>می‌توانید تصور کنید که اگر عراق ما را ببرد و در پایان دور رفت چهار امتیاز پیش بیفتد، چه فاجعه‌ای رقم خواهد خورد. در این صورت تک‌تک مسابقات دور برگشت اهمیتی خارق‌العاده پیدا خواهد کرد و البته نباید آنقدر هم ساده‌انگار باشیم که تصور کنیم عراق و بحرین به راحتی در ورزشگاه آزادی مغلوب تیم کشورمان خواهند شد. ما امروز از ساعت ۱۷:۳۰ برابر عراق به میدان می‌رویم و بحرین هم در دیگر بازی گروه از ساعت ۱۵:۳۰ میهمان هنگ‌کنگ خواهد بود. اگر اتفاق خاصی رخ ندهد بحرینی‌ها احتمالا آن بازی را خواهند برد و اگر ما هم مغلوب عراق شویم، هر دو رقیب مستقیم‌مان با ۱۰ امتیاز ایران ۶ امتیازی را جا خواهند گذاشت؛ یک احتمال وحشتناک. از این گروه تنها تیم اول به‌صورت مستقیم به مرحله بعد راه می‌یابد و بهترین تیم‎‌های دوم هم صعود خواهند کرد. تیم سوم اما قطعا حذف خواهد شد.</p>
      <p>عراق در این سال‌ها هرگز حریف آسانی برای تیم ملی ایران نبوده است. حتی در عصر کی‌روش که ما برابر رقبای عربی و سنتی نتایج خوبی گرفتیم، عراق لقمه‌ای گلوگیر بود. آنها در جام‌ملت‌های آسیا ۲۰۱۵ طی یک بازی جنجالی تیم ملی ایران را حذف کردند و در جام ملت‌های آسیا ۲۰۱۹ هم در مرحله گروهی تیم کشورمان را در یک بازی نفسگیر متوقف کردند. خدا کند به ویلموتس گفته باشند که چه تیم خطرناک و پرانگیزه‌ای روبه‌روی ما قرار می‌گیرد و چطور ممکن است برای کسب نتیجه بهتر، بازی را به حاشیه و جنگ‌های روانی بکشاند. این چند روز عراقی‌ها برای بازی با ایران بسیار مصمم نشان داده‌اند و حتی یک تاجر عراقی وعده داده به گلزن این مسابقه یک دستگاه آپارتمان در شهر بغداد پاداش بدهد! همه اینها در حالی است که فدراسیون فوتبال کشور ما تا چند روز قبل از بازی تازه دنبال سرمربی تیم ملی بود و با مکافات توانست ویلموتس را راضی به ادامه همکاری کند.</p>
      <p>تمرینات تیم ما دیرتر از عراق شروع شد و ما دیرتر از آنها به اردن رفتیم، اما کاش اینها به معنای آن نباشد که حریف را دست‌کم گرفته‌ایم. برای این بازی نفراتی مثل اشکان دژاگه، علیرضا جهانبخش و سعید عزت‌اللهی به تیم ملی دعوت نشده‌اند و البته احسان حاج‌صفی هم که مهره موثری برای‌مان بود به دلیل مصدومیت اردو را ترک کرده است. در چند روز گذشته چند پیش‌کسوت فوتبال ایران از جمله کریم باقری به درستی در مورد اقدام احتمالی عراقی‌ها برای راه‌انداختن دعوا در زمین هشدار داده‌اند که امیدواریم جدی گرفته شود. تیم ملی ایران هفته آینده در آغاز دور برگشت استراحت خواهد داشت و بازی بعدی کشورمان هفتم فروردین سال آینده با هنگ‌کنگ برگزار می‌شود. آیا در این چهار ماه، حال فوتبال ملی ما خوب خواهد بود؟ نتیجه بازی امروز مشخص می‌کند.»</p>
    </article>
  </body>
</html>