<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/adina-valean-trebuie-sa-impunem-o-obligatie-ca-diferite-tipuri-de-combustibili-sa-fie-folosite-in-aviatie-18586004"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T15:40:53+00:00"/>
    <meta property="og:title" content="Adina Vălean: Trebuie să impunem o obligaţie ca diferite tipuri de combustibili să fie folosite în aviaţie"/>
    <meta property="og:description" content="Adina Vălean, propusă comisar european pe Transporturi, a declarat, în comisia de specialitate a PE, că Executivul european ar trebui să introducă obligaţii ca industria aviaţiei să folosească diferite tipuri de combustibili care să fie sustenabili pentru a reduce costurile şi emisiile de carbon."/>
  </head>
  <body>
    <article>
      <h1>Adina Vălean: Trebuie să impunem o obligaţie ca diferite tipuri de combustibili să fie folosite în aviaţie</h1>
      <address><time datetime="2019-11-14T15:40:53+00:00">14 Nov 2019, 15:40</time> by <a rel="author">Alexandru Costea, Mediafax</a></address>
      <p>Adina Vălean, propusă comisar european pe Transporturi, a declarat, în comisia de specialitate a PE, că Executivul european ar trebui să introducă obligaţii ca industria aviaţiei să folosească diferite tipuri de combustibili care să fie sustenabili pentru a reduce costurile şi emisiile de carbon.</p>
      <p>"Când vorbim despre un sector curat şi sustenabil, trebuie mereu să ne gândim la tot coşul de măsuri, fie că e vorba de măsuri care se bazează pe piaţă sau nu. Pentru ca aviaţia să devină un sector mai curat, trebuie să înţelegem echilibrul fragil şi corect între nevoia noastră de a avea un mix la nivelul energetic dar şi la nivelul amprentei ecologice, să încercăm să ne gândim la creşterea naţională dar şi la competitivitatea europeană. Din coşul de măsuri pe care îl avem la dispoziţie, ce văd este că avem sistemul ETS (Sistemul UE de Comercializare a certificatelor de emisii - n.r.). La sistemul pentru aviaţie trebuie să reducem emisiile, apoi avem alte sisteme pe care putem să le mai folosim în reducerea emisiilor iar apoi trebuie să continuăm să lucrăm la inovare, la tehnologie în domeniul aviaţiei, pentru a avea maximă eficienţă în ceea ce priveşte producţia de combustibil", a declarat, joi, Adina Vălean, în cadrul audierii în comisia pentru Transporturi a Parlamentului European.</p>
      <p>Comisarul desemnat de România pentru portofoliul Transporturilor susţine că în gestionarea emisiilor de carbon din industria aviaţiei trebuie ţinut cont de diferenţa mare de preţ dintre kerosen şi alternativele de combustibili.</p>
      <p>"Trebuie să lucrăm şi la gestiunea traficului tot pentru a putea face economii de combustibil. Aţi menţionat şi combustibilii sustenabili în domeniul aviaţiei. Aici există momentan o diferenţă de preţ foarte mare între kerosen, pe de o parte, şi alte alternative la etapa actuală. Ce cred eu că ar trebui făcut şi ceea ce este promiţător este să încercăm să impunem obligaţii, astfel încât măcar la momentul acesta să fie o obligaţie de amestecare a diferitelor tipuri de combustibili. Toate alternativele acestea, amestecate sau nu, trebuie să fie sustenabile. Chiar dacă n-am ajuns atât de departe, există proiecte şi evoluţii promiţătoare. Dacă ne uităm la electrocombustibil spre exemplu, sau dacă ne uităm la solar la lichid, avem deja mai multe proiecte în acest sens în Europa şi cred că trebuie susţinute aceste iniţiative pionier pentru ca să vedem unde duc în primul rând. Un coş de măsuri pentru a decarboniza e foarte important pentru a fi mai ecologici, dar fără să pierdem competitivitatea", a explicat eurodeputatul PNL.</p>
      <p>Ea a mai spus că posibilitatea introducerii unei taxe pe combustibil trebuie analizată cu atenţie deoarece poate avea un impact social şi economic nedorit.</p>
      <p>"Problema nu este neapărat unde vor merge banii din aceste taxe. Fiecare taxă care se percepe, impozit pe care îl introducem revine asupra consumatorului. Banii care se colectează intră la bugetul general al statului membru. Nu ştiu cât de eficientă ar fi această taxă din punct de vedere social şi economic, pentru că trebuie să ţinem cont de toate aspectele. (...) Impozitarea ar putea fi una din căi, dar trebuie să ne uităm bine înainte să luăm măsuri, pentru că există şi un impact social pe care nu trebuie să-l neglijăm", a precizat aceasta.</p>
      <p>Europarlamentarul PNL Adina Vălean, propusă pentru funcţia de comisar european din partea României, a fost audiată, joi, în Comisia pentru Transporturi a Parlamentului European.</p>
      <p>Comisia pentru Afaceri Juridice din Parlamentul European (Comisia JURI) a dat aviz favorabil, în şedinţa de marţi a forului legislativ, pentru Adina Vălean, propusă comisar european pentru Transporturi, dar şi pentru propunerile de comisari din partea Franţei şi Ungariei.</p>
      <p>Adina Vălean a primit aviz pozitiv şi din partea parlamentarilor români, după ce aceasta a fost audiată în comisiile de specialitate ale Parlamentului României.</p>
      <p>Votul în PE pentru Executivul UE propus de preşedintele-ales Ursula von der Leyen va avea loc într-o sesiunea plenară programată pe 27 noiembrie.</p>
    </article>
  </body>
</html>