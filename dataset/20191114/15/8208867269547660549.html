<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/14/news/decreto_fiscale_riammesso_l_emendamento_sull_iva_ridotta_per_gli_assorbenti-241102356/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T15:49:00+00:00"/>
    <meta property="og:title" content="Tampon tax, riammesso l'emendamento per lo sconto sugli assorbenti"/>
    <meta property="og:description" content="La proposta di modifica per ridurre l'Iva era stata giudicata inammissibile dalla commissione Finanze della Camera. Riammesso anche il bonus airbag per moto"/>
  </head>
  <body>
    <article>
      <h1>Tampon tax, riammesso l'emendamento per lo sconto sugli assorbenti</h1>
      <h2>La proposta di modifica per ridurre l'Iva era stata giudicata inammissibile dalla commissione Finanze della Camera. Riammesso anche il bonus airbag per moto</h2>
      <address>
        <time datetime="2019-11-14T15:49:00+00:00">14 Nov 2019, 15:49</time>
      </address>
      <p><b>MILANO -</b> Torna in discussione l'emendamento al decreto fiscale che prevede l'applicazione <a href="https://www.repubblica.it/economia/2019/11/13/news/l_iva_sugli_assorbenti_resta_al_22_bocciato_l_emendamento_boldrini-241047692/">dell'aliquota Iva ridotta</a> al 10% invece di quella al 22% sugli assorbenti. La proposta di modifica, ieri giudicata inammissibile dalla Commissione Finanze della Camera dove il decreto è in esame, oggi è stata riammessa. L'emendamento, a prima firma Laura Boldrini, punta a ridurre l'Iva su tutti i prodotti sanitari e igienici femminili, quali tamponi interni, assorbenti igienici esterni, coppe e spugne mestruali e secondo le stime avrebbe un costo annuo di 97 milioni di euro. La riammissione non comporta automaticamente un via libera al testo visto che la proposta emendativa potrebbe a questo punto essere bocciata nel merito dalla commissione.<br/><br/>La stessa commissione ha anche riammesso all'esame l'emendamento M5s che prevede una detrazione d'imposta del 26%, per una spesa fino a 500 euro, per l'acquisto di dispositivi di protezione individuale airbag per i conducenti e i passeggeri di ciclomotori e motocicli. La proposta di modifica prevede inoltre che il bonus salga al 50% se la spesa è sostenuta successivamente e nello stesso anno d'imposta dell'acquisto di un ciclomotore o un motociclo nuovo, elettrico o con motore a scoppio che sia conforme alla normativa europea antinquinamento Euro5 o successive.</p>
    </article>
  </body>
</html>