<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/14/belarus-otnovo-se-dvoumi-mejdu-iztoka-i-zapada.429632"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T15:05:00+00:00"/>
    <meta property="og:title" content="Беларус отново се двоуми между Изтока и Запада"/>
    <meta property="og:description" content="Западните лидери искат да подкрепят Александър Лукашенко | Dnes.bg"/>
  </head>
  <body>
    <article>
      <h1>Беларус отново се двоуми между Изтока и Запада</h1>
      <h2>Западните лидери искат да подкрепят Александър Лукашенко</h2>
      <address><time datetime="2019-11-14T15:05:00+00:00">14 Nov 2019, 15:05</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Западните лидери обмислят да подкрепят авторитарния лидер на Беларус Александър Лукашенко. На пръв поглед всичко това звучи нелогично. Но този план е провокиран от потенциалната опасност от анексия на части от Беларус от Русия, което би променило баланса на силите в Европа, пише <a href="https://www.bloombergtv.bg/"><b>Bloomberg TV Bulgaria</b></a>.</p>
      <related>
        <a href="https://www.dnes.bg/world/2019/11/11/lukashenko-ne-e-posledniiat-diktator-v-evropa-po-dobre-toi-ne-ruskite-tankove.429249"/>
      </related>
      <p>Подкрепата засега е силно ограничена заради страхове, че прекалената близост на Запада би довела до военна интервенция на Русия. Командири от НАТО предупреждават, че службите за сигурност и отбрана на Беларус са вече под контрола на Москва.</p>
      <p>Лукашенко, който е на власт от 1994 г., отказва да приеме нарастващите искания на Кремъл за по-силна интеграция на двете страни и формирането на Съюзна държава. Ето защо дългогодишният лидер на Беларус не разреши установяването на руски военни бази на територията на източноевропейската страна и остана неутрален по отношение на военния конфликт в съседна Украйна. Опасенията за анексия или военна интервенция от Русия са напълно реални заради горчивия опит на останалите страни в региона като Украйна, Грузия и Молдова.</p>
      <p>„Ситуацията е сериозна, тъй като Русия може да принуди Беларус двете страни да се обединят. Властите в Минск са под натиск и сега е ред на Европейския съюз, Полша и други държави да защитават суверенитета на Беларус“, коментира външният министър на Полша Яцек Чапутович, цитиран от The Wall Street Journal.</p>
      <p>САЩ и ЕС, които от години изолират беларуския президент заради авторитарния модел на управление в страната и нарушаването на човешки права, бавно и уверено възстановяват отношенията си с Минск. През август тогавашният съветник по националната сигурност на САЩ Джон Болтън се срещна с Лукашенко на беларуска територия. А този вторник държавният лидер стъпи на територия на Европейския съюз за първи път от над три години, за да търси подкрепа от икономическата общност.</p>
      <p>Лукашенко се срещна с президента на Австрия Александър Ван дер Белен, като двамата обсъдиха важни геополитически въпроси, включително и войната в Източна Украйна. Едно от важните условия на ЕС за каквото и да е сътрудничество с бившата съветска република е възстановяването на демокрацията и прекратяването на репресиите по политически причини. Ето защо Австрия препоръча на Беларус да се откаже от смъртното наказание. Но Лукашенко отговори лаконично и не даде заявка за подобни действия.</p>
      <p>Продължението на анализа четете в <a href="https://www.bloombergtv.bg/novini/2019-11-14/belarus-mezhdu-iztoka-i-zapada-avtoritarizma-i-svobodata"><b>Bloomberg TV Bulgaria</b></a>.</p>
    </article>
  </body>
</html>