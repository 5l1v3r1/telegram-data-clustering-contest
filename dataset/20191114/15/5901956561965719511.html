<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/poslanci-odlocili-proti-ospicam-obvezno-sicer-kazen-249263"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T15:05:00+00:00"/>
    <meta property="og:title" content="Poslanci odločili: proti ošpicam obvezno, sicer kazen"/>
    <meta property="og:description" content="BERLIN – Spodnji dom nemškega parlamenta je po večmesečni razpravi z veliko večino sprejel zakon, po katerem bo za sprejem otrok v šolo in vrtec od 1. marca prihodnje leto obvezno cepljenje pro..."/>
  </head>
  <body>
    <article>
      <h1>Poslanci odločili: proti ošpicam obvezno, sicer kazen</h1>
      <h2>V Nemčiji sprejeli zakon o obveznem cepljenju proti ošpicam.</h2>
      <address><time datetime="2019-11-14T15:05:00+00:00">14 Nov 2019, 15:05</time> by <a rel="author">STA, Ma. M.</a></address>
      <p>BERLIN – Spodnji dom nemškega parlamenta je po večmesečni razpravi z veliko večino sprejel zakon, po katerem bo za sprejem otrok v šolo in vrtec od 1. marca prihodnje leto obvezno cepljenje proti ošpicam. Za tiste, ki nove zakonodaje ne bodo spoštovali, so predvidene denarne kazni do 2.500 evrov, poroča nemška tiskovna agencija <i>dpa</i>.<br/><br/>Za otroke, ki so že v vrtcu ali šoli, pa bodo morali starši do 31. julija 2021 predložiti dokaz, da so bili bodisi cepljeni bodisi so ošpice že preboleli. Cepljenje bo po novi zakonodaji, ki jo je podprlo 459 nemških poslancev, 89 jih je bilo proti in 105 vzdržanih, poslej obvezno tudi za zaposlene v vrtcih, šolah in zdravstvenih ustanovah ter za tiste, ki delajo ali bivajo v centrih za migrante.<br/><br/>»Zaščita pred ošpicami je zaščita otok,« je poudaril nemški minister za zdravje <b>Jens Spahn</b>.<br/><br/>V Nemčiji so po navedbah <i>dpa</i> letos zabeležili 501 okužbo z virusom ošpic. Da bi preprečili širjenje bolezni, je po navedbah Svetovne zdravstvene organizacije (WHO) nujna najmanj 95-odstotna precepljenost. Po poročilu inštituta Roberta Kocha je v Nemčiji obe dozi cepiva pred vstopom v šolo dobilo 93 odstotkov vseh otrok, poroča <i>Deutsche Welle</i>.<br/><br/><b>V Sloveniji so bile ošpice dolgo najpogostejša nalezljiva bolezen</b><br/>Bolezen se pojavlja po vsem svetu. Na njen pojav vplivata gostota prebivalstva in dostopnost do cepljenja. Pred uvedbo cepljenja so se pojavljale epidemije ošpic na dve do pet let in so trajale od tri do štiri mesece.<br/><br/>V Sloveniji so bile ošpice dolga leta najpogostejša nalezljiva bolezen. Od leta 1968, ko smo pri nas uvedli obvezno cepljenje, je število bolezni začelo upadati. Zadnja epidemija ošpic je bila pri nas v letih 1994/95. V zadnjih letih v Sloveniji beležimo le še posamične uvožene primere bolezni, ki povzročijo nekaj sekundarnih primerov.<br/><br/><i>VIR: NIJZ</i></p>
    </article>
  </body>
</html>