<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/motorola-se-vrati-k-vecku-razr-tentokrat-s-ohebnym-displejem/1821101?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T15:41:00+00:00"/>
    <meta property="og:title" content="Motorola se vrátí k véčku Razr, tentokrát s ohebným displejem"/>
    <meta property="og:description" content="New York - Americká společnost Motorola, kterou vlastní čínský gigant Lenovo, chystá návrat ke svému sklápěcímu telefonu Razr, takzvanému véčku, tentokrát ale s ohebným displejem. Jeho úhlopříčka bude 6,2 palce, tedy bezmála 16 centimetrů. Další, menší displej na notifikace bude na vnějším plášti přístroje. Na americký trh bude novinka uvedena 26. prosince za 1500 dolarů (téměř 35.000 Kč). Informovala o tom agentura AP."/>
  </head>
  <body>
    <article>
      <h1>Motorola se vrátí k véčku Razr, tentokrát s ohebným displejem</h1>
      <address><time datetime="2019-11-14T15:41:00+00:00">14 Nov 2019, 15:41</time> by <a rel="author" href="http://www.ctk.cz/" target="_blank">ČTK</a></address>
      <p>New York - Americká společnost Motorola, kterou vlastní čínský gigant Lenovo, chystá návrat ke svému sklápěcímu telefonu Razr, takzvanému véčku, tentokrát ale s ohebným displejem. Jeho úhlopříčka bude 6,2 palce, tedy bezmála 16 centimetrů. Další, menší displej na notifikace bude na vnějším plášti přístroje. Na americký trh bude novinka uvedena 26. prosince za 1500 dolarů (téměř 35.000 Kč). Informovala o tom agentura AP.</p>
      <p>Nový model však celosvětový trh s mobilními telefony příliš neovlivní, myslí si analytici, které oslovila BBC. "Otázka, kterou si všichni položí, zní, zda tento sklápěcí přístroj zopakuje úspěch Motoroly, protože její podíl na trhu je opravdu malý," řekl analytik IDC Francisco Jeronimo. "Popravdě si nemyslím, že to zvrátí," dodal.</p>
      <figure>
        <img src="https://i3.cn.cz/3/1573744152_P201911140891801.jpg"/>
      </figure>
      <p>Motorola, kterou čínský podnik Lenovo koupil od Googlu v roce 2014, o novém modelu tvrdí, že je voděodolný. Zákazníky ujišťuje, že ohebný displej dokáže zdarma vyměnit do 24 hodin, pokud bude přístroj v záruce.</p>
      <p>Nový model Razr bude prvním sklápěcím telefonem s ohebným displejem. Sklapnutý přístroj bude mít tloušťku 14 milimetrů. Druhý displej může vedle notifikací sloužit k zasílání zpráv, přijímání hovorů a rovněž k bezkontaktnímu placení.</p>
      <p>Původní model Razr uvedla Motorola na trh v roce 2004. Přístroj v sobě tehdy jako první spojil technologii a módu a poptávka po telefonech Motorola prudce stoupala. V roce 2006 firma prodávala téměř čtvrtinu všech mobilních telefonů, předstihla ji pouze finská Nokia.</p>
      <p>Pak se ale objevil iPhone od americké společnosti Applu a podíl Motoroly na světovém trhu se skokově snížil z 21,4 procenta v roce 2007 na 13,9 procenta o rok později. Od té doby se soustavně snižuje až na nynější dvě procenta.</p>
    </article>
  </body>
</html>