<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/finance/staikouras-mexri-tis-arxes-dekemvriou-i-apopliromi-tou-dnt/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T15:54:56+00:00"/>
    <meta property="og:title" content="Σταϊκούρας : Μέχρι τις αρχές Δεκεμβρίου η αποπληρωμή του ΔΝΤ"/>
    <meta property="og:description" content="«Ήδη προχωράμε σε αυτή τη διαδικασία και εκτιμάμε ότι θα ολοκληρωθεί στις επόμενες δύο – τρεις εβδομάδες»"/>
  </head>
  <body>
    <article>
      <h1>Σταϊκούρας : Μέχρι τις αρχές Δεκεμβρίου η αποπληρωμή του ΔΝΤ</h1>
      <h2>«Ήδη προχωράμε σε αυτή τη διαδικασία και εκτιμάμε ότι θα ολοκληρωθεί στις επόμενες δύο – τρεις εβδομάδες»</h2>
      <address><time datetime="2019-11-14T15:54:56+00:00">14 Nov 2019, 15:54</time> by <a rel="author">ΤοΒΗΜΑ Team</a></address>
      <p>Ακόμα καλύτερα θα κινηθεί η χώρα το 2020, σε σχέση με το 2019, παρά τους κινδύνους της αυξημένης μεταβλητότητας σε ευρωπαϊκό και παγκόσμιο επίπεδο, κάτι που μπορεί να ειπωθεί «με ασφάλεια», όπως επισήμανε σήμερα, από το βήμα του 4ου Thessaloniki Forum, ο υπουργός Οικονομικών, Χρήστος Σταϊκούρας, επισημαίνοντας ότι η αισιοδοξία της κυβέρνησης είναι ρεαλιστική.</p>
      <p>«Στις δικές μας εκτιμήσεις έχουν ενσωματωθεί οι κίνδυνοι (…) Ναι, υπάρχουν κίνδυνοι, εκτιμώ όμως ότι αν εμείς, ως χώρα, κινηθούμε στην κατεύθυνση που ήδη έχουμε ξεκινήσει να δημιουργούμε, τότε περιορίζουμε πολύ τους κινδύνους από το εξωτερικό περιβάλλον. Ακόμη και οι θεσμοί που εκτιμούν υψηλότερους ρυθμούς μεγέθυνσης το 2020 σε σχέση με το 2019, αλλά χαμηλότερους από ό,τι η κυβέρνηση, δεν προβλέπουν δημοσιονομικό κενό. Αυτό δείχνει ότι δημιουργούνται οι προϋποθέσεις για την επίτευξη των δημοσιονομικών στόχων, με ρεαλιστικούς ρυθμούς οικονομικής μεγέθυνσης» σημείωσε ο κ. Σταϊκούρας.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <h3>Σε δύο εβδομάδες η ολοκλήρωση της διαδικασίας για το σχέδιο «Ηρακλής»</h3>
      <p>Σχετικά με τις τράπεζες και την αδυναμία τους να συνδράμουν περισσότερο χρηματοδοτικά στις επιχειρήσεις και τα νοικοκυριά, αλλά και τα κόκκινα δάνεια και το σχέδιο «Ηρακλής», ο κ.Σταϊκούρας, επισήμανε ότι το ζητούμενο είναι πλέον η υγιής πιστωτική επέκταση.</p>
      <p>Πρόσθεσε, ότι τα τελευταία τέσσερα τρίμηνα τα κόκκινα δάνεια μειώθηκαν κατά περίπου 14 δισ. ευρώ, ενώ η μείωση του ΕΝΦΙΑ βελτίωσε την ποιότητα του χαρτοφυλακίου των τραπεζών.</p>
      <p>«Και τώρα, έρχεται η ελληνική Πολιτεία το επόμενο χρονικό διάστημα, εκτιμώ τις επόμενες δύο εβδομάδες, να ολοκληρώσει τη διαδικασία για το σχέδιο «Ηρακλής», ουσιαστικά για την τιτλοποίηση ενός μεγάλου όγκου των κόκκινων δανείων των πιστωτικών συστημάτων. Φαίνεται ότι θα υπάρχει συμμετοχή όλων των τραπεζών, με μεγάλα ποσά, άρα είμαι ρεαλιστικά αισιόδοξος, σε ό,τι αφορά το τραπεζικό σύστημα, ότι όχι μόνο σταθεροποιείται, αλλά δημιουργούνται οι βάσεις, ώστε να υπάρχει υγιής πιστωτική επέκταση το συντομότερο δυνατόν» υπογράμμισε, διευκρινίζοντας ωστόσο ότι επειδή θέλει να είναι ειλικρινής απέναντι στους επιχειρηματίες, θέλει να διευκρινίσει ότι δεν φαντάζεται να υπάρχει ξαφνικά μια πιστωτική επέκταση, αλλά χρειάζεται «μια σοβαρή Πολιτεία να δημιουργήσει το περιβάλλον ενίσχυσης της ρευστότητας», κάτι που η κυβέρνηση έχει δρομολογήσει, μεταξύ άλλων με εμποροσθοβαρή διαχείριση των διαθέσιμων ευρωπαϊκών κονδυλίων, εκτέλεση -και όχι υποεκτέλεση- του Προγράμματος Δημοσίων Επενδύσεων και αποπληρωμή των οφειλών του δημοσίου προς τον ιδιωτικό τομέα.</p>
      <h3>Για τη μείωση του μη μισθολογικού κόστους</h3>
      <p>Σε ό,τι αφορά το πάγιο αίτημα των Ελλήνων επιχειρηματιών για μείωση του υψηλού μη μισθολογικού κόστους, ο υπουργός Οικονομικών επισήμανε ότι η κυβέρνηση προσπαθεί από την πρώτη ημέρα που ανέλαβε τα καθήκοντά της, να αξιοποιήσει τον όποιο διαθέσιμο δημοσιονομικό χώρο για την εφαρμογή μιας «μη ταξικής οικονομής πολιτικής».</p>
      <p>«Ολη η κοινωνία θέλουμε να ωφεληθεί από την οικονομική πολιτική της σημερινής κυβέρνησης, δίνοντας όμως ιδιαίτερη σημασία και έμφαση στα χαμηλότερα και μεσαία εισοδήματα. Το βασικό στοιχείο της οικονομικής πολτικής μας είναι η ενίσχυση του διαθέσιμου εισοδήματος των πολιτών. Θα πρέπει λοιπόν συνεπώς να αξιολογήσει κάποιος το σύνολο των παρεμβάσεων και όχι μόνο να αποτυπώσει μια φορολογική πράξη σε ένα φορολογικό νομοσχέδιο» σημείωσε και αναφέρθηκε στη μείωση του ΕΝΦΙΑ, στο επίδομα θέρμανσης και στις 120 δόσεις, από τις οποίες ωφελήθηκαν 600.000 επιχειρήσεις, στη μείωση της εταιρικής φορολογίας, αλλά και των ασφαλιστικών εισφορών από το δεύτερο εξάμηνο του 2020. «Υπάρχει μια αλληλουχία, μια συμπληρωματικότητα και συγκεκριμένη στόχευση της οικονομικής πολιτικής. (Το υψηλό μη μισθολογικό κόστος) είναι ένα στοιχείο που αποτελεί μια προτεραιότητα για εμάς μέσα το 2020, λαμβάνοντας υπόψη τους δημοσιονομικούς περιορισμούς και τα δημοσιονομικά περιθώρια» σημείωσε.</p>
      <p>Για την αποτελσματικότητα της δημόσιας διοίκησης, ώστε να υποστηρίξει την προσέλκυση επενδύσεων, επισήμανε ότι ήδη έχει ψηφιστεί ένα αναπτυξιακό νομοσχέδιο, «το οποίο περιλαμβάνει, περικλείει ουσιαστικά στοιχεία», που επιβεβαιώνουν την πρωτοβουλία και την προτεραιότητα της κυβέρνησης για τη βελτίωση του επενδυτικού περιβάλλοντος. «Εμείς οφείλουμε να δημιουργήσουμε το φορολογικό και λειτουργικό πλαίσιο, ώστε να ενισχυθεί το επιχειρείν και οι επιχειρήσεις οφείλουν να λειτουργήσουν με κανόνες εταιρικής διακυβέρνησης και εταιρικής κοινωνικής υπευθυνότητας», είπε χαρακτηριστικά.</p>
      <h3>Υλοποίηση 12 προγραμματικών δεσμεύσεων σε 100 ημέρες</h3>
      <p>Κάνοντας τον απολογισμό της μέχρι στιγμής πορείας της κυβέρνησης, ο κ.Σταϊκούρας επισήμανε ότι «μέσα σε 100 ημέρες έχουν υλοποιηθεί 12 προγραμματικές δεσμεύσεις της κυβέρνησης,τις οποίες παρουσίασε αναλυτικά».</p>
      <p>Αναφερόμενος μεταξύ άλλων και στο θέμα της αποπληρωμής του ακριβού μέρους του χρέους του ΔΝΤ, είπε: «ήδη προχωράμε σε αυτή τη διαδικασία και εκτιμάμε ότι θα ολοκληρωθεί στις επόμενες δύο – τρεις εβδομάδες».</p>
      <p>Επανέλαβε τους στόχους της κυβέρνησης για οικονομική μεγέθυνση 2% το 2019 και 2,8% το 2020. «Η επίδοση της ελληνικής οικονομίας ως προς τον ρυθμό οικονομικής μεγέθυνσης κατά το δεύτερο εξάμηνο του 2019, θα είναι αρκετά υψηλότερη από την αντίστοιχη του πρώτου εξαμήνου, όταν και διαμορφώθηκε στο 1,5%» εκτίμησε.</p>
      <p>Πρόσθεσε, ότι παρότι η χώρα βήμα-βήμα επιστρέφει στην κανονικότητα κι αυτό αναγνωρίζεται, μεταξύ άλλων από τους οίκους πιστοληπτικής αξιολόγησης, ωστόσο η κυβέρνηση δεν εφησυχάζει και προχωρά γρήγορα μπροστά με ασφάλεια, μεθοδικότητα, υπεθυνότητα και μετριοπάθεια, συνεχίζοντας την υλοποίηση του σχεδίου της με εννέα προτεραιότητες- στόχους για το επόμενο χρονικό διάστημα:</p>
      <p>Τη διεύρυνση της παραγωγικής βάσης της οικονομίας, την αύξηση της παραγωγικότητας και της ανταγωνιστικότητας με την προώθηση της εξωστρέφειας και του εξαγωγικού προσανατολισμού της χώρας, την επίτευξη των εκάστοτε συμφωνημένων δημοσιονομικών στόχων, την ενίσχυση της σταθερότητας του τραπεζικού συστήματος για να αποτελέσει εκ νέου μοχλό ανάπτυξης της οικονομίας και να επιλυθεί το πρόβλημα των κόκκινων δανείων, την ολοκλήρωση του νέου, σταθερού φορολογικού πλαισίου με έντονη αναπτυξιακή διάσταση («με το φορολογικό νομοσχέδιο που κατατέθηκε σε διαβούλευση (…) για πρώτη φορά τα τελευταία χρόνια μειώνεται, αντί να αυξάνεται η φορολογία εισοδήματος για νοικοκυριά και επιχειρήσεις), την ενίσχυση της ρευστότητας στην πραγματική οικονομία, με αξιοποίηση εμπροσθοβαρώς των ευρωπαϊκών κονδυλίων και αποπληρωμή των ληξιπρόθεσμων οφειλών του δημοσίου προς τον ιδιωτικό τομέα, την προώθηση των αποκρατικοποιήσεων, τη συνέχιση των διαρθρωτικων αλλαγών, την εισαγωγή πλαισίου για την διαχείριση του ιδιωτικού χρέους και την αποπληρωμή του ακριβού μέρους του χρέους του ΔΝΤ.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>