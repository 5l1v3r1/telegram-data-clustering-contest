<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/dakhabrakha-koncert-u-kiyevi-v-palaci-sportu-podrobici-novini-kiyeva-50053554.html"/>
    <meta property="og:site_name" content="НВ"/>
    <meta property="article:published_time" content="2019-11-14T15:51:00+00:00"/>
    <meta property="og:title" content="Збере Палац спорту. DakhaBrakha готує грандіозне live-шоу у Києві"/>
    <meta property="og:description" content="В п’ятницю, 6 грудня, найвідоміший у світі український гурт DakhaBrakha дасть великий концерт у київському Палаці спорту. Спеціальними гостями концерту стануть гурт Це Шо та Nova Opera."/>
  </head>
  <body>
    <article>
      <h1>Збере Палац спорту. DakhaBrakha готує грандіозне live-шоу у Києві</h1>
      <h2>В п’ятницю, 6 грудня, найвідоміший у світі український гурт DakhaBrakha дасть великий концерт у київському Палаці спорту. Спеціальними гостями концерту стануть гурт Це Шо та Nova Opera.</h2>
      <address>
        <time datetime="2019-11-14T15:51:00+00:00">14 Nov 2019, 15:51</time>
      </address>
      <p>Вони провели 18! американських турів (європейських і не порахувати), їхня пісня <i>Шо з-под дуба</i> стала саундтреком до серіалу Фарго і рекламного ролика Девіда Бекхэма, вони стали першим українським гуртом, що взяли участь у найвідомішому музичному live-шоу британського телеканалу BBC, відгуки про їхню творчість пишуть провідні профільні видання світу… досягнення DakhaBrakha можна перераховувати довго і з особливою гордістю.</p>
      <p>DakhaBrakha, що робить український фольклор сучасним і популярним, дасть свій найбільший концерт в Україні. Гурт запрошує відсвяткувати одразу кілька визначних подій, тому на звичних для гурту концертних майданчиках буде затісно.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/153/big/d95981a735e78a34380c4576e6a28022.png?stamp=20191114172812&amp;q=85&amp;output=jpg&amp;bg=white"/>
        <figcaption>DakhaBrakha готує грандіозне live-шоу / Фото: @Oli Zitich</figcaption>
      </figure>
      <p>Отже, 6 грудня у Палаці Спорту DakhaBrakha святкуватиме: 15-річчя гурту, 25-річчя театру Дах, де гурт народився, і 55-річчя свого художнього керівника Влада Троїцького, день народження якого випадає на 26 листопада. Завдяки майстерності «дахівців» величезна зала Палацу спорту стане мультиформатною та стереокультурною.</p>
      <p>На знавців творчості DakhaBrakha чекає сюрприз — нові пісні із майбутнього альбому Аламбарі. Він отримав таку назву на честь бразильського гірського містечка, де восени цього року гурт записав свій сьомий альбом.</p>
      <p>Кожний виступ DakhaBrakha — це фантастична і дещо химерна подорож Україною. Завдяки цікавій подачі, надзвичайно великій кількості музичних інструментів, майстерному володінні голосами стіни, стеля і підлога залу зникають, світ навколо стає об'ємним, його відчуваєш на звук, дотик і, навіть, смак.</p>
      <p>Спеціальними гостями концерту стануть ще два відомі проекти Влада Троїцького ЦеШО і Nova Opera.</p>
      <p>В лютому 2020 року гурт дасть концерти в Запоріжжі, Полтаві, Сумах, Івано-Франківську і Львові.</p>
      <p>Читайте також:<br/><a href="https://style.nv.ua/ukr/kultura/dakhabrakha-etno-gurt-dahabraha-noviy-albom-podrobici-50038444.html">&amp;nbspЯ сів не в той літак. DakhaBrakha запише новий альбом на ранчо в горах Бразилії</a></p>
    </article>
  </body>
</html>