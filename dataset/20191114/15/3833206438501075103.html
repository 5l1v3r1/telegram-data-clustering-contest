<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Oficialno-Ot-1-yanuari-purviyat-den-ot-bolnichnite-nyama-da-se-zaplashta-913875"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T15:12:00+00:00"/>
    <meta property="og:title" content="Официално: От 1 януари първият ден от болничните няма да се заплаща"/>
    <meta property="og:description" content="Първият ден от болничните няма да се заплаща от 1 януари. За това са са договорили партньорите във в..."/>
  </head>
  <body>
    <article>
      <h1>Официално: От 1 януари първият ден от болничните няма да се заплаща</h1>
      <address>
        <time datetime="2019-11-14T15:12:00+00:00">14 Nov 2019, 15:12</time>
      </address>
      <p>Първият ден от болничните няма да се заплаща от 1 януари. За това са са договорили партньорите във властта, стана ясно на брифинг в парламента. В момента първите три дни се заплащат от работодателя, като от години бизнесът настоява това да се промени.</p>
      <p>Вторият и третият ден ще се поема както и досега от работодателите. Мярката, според управляващите, е опит за спиране на злоупотребите с фалшивите болнични.</p>
      <p>Решението обявиха съвместно председателката на ПГ на ГЕРБ Даниела Дариткова, шефката на бюджетната комисия <a href="https://www.plovdiv24.bg/novini/persons/3650.html">Менда Стоянова</a>, вицепремиерът Красимир Каракачанов, лидерът на НФСБ <a href="https://www.plovdiv24.bg/novini/persons/2782.html">Валери Симеонов</a> след Коалиционен съвет при премиера <a href="https://www.plovdiv24.bg/novini/persons/260.html">Бойко Борисов</a> тази сутрин.</p>
      <p>250 лв. става минималната пенсия от 1 юли догодина. В момента минималната пенсия е 219 лева. Промяната засяга около 800 хил. души.</p>
      <p>В приетия на първо четене бюджет на ДОО беше гласувано най-ниската пенсия за осигурителен стаж и възраст следващата година да бъде 234 лв.</p>
      <p>Децата от ниско социалните слоеве да се приобщят към образователната система, като от 4-5 години постъпват в детска градина, а държавата да поема разходите за това, са се разбрали още партньорите. С други думи - те задължително трябва да ходят на детска градина, като държавата ще покрива таксата.</p>
      <p>Ще има праг в зависимост от доходите на семействата. Предвижда се откриването на фонд в следващите три години, в който ще се заделят по 70 млн. лева за строителството на детски градини и ясли, където е необходимо.</p>
      <p>Промените, за които са се разбрали управляващите днес, ще бъдат внесени като предложения между двете четения на държавния бюджет за 2020 г.</p>
    </article>
  </body>
</html>