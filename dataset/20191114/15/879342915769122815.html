<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/novyna/polityka/posol-rozpoviv-podrobyczi-povernennya-mazura-ukrayinu"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T15:03:01+00:00"/>
    <meta property="og:title" content="Посол розповів подробиці повернення Мазура до України"/>
    <meta property="og:description" content="Посол України в Польщі Андрій Дещиця повідомив подробиці повернення на батьківщину Ігоря Мазура (Тополі)."/>
  </head>
  <body>
    <article>
      <h1>Посол розповів подробиці повернення Мазура до України</h1>
      <address>
        <time datetime="2019-11-14T15:03:01+00:00">14 Nov 2019, 15:03</time>
      </address>
      <p>
        <b>Посол України в Польщі Андрій Дещиця повідомив подробиці <a href="https://www.slovoidilo.ua/2019/11/13/novyna/polityka/ukrayinskyj-aktyvist-mazur-povernuvsya-ukrayinu">повернення на батьківщину Ігоря Мазура (Тополі)</a>.</b>
      </p>
      <p>Про це він розповів в коментарі <a href="https://www.ukrinform.ru/rubric-society/2818061-interpol-ne-zakryl-delo-mazura-ono-v-podvesennom-sostoanii-desica.html">Укрінформу</a> у четвер, 14 листопада.</p>
      <p>За словами дипломата, Україна використала факт, що статус Ігоря (Тополі) Мазура в загальній системі Інтерполу внаслідок активних дій української сторони був заблокований для подальшого з'ясування ситуації, і це стало підставою його для повернення із Польщі до України.</p>
      <p>«<i>Подача нашою стороною документів до Інтерполу і факт, що з вечора 12 листопада статус Ігоря Мазура в системі Інтерполу був заблокований до з'ясування обставин, означали, що він не переслідується, а його справа перебуває в підвішеному стані, вона вивчається. Це дало йому можливість легально повернутися до України</i>», - зазначив Дещиця.</p>
      <p>За його словами, Україна «відповіла так само гибридно, як це зробила Росія», подаючи Мазура в розшук по лінії Інтерполу.</p>
      <p>Дипломат повідомив, що українська сторона переконує польських колег у тому, що справу, за якою переслідується Мазур, вигадано. Окружна прокуратура Любліна продовжує вивчати цю справу. Польська прокуратура зажадала документи щодо Мазура від Росії, водночас українська прокуратура надала їм інформацію, яку українське представництво Інтерполу передало до генерального секретаріату цієї організації.</p>
      <p>Дещиця зауважив, що виїзд Мазура до України не означає закриття справи. Це остаточно вирішуватиме прокурор, який веде цю справу в Окружній прокуратурі Любліна.</p>
      <p>«<i>Тільки він може схвалити рішення: розвивати цю справу далі і передавати матеріали до суду чи ні</i>», - зазначив Дещиця.</p>
      <p>Нагадаємо, цими вихідними в Польщі на запит Російської Федерації затримали співробітника Секретаріату уповноваженого Верховної ради України з прав людини та <a href="https://www.slovoidilo.ua/2019/11/09/novyna/svit/polshhi-zapytom-rf-zatrymaly-ukrayinskoho-aktyvista">відомого активіста Ігоря Мазура.</a></p>
      <p>Пізніше стало відомо, що <a href="https://www.slovoidilo.ua/2019/11/13/novyna/polityka/ukrayinskyj-aktyvist-mazur-povernuvsya-ukrayinu">активіст 13 листопада повернувся до України</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/polityka/ukrayina-bude-dobyvatysya-zvilnennya-mazura-posol"/>
        <a href="https://www.slovoidilo.ua/2019/11/10/novyna/pravo/konsul-rozpoviv-koly-bude-pryznacheno-pershe-sudove-zasidannya-spravi-mazura"/>
        <a href="https://www.slovoidilo.ua/2019/11/10/novyna/polityka/polska-prokuratura-vnesla-podannya-pro-ekstradyczijnyj-aresht-mazura-denisova"/>
        <a href="https://www.slovoidilo.ua/2019/11/11/novyna/polityka/denisova-rozpovila-podrobyczi-zatrymannya-polshhi-ihorya-mazura"/>
      </related>
    </article>
  </body>
</html>