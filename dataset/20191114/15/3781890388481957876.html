<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741688"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T15:45:00+00:00"/>
    <meta property="og:title" content="คนกะรนฉุน'สิระ'ไม่รับหนังสือ จ่อร้องสส.หนีประชุมสภา"/>
    <meta property="og:description" content="'สิระ เจนจาคะ' ลงพื้นที่ภูเก็ตติดตามผลสอบกรณีก่อสร้างคอนโดหรูพื้นที่ต.กะรน ขณะที่ชาวบ้านจะยื่นหนังสือร้องเรียนนายทุนรุกคลองกลับเดินหนีขึ้นรถ เตรียมร้องกมธ.สภาผู้แทนราษฎรฯ หนีประชุมทำหน้าที่นอกสภาหรือไม่"/>
  </head>
  <body>
    <article>
      <h1>คนกะรนฉุน'สิระ'ไม่รับหนังสือ จ่อร้องสส.หนีประชุมสภา</h1>
      <address>
        <time datetime="2019-11-14T15:45:00+00:00">14 Nov 2019, 15:45</time>
      </address>
      <p>
        <b>"สิระ เจนจาคะ" ลงพื้นที่ภูเก็ตติดตามผลสอบกรณีก่อสร้างคอนโดหรูพื้นที่ต.กะรน ขณะที่ชาวบ้านจะยื่นหนังสือร้องเรียนนายทุนรุกคลองกลับเดินหนีขึ้นรถ เตรียมร้องกมธ.สภาผู้แทนราษฎรฯ หนีประชุมทำหน้าที่นอกสภาหรือไม่</b>
      </p>
      <p>เมื่อวันที่ 14 พ.ย. ที่ห้องประชุมศาลากลางจังหวัดภูเก็ต นายภัคพงศ์ ทวิพัฒน์ ผู้ว่าราชการจังหวัดภูเก็ต มอบหมายให้ นายสุพจน์ รอดเรือง ณ หนองคาย รองผู้ว่าราชการจังหวัดภูเก็ต พร้อมด้วยหัวหน้าส่วนราชการที่เกี่ยวข้องซึ่งได้รับการแต่งตั้งให้เป็นคณะกรรมการสอบข้อเท็จจริงกรณีการก่อสร้างอาคารชุดของโครงการเดอะพีคเรสซิเดนซ์ ในเขตต.กะรน อ.เมืองภูเก็ต จ.ภูเก็ต ตามคำสั่งจังหวัดภูเก็ตที่ 3096/2562 ลงวันที่ 16 ส.ค.62 ร่วมชี้แจงข้อเท็จจริงผลการตรวจสอบการก่อสร้างอาคารชุดของโครงการเดอะพีคเรสซิเดนซ์ต่อนายสิระ เจนจาคะ ส.ส.กทม. เขต 9 พรรคพลังประชารัฐ และคณะซึ่งเดินทางลงพื้นที่มาติดตามความคืบหน้าการตรวจสอบกรณีดังกล่าว<br/><br/>นายสุพจน์ กล่าวว่า จังหวัดภูเก็ตได้มีคำสั่งแต่งตั้งคณะกรรมการสอบข้อเท็จจริง กรณีการก่อสร้างอาคารชุดของโครงการเดอะพีคเรสซิเดนซ์ ในเขตต.กะรน อ.เมืองภูเก็ต จ.ภูเก็ต เพื่อดำเนินการตรวจสอบข้อเท็จจริงตามที่ปรากฏเป็นข่าวเผยแพร่ทางสื่อมวลชน กรณีการก่อสร้างโครงการอาคารชุดพักอาศัยซึ่งเป็นพื้นที่ที่ไม่ชอบด้วยกฎหมาย โดยศาลปกครองนครศรีธรรมราชมีคำพิพากษาเพิกถอนหนังสือรับรองประโยชน์น.ส. 3 ก แต่นายกเทศมนตรีได้อนุญาตให้มีการก่อสร้างโครงการนี้ต่ออีก และจังหวัดภูเก็ตได้ตรวจสอบข้อเท็จจริงเบื้องต้นแล้วปรากฏว่า กรณีดังกล่าวเป็นเรื่องร้องเรียนมาแล้วจำนวนหลายครั้ง ทั้งนี้การดำเนินการตรวจสอบข้อเท็จจริงคณะกรรมการได้ดำเนินการใน 3 ประเด็นที่สำคัญ ประกอบด้วย 1.การออกเอกสารสิทธิ์ในที่ดินดังกล่าว 2.การจัดทำรายงานผลกระทบสิ่งแวดล้อม และ3.การอนุญาตให้ก่อสร้างอาคารโดยเทศบาลตำบลกะรน</p>
      <figure>
        <img src="https://www.dailynews.co.th/admin/upload/20191114/news_OdMMDNlzYm192822_533.jpg?v=20191115064?v=7039"/>
      </figure>
      <p>นายสิระ กล่าวว่า การเดินทางมาติดตามในครั้งนี้ไม่มีประเด็นที่จะซักถามแต่ขอให้จังหวัดภูเก็ตได้จัดทำรายงานผลการตรวจสอบข้อเท็จจริงทั้ง 3 ประเด็น เป็นลายลักษณ์อักษรเพื่อแจ้งให้ทราบต่อไป ทั้งนี้ในวันที่ 25 พ.ย.62 เจ้าหน้าที่ดีเอสไอจะลงพื้นที่ดังกล่าวเพื่อตรวจสอบข้อเท็จจริงอีกครั้ง<br/><br/>โดยก่อนปิดการประชุม นายสุพจน์ รองผู้ว่าฯ ภูเก็ต กล่าวว่า ทางจังหวัดจะจัดทำรายงานสรุปข้อเท็จจริงของการตรวจสอบดังกล่าว ส่งให้นายสิระ ในวันพรุ่งนี้ (15 พ.ย.) <br/><br/>ผู้สื่อข่าวรายงานว่า หลังจากที่นายสิระเดินออกจากห้องประชุม ทางชาวบ้านและผู้นำท้องถิ่นในต.กะรน นำโดย นายอิทธิพร สังข์แก้ว รองนายกเทศมนตรีเทศบาลตำบลกะรน ได้เดินตามมาเพื่อยื่นหนังสือแก่นายสิระ เพื่อให้ตรวจสอบกรณีมีนายทุนซึ่งเป็นเจ้าของโรงแรมแห่งหนึ่งในพื้นที่หาดกะตะ ต.กะรนได้มีการก่อสร้างโรงแรมทับลำรางสาธารณะ หรือ คลองบางรัก แต่ทางนายสิระไม่ได้สนใจที่จะรับหนังสือร้องเรียนดังกล่าว โดยเดินขึ้นรถและเดินทางออกไปทันที ทำให้กลุ่มชาวบ้านเกิดความไม่พอใจเป็นอย่างมาก</p>
      <figure>
        <img src="https://www.dailynews.co.th/admin/upload/20191114/news_GkXenNdNsn192822_533.jpg?v=20191115064?v=7319"/>
      </figure>
      <p>นายอิทธิพร กล่าวว่า ตนรู้สึกเสียใจเป็นอย่างมากที่ ส.ส.สิระไม่รับหนังสือร้องเรียน เนื่องจากครั้งที่นายสิระเดินทางมาภูเก็ตรอบที่ผ่านมาเคยรับปากกับตนว่าจะรับเรื่องร้องเรียน กรณีนายทุนถมคลองบางรักและครอบครองถนนสาธารณะในพื้นที่ ต.กะรน อ.เมือง จ.ภูเก็ต แต่เมื่อตนและชาวบ้านนำเอกสารพร้อมหนังสือร้องเรียนมายื่นจริงกลับไม่รับ จึงไม่เข้าใจว่านายสิระจะเดินทางมาภูเก็ตทำไม มาเพื่ออะไร แต่เท่าที่ตนทราบวันนี้เชื่อว่านายสิระหนีการประชุมสภามา เพราะที่กรุงเทพฯ มีการประชุมสภาผู้แทนราษฎร แทนที่นายสิระจะอยู่ทำหน้าที่ผู้แทนปวงชนชาวไทยกลับมาในพื้นที่จ.ภูเก็ต ทำหน้าที่นอกสภาและนอกพื้นที่รับผิดชอบด้วย อยากฝากถึงผู้บริหารพรรคพลังประชารัฐและประธานสภาฯ ช่วยตรวจสอบการทำหน้าที่ของ ส.ส.รายนี้ว่าสมบูรณ์แบบหรือไม่ และหลังจากนี้ตนและกลุ่มชาวบ้านยังดำเนินการตามขั้นตอนต่อไปเพื่อให้มีการตรวจสอบนายทุนรายดังกล่าวที่รุกล้ำพื้นที่คลองบางรักและครอบครองถนนสาธารณะพื้นที่ ต.กะรน และจะยื่นกรรมมาธิการสภาผู้แทนราษฎรฯ ที่เกี่ยวข้องให้ตรวจสอบ ส.ส.สิระ เจนราคะ ด้วยว่าการมาในพื้นที่ภูเก็ตส่อแววไปในทางทุจริตหรือไม่.</p>
    </article>
  </body>
</html>