<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/eugen-teodorovici-fostul-ministru-al-finantelor-informatiile-privind-deficitul-la-10-luni-nu-sunt-corecte-si-complete-18585801"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T15:13:02+00:00"/>
    <meta property="og:title" content="Eugen Teodorovici, fostul Ministru al Finanţelor: Informaţiile privind deficitul la 10 luni nu sunt corecte şi complete"/>
    <meta property="og:description" content="Informaţiile privind execuţia bugetară la 10 luni, care arată un deficit bugetar de 2,84% din PIB, prezentate de ministrul Florin Cîţu joi, nu sunt corecte şi nici complete, a susţinut joi Eugen Teodorovici, fostul ministru al Finanţelor. "/>
  </head>
  <body>
    <article>
      <h1>Eugen Teodorovici, fostul Ministru al Finanţelor: Informaţiile privind deficitul la 10 luni nu sunt corecte şi complete</h1>
      <address><time datetime="2019-11-14T15:13:02+00:00">14 Nov 2019, 15:13</time> by <a rel="author">Mihai Gongoroi, Mediafax</a></address>
      <p>Informaţiile privind execuţia bugetară la 10 luni, care arată un deficit bugetar de 2,84% din PIB, prezentate de ministrul Florin Cîţu joi, nu sunt corecte şi nici complete, a susţinut joi Eugen Teodorovici, fostul ministru al Finanţelor. </p>
      <p>El a spus că execuţia la 10 luni nu poate fi prezentată complet decât la 25 noiembrie. "Cifrele privind nerambursarea TVA sunt minciuni. Suma de rambursat la TVA în termen de 45 de zile este de 1 miliard de lei", a spus Teodorovici. Atât ministrul Finanţelor Florin Cîţu cât şi premierul Ludovic Orban au acuzat PSD că au fost întârziate rambursări de TVA de 5 miliarde de lei pentru măsluirea deficitului.</p>
      <p>"Vizavi de măsluire (a cifrelor de deficit), nu am nicio temere în acest sens. Astfel de declaraţii sunt declaraţii iresponsabile. Să acuzi un ministru de finanţe că foloseşte date eronate depăşeşte lupta politică. Sunt curios şi aştept ca Cîţu să continue cu o prezentare cu argumente. Aşa ceva nu există. Toate datele prezentate (de PSD) în mod public sunt asumate de toţi colegii din Ministerul Finanţelor şi ANAF", a mai spus Teodorovici.</p>
      <p>Teodorovici a spus că PSD are semnale puternice că se lucrează în ministere, mai ales la Finanţe, asupra unui pachet de măsuri pentru o impozitare mai mare a dividendelor, majorarea TVA şi alte măsuri de austeritate.</p>
      <p>"Sper ca aceste lucruri să nu se întâmple", a spus el.</p>
      <p>Totodată, Teodorovici a ironizat apelul ministrului de finanţe pentru o relaţie mai bună cu băncile care trebuie să finanţeze deficitul României şi l-a somat pe Cîţu să plătească toate facturile pe care ministerele le au de la companiile cu care statul a efectuat proiecte de investiţii sau lucrări.</p>
    </article>
  </body>
</html>