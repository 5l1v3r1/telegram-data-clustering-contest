<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-politv-yaznya-zahteya-zagostrilisya-hronichni-zahvoryuvannya-druzhina-329667_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T15:30:00+00:00"/>
    <meta property="og:title" content="У політв'язня Захтея загострилися хронічні захворювання — дружина"/>
    <meta property="og:description" content="За словами дружини українця, в колонії йому не надають спеціалізованої допомоги."/>
  </head>
  <body>
    <article>
      <h1>У політв'язня Захтея загострилися хронічні захворювання — дружина</h1>
      <h2>За словами дружини українця, в колонії йому не надають спеціалізованої допомоги.</h2>
      <address>
        <time datetime="2019-11-14T15:30:00+00:00">14 Nov 2019, 15:30</time>
      </address>
      <p>У політв'язня<b><a href="https://dt.ua/UKRAINE/ukrayinskiy-diversant-zahtey-vidmovivsya-vid-rosiyskogo-gromadyanstva-roszmi-235823_.html"> Андрія Захтея</a></b>, якого в анексованому Криму засудили в рамках "справіи українських диверсантів", загострилися хронічні захворювання і в цілому стан здоров'я погіршується, передає "<a href="https://ru.krymr.com/a/news-zahtey-prodolgaet-isputuvat-problemu-so-zdoroviem/30271228.html">Крим.Реалії</a>". Українця в колонії окупованого Сімферополя відвідала дружина Оксана Захтей.</p>
      <p>"Тюрма Андрію здоров'я не додає. Привезла йому всякі ліки, таблетки. Зараз у нього загострилися хронічні захворювання. Одна "болячка" тягне за собою інші. Від гаймориту почалися головні болі. Зі спиною проблеми: травмований хребет. Мучать болі і від цього німіють руки і ноги. Зуби – кошмар. До волі хоч би збереглися пару зубів. Загалом, зі здоров'ям у нього не дуже", – повідомила дружина українця.</p>
      <p>Вона розповіла, що в колонії Захтею дають знеболюючі "але спеціалізованої допомоги немає".</p>
      <p>Як повідомлялося, Андрій Захтей <b><a href="https://dt.ua/UKRAINE/figurant-spravi-ukrayinskih-diversantiv-zahtey-napisav-prohannya-pro-pomiluvannya-druzhina-323014_.html">написав прохання про помилування</a></b> президенту РФ Володимиру Путіну після того, як дізнався, що його немає в списках на обмін, який відбувся 7 вересня.</p>
      <p>10 серпня 2016 року ФСБ РФ звинуватила Головне управління розвідки Міністерства оборони України в спрямуванні на територію окупованого Криму диверсантів і веденні "масованих обстрілів". Одним із затриманих "українських диверсантів" виявився 39-річний житель Енергодара Євген Панов. Крім нього <b><a href="https://dt.ua/UKRAINE/u-rosiyi-nazvali-im-ya-sche-odnogo-ukrayinskogo-diversanta-shoplenogo-fsb-u-krimu-216044_.html">співробітники ФСБ затримали Андрія Захтея</a></b>.</p>
      <p>Захтея окупаційний "суд" Криму <b><a href="https://dt.ua/UKRAINE/sud-aneksovanogo-krimu-zasudiv-ukrayincya-zahteya-do-shesti-rokiv-koloniyi-suvorogo-rezhimu-269497_.html">засудив до шести з половиною років колонії</a></b> суворого режиму. <b><a href="https://dt.ua/UKRAINE/u-krimu-figuranta-spravi-ukrayinskih-diversantiv-panova-zasudili-do-vosmi-rokiv-koloniyi-282926_.html">Панова - до восьми років колонії</a></b> суворого режиму. Андрій Захтей відбуває "покарання" у колонії сімферопольській колонії.</p>
      <p>У листопаді минулого року Захтей <b><a href="https://dt.ua/UKRAINE/ukrayinskiy-diversant-zahtey-podav-dokumenti-na-ekstradiciyu-zhurnalist-293631_.html">подав документи для екстрадиції в Україну</a></b>. Таке саме прохання його дружина подала в Міністерство юстиції України. Крім цього, Захтей підписав досудову угоду зі слідством, однією з умов якої була його відмова від адвоката.</p>
      <p>Загалом у "справі українських диверсантів" утримуються у неволі 10 осіб: Андрій Захтей, Редван Сулейманов, Володимир Дудка, Дмитро Штибліков, Олексій Бессарабов, Гліб Шаблій, Олексій Стогній, Геннадій Лімешко, Ганна Сухоносова, Дмитро Долгополов.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>