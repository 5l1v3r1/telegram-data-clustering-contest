<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/dogal-afetlerle-mucadele-icin-komisyon-kuruldu-215062h.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T15:13:00+00:00"/>
    <meta property="og:title" content="Doğal Afetlerle Mücadele İçin Komisyon Kuruldu"/>
    <meta property="og:description" content="İnegöl Belediyesi, şehirde deprem başta olmak üzere doğal afetlerle daha etkin mücadele için Doğal Afet ve Riski İle Mücadele Eylem Planı Komisyonu’nu kurdu."/>
  </head>
  <body>
    <article>
      <h1>Doğal Afetlerle Mücadele İçin Komisyon Kuruldu</h1>
      <h2>İnegöl Belediyesi, şehirde deprem başta olmak üzere doğal afetlerle daha etkin mücadele için Doğal Afet ve Riski İle Mücadele Eylem Planı Komisyonu’nu kurdu.</h2>
      <address>
        <time datetime="2019-11-14T15:13:00+00:00">14 Nov 2019, 15:13</time>
      </address>
      <p>İnegöl Belediyesi, şehirde deprem başta olmak üzere doğal afetlerle daha etkin mücadele için Uludağ Üniversitesi ve Bursa Teknik Üniversitesi’nin de destekleriyle akademik isimlerin de yer aldığı Doğal Afet ve Riski İle Mücadele Eylem Planı Komisyonu’nu kurdu. Komisyon bugün yapılan toplantıyla kamuoyuna tanıtıldı.</p>
      <p>Deprem başta olmak üzere doğal afetlerle mücadele anlamında daha nitelikli bir mücadele için çalışmalarını sürdüren İnegöl Belediyesi, bu alanda akademik desteğin de olacağı yeni bir komisyonu hayata geçirdi. Başkanlığını İnegöl Belediye Başkanı Alper Taban’ın yaptığı İnegöl Belediyesi Doğal Afet ve Riski İle Mücadele Eylem Planı Komisyonu, bugün Royal Otelde düzenlenen toplantıyla kamuoyuna tanıtıldı.</p>
      <p>
        <b>KOMİSYON ÜYELERİ</b>
      </p>
      <p>Bursa Uludağ Üniversitesi Rektör Yardımcısı Prof. Dr. Adem Doğangün, Uludağ Üniversitesi Mühendislik Fakültesi Dekan Yardımcısı Prof. Dr. Ramazan Livaoğlu, Bursa Teknik Üniversitesi Deprem Mühendisliği Uygulama ve Araştırma Merkezi Müdürü Doç. Dr. Beyhan Bayhan, BTÜ Deprem Mühendisliği Uygulama ve Araştırma Merkezi Müdür Yardımcısı Doç. Dr. Eyüphan Avcı, Deprem Mühendisi Dr. Emine Betül Demircioğlu Tümsa, AFAD Bursa İl Müdürü Yalçın Mumcu, İnegöl Kent Konseyi Başkanı Halil İbrahim Zengin, Türk Kızılayı İnegöl İlçe Başkanı Varol Yılmaz, İNDAK Başkanı Ömer Gürkan, İHH Arama Kurtarma Başkanı Yavuz Bayram’dan oluşan komisyonun tanıtımına, tüm üyeler eksiksiz katıldı.</p>
      <p>
        <b>“KONUNUN MUHATAPLARINI BİR ARAYA GETİRDİK”</b>
      </p>
      <p>Burada bir açıklama yapan Belediye Başkanı Alper Taban, şehrimiz adına önemli bir adımı atmak adına burada toplandıklarını ifade etti. doğal afetlerle ilgili bilincin daha fazla arttırılması gerektiğine dikkat çeken Taban, “Biliyorsunuz doğal afetler hususunda her bölgede olduğu gibi biz de şehrimizde daha neler yapabilirizi konuşmak adına bir komisyon oluşturalım ve bu komisyon marifetiyle de şehrimizde bununla ilgili daha kapsamlı bir eylem planı oluşturalım istiyoruz. Tabi ki devletimizin, hükümetimizin gerekli organları başta AFAD olmak üzere bu çalışmaları zaten gerçekleştiriyorlar. Bunlarla ilgili stratejik planlarını hayata geçiriyorlar. Ancak bu bilinci daha fazla arttırmak zorundayız. Beraberinde yerel yönetimler olarak bizlerin de buna ciddi manada katkı sunabileceğimizi düşünüyorum. Bizlerden ziyade aslında konunun muhataplarını bir araya getirerek bu işlerle ilgili çok daha büyük faydalar ortaya koyabileceğimizi düşünüyorum. Bunun için de bugün komisyon üyelerimizle beraber sizlerin karşısındayız. Bir eylem planı oluşturmak istiyoruz” diye konuştu.</p>
      <p>
        <b>BİRKAÇ ADIM DAHA İLERİ GİDEBİLİRİZ</b>
      </p>
      <p>Doğal afetlerle ilgili birkaç adım daha ileriye gidebilmenin mümkün olduğunu dile getiren Başkan Taban, şöyle devam etti: “Doğal afetler diyoruz, doğal afetler deyince de deprem, sel, heyelan, fırtına gibi konular aklımıza geliyor. Bizler de bu konuda ülkemizde yaşadığımız ve tecrübe ettiğimiz özellikle deprem konusunda, kısmen dönem dönem şehrimizde taşkınların yaşandığını biliyoruz. Dolayısıyla bunlarla alakalı hem Uludağ Üniversitemizden hem Bursa Teknik Üniversitemizden, AFAD’ımızdan, Kent Konseyimiz yine burada, Kızılay, İNDAK, İNİYAK burada, İHH ekibimiz burada. Bu hazırlık ekiplerimiz zaten bunları sürekli tatbik etmek üzere kendi eğitimlerini, süreçleri tamamlıyorlar. Bizim de yerel yönetimler olarak yapmak istediklerimiz var. Onlara oluşturacağımız eğitim alanlarıyla, depremle ilgili toplayacağımız verilerle, bulunduğumuz yerden birkaç adım ileriye geçmemiz mümkün. Bir de tabi vatandaşlarımızı bu konuda daha bilinçli, daha hazırlıklı hale getirebilirsek bunlar yaşandığında minimum hasarlarla atlatabileceğimizi düşünüyorum.”</p>
      <p>
        <b>AFET BAŞIMIZA GELMEDEN HAZIR OLALIM</b>
      </p>
      <p>“Bizler 2020-2024 stratejik planımızda ve seçim beyanlarımız içerisinde de bunlardan bahsetmiştik. Ben bunu gerçekten tüm projelerimden daha fazla önemsiyorum. Çok başarılı işler ortaya koyabiliriz ama afet yaşandığı anda ne olduğunu anlıyorsunuz. Biz de diyoruz ki başa gelmeden bunu anlayalım ve buna hazır olalım.”</p>
      <p>
        <b>İNEGÖL’DE DEPREM OLUŞTURABİLECEK 5 TANE FAY HATTI VAR</b>
      </p>
      <p>“İnegöl’de 5 tane deprem oluşturabilecek fay hattı var. Ülkemiz de biliyorsunuz deprem kuşağı üzerinde. Bu noktada yaşadığımız ülke genelinde çok acı tecrübeler var. Beraberinde şehirlerin özellikle riskli alanlarının dönüştürülmesiyle ilgili de yerel yönetimlerin ciddi sorumlulukları var. Bu alanların hızlıca belirlenerek kentsel dönüşüm ile o bölgelerin sağlıklı, yaşanabilir daha güzel alanlara dönüştürülebilmesi adına yürüttüğümüz çalışmalar da var. İnegöl’de yaptığımız bir deprem tatbikatı vardı. Yine deprem simülasyon tırımızı getirerek öğrencilerimizi oraya götürüp bu bilinci arttırmak adına çalışmalar yaptık. Yine İNDAK marifetiyle seminerler verdik. Ancak bugün bunların yeterli olmadığını düşündüğümüz için bu toplantıyı yapıyoruz. Bunları bir eylem ve uygulama planına dönüştürerek bu şehir güvenli, huzurlu bir şehir olsun istiyoruz. Afet başa gelmeden bu konuda her bireyin hazır olduğu, ne yapılacağı, hangi bölgede toplanılacağı, nerede konaklayacağı, ne yapacağı, deprem çantasından tutun da tüm yapması gerekenler kadar tüm çalışmaları burada hayata geçirmek istiyoruz. Afetler hiç yaşanmasın ancak olması durumunda da hazır olalım istiyoruz.”</p>
      <p>Açıklama sonrası Başkan Taban komisyon üyelerini basına tanıttı. Ardından toplantı basına kapalı şekilde komisyon üyelerinin istişareleriyle devam etti.</p>
    </article>
  </body>
</html>