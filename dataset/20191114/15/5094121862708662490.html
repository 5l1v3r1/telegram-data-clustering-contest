<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/sestreleny-let-mh17-vysetrovatele-zverejnili-rozhovory-povstalcu-s-rusy-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T15:32:00+00:00"/>
    <meta property="og:title" content="Sestřelený let MH17: Vyšetřovatelé zveřejnili rozhovory povstalců s Rusy"/>
    <meta property="og:description" content="Mezinárodní vyšetřovací tým, který objasňuje sestřelení civilního boeingu s 298 lidmi na palubě nad východní Ukrajinou v létě 2014, dnes zveřejnil obsah telefonických rozhovorů mezi povstaleckými veliteli z neuznávané Doněcké lidové republiky a vysoce postavenými ruskými představiteli. Dokládá to podle nich široký vliv, jaký Rusko mělo na dění v povstalecké oblasti. Moskva zjištění vyšetřovatelů obratem zpochybnila."/>
  </head>
  <body>
    <article>
      <h1>Sestřelený let MH17: Vyšetřovatelé zveřejnili rozhovory povstalců s Rusy</h1>
      <address><time datetime="2019-11-14T15:32:00+00:00">14 Nov 2019, 15:32</time> by <a rel="author">ČTK</a></address>
      <p>"Nová analýza výpovědí svědků a další informace ukázaly, že vliv Ruska na Doněckou lidovou republiku sahal daleko za vojenskou podporu," uvedl podle agentury AFP Andy Kraag, působící v týmu jako náčelník nizozemských kriminalistů.</p>
      <figure>
        <img src="https://g.denik.cz/1/b2/ukrajina-propustila-podezreleho-ze-sestrelu-malajsijskeho-boeingu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/nevydavejte-ho-do-ruska-ukrajina-propustila-podezreleho-ze-sestreleni-letu-mh17-20190905.html">Nevydávejte ho do Ruska. Ukrajina propustila podezřelého ze sestřelení letu MH17 Přečíst článek ›</a>
      </aside>
      <p>V telefonátech figuruje jméno Vladislava Surkova, blízkého spolupracovníka ruského prezidenta Vladimira Putina, či Sergeje Aksjonova, kterého Rusové dosadili do čela anektovaného Krymu. Vyšetřovatelé, působící pod vedením Nizozemska, také vydali novou výzvu, aby se přihlásili případní další svědci.</p>
      <h3>Rusové materiály zpochybňují</h3>
      <p>Tvrzení vyšetřovatelů o účasti ruských politických špiček na řízení separatistických "lidových republik" zpochybnila mluvčí ruského ministerstva zahraničí. "Je to publikace jakýchsi materiálů, z nichž část je smyšlená a část není potvrzená. To už jsme tady měli," řekla novinářům mluvčí Marija Zacharovová.</p>
      <p>Mezinárodní vyšetřovatelé "vynesli spěšně verdikt o odpovědnosti za katastrofu letu MH17, a teď shánějí materiály, které by taktiku žaloby podpořily," uvedla mluvčí.</p>
      <p>Podle vyšetřovatelů téměř každodenní telefonický kontakt mezi veliteli proruských separatistů na východě Ukrajiny a lidmi z Moskvy svědčí o tom, že ruský vliv sahal do správních, finančních a vojenských záležitostí neuznávané republiky. Blízké styky také budí otázky ohledně možného zapojení ruských představitelů do přepravy protiletadlové rakety Buk od 53. protiletadlové brigády v Kursku na východ Ukrajiny, kde sestřelila malajsijské letadlo z letu MH17, upozornili vyšetřovatelé.</p>
      <figure>
        <img src="https://g.denik.cz/1/0a/vysetrovatele-oznamili-jmena-udajnych-pachatelu-utoku-na-let-mh17_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/vysetrovatele-oznamili-jmena-udajnych-pachatelu-utoku-na-let-mh17-20190619.html">Ukrajinec a tři Rusové. Vyšetřovatelé oznámili jména pachatelů útoku na let MH17 Přečíst článek ›</a>
      </aside>
      <p>Mezinárodní tým už v červnu zveřejnil jména čtyř podezřelých ze sestřelení malajsijského letounu, tří Rusů a jednoho Ukrajince. Boeing podle nich k zemi poslala raketa Buk dodaná z Ruska. Moskva přes zjištění vyšetřovatelů nadále jakýkoliv podíl na sestřelení letounu malajsijských aerolinek odmítá a po několika různých verzích nyní připisuje vinu ukrajinské armádě.</p>
    </article>
  </body>
</html>