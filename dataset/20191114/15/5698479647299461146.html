<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/poland-seizes-two-far-right-plotting-attacks-muslims-breivik-brenton-tarrant"/>
    <meta property="og:site_name" content="euronews"/>
    <meta property="article:published_time" content="2019-11-14T15:05:30+00:00"/>
    <meta property="og:title" content="دستگیری دو نفر در لهستان به اتهام برنامه‌ریزی برای حمله به مسلمانان"/>
    <meta property="og:description" content="این دو نفر قصد داشته‌اند با الهام از آندرس برویک، قاتل نروژی که طرفدار دیدگاههای نئونازی بود و در سال ۲۰۱۱ میلادی ۷۷ نفر را کشت، همچنین برنتون تارانت، عامل تیراندازی در دو مسجد شهر کرایست‌چرچ نیوزیلند که ۵۰ کشته بر جای گذاشت، به مسلمانان حمله کنند."/>
  </head>
  <body>
    <article>
      <h1>دستگیری دو نفر در لهستان به اتهام برنامه‌ریزی برای حمله به مسلمانان</h1>
      <address><time datetime="2019-11-14T15:05:30+00:00">14 Nov 2019, 15:05</time> by <a rel="author">یورونیوز </a></address>
      <p>سرویس امنیتی لهستان روز چهارشنبه اعلام کرد که دو نفر را به اتهام برنامه‌ریزی برای حمله به مسلمانان دستگیر کرده است.</p>
      <p>این دو نفر قصد داشته‌اند با الهام از آندرس برویک، قاتل نروژی که طرفدار دیدگاههای نئونازی بود و در سال ۲۰۱۱ میلادی ۷۷ نفر را کشت، همچنین برنتون تارانت، عامل تیراندازی در دو مسجد شهر کرایست‌چرچ نیوزیلند که ۵۰ کشته بر جای گذاشت، به مسلمانان حمله کنند.</p>
      <p>یکی از دو مظنون در شهر ورشو، پایتخت لهستان و دیگری در شهر شچچین در شمال‌شرق این کشور دستگیر شده است و هر دو دستگیری نیز یکشنبه گذشته روی داده است.</p>
      <p>سرویس امنیتی لهستان در بیانیه‌ای اعلام کرد: «این بازداشت‌ها نتیجۀ اطلاعاتی است که قبلا توسط آژانس امنیت داخلی دربارۀ یک گروه افراطی جمع آوری شده بود؛ گروهی که به دنبال هراس افکنی در میان مسلمانان مقیم لهستان بود.»</p>
      <p>در ادامه بیانیۀ آمده است: «اطلاعات جمع آوری شده در جریان این تحقیقات نشان می‌دهد که این گروه برای انجام حملات تروریستی، از حملات افراط گرایانی از جمله آندرس برویک و برنتون تارانت الگوبرداری کرده‌اند... این گروه قصد داشته است با استفاده از سلاح گرم و مواد منفجره حملات خود را انجام دهد و در خلال جستجوی خانه‌ای در حومۀ شهر ورشو، ماموران آژانس امنیت داخلی علاوه بر اسلحه و مهمات، موادی را یافته‌اند که با آنها می‌توان مقدار قابل توجهی مواد منفجره ساخت.»</p>
      <p>در چند سال گذشته گرایش‌های راست افراطی در لهستان که بزرگترین کشور پساکمونیستی اتحادیه اروپا محسوب می‌شود، بطور قابل توجهی افزایش یافته است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/04/20/anders-behring-breivik-has-partly-won-a-court-case-over-his-prison-treatment">حکم دادگاه: حقوق انسانی عامل کشتار ۷۷ نفر در نروژ نقض شده است</a>
        </li>
        <li>
          <a href="https://farsi.euronews.com/2019/03/16/identity-victims-new-zealand-terrorist-attack">قربانیان حمله تروریستی نیوزیلند؛ از پدربزرگ افغان تا پناهجوی سوری</a>
        </li>
      </ul>
    </article>
  </body>
</html>