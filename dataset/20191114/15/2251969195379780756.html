<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/14/6-fra-noi-una-serata-nel-ricordo-di-francesco-sciarra/1325084/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-14T15:32:34+00:00"/>
    <meta property="og:title" content="“6 Frà noi…”, una serata nel ricordo di Francesco Sciarra"/>
    <meta property="og:description" content="MACERATA - L'appuntamento in memoria dell'ex calciatore, scomparso nel 2017 a 39 anni, si terrà allo Stadio dei Pini il 3 dicembre. Saranno raccolti fondi per donare un defibrillatore all'istituto comprensivo De Magistris di Caldarola"/>
  </head>
  <body>
    <article>
      <h1>“6 Frà noi…”, una serata nel ricordo di Francesco Sciarra</h1>
      <h2>MACERATA - L'appuntamento in memoria dell'ex calciatore, scomparso nel 2017 a 39 anni, si terrà allo Stadio dei Pini il 3 dicembre. Saranno raccolti fondi per donare un defibrillatore all'istituto comprensivo De Magistris di Caldarola</h2>
      <address><time datetime="2019-11-14T15:32:34+00:00">14 Nov 2019, 15:32</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F14%2F6-fra-noi-una-serata-nel-ricordo-di-francesco-sciarra%2F1325084%2F">Condividi57</a><a href="https://twitter.com/intent/tweet?text=%E2%80%9C6+Fr%C3%A0+noi...%E2%80%9D%2C+una+serata++nel+ricordo+di+Francesco+Sciarra&amp;url=https%3A%2F%2Fwww.cronachemaceratesi.it%2F2019%2F11%2F14%2F6-fra-noi-una-serata-nel-ricordo-di-francesco-sciarra%2F1325084%2F">Tweet</a>Email57 Condivisioni</p>
      <p> </p>
      <p> </p>
      <p>di <b>Michele Carbonari</b></p>
      <p>
        <b>“6 Frà noi…”. Si intitola così la serata in memoria di Francesco Sciarra, deceduto il 4 dicembre 2017 a causa di un malore improvviso a soli 39 anni.</b>
      </p>
      <figure>
        <img src="https://cdn.cronachemaceratesi.it/wp-content/uploads/2017/12/francesco-sciarra-325x388.jpg"/>
        <figcaption>Francesco Sciarra con la maglia del Casette Verdini, l’ultima squadra in cui ha giocato</figcaption>
      </figure>
      <p><b>L’associazione “L’amico è” e i suoi compagni di sempre, a due anni dalla scomparsa, danno l’appuntamento a tutti coloro che vogliono ricordare l’ex calciatore: martedì 3 dicembre allo Stadio dei Pini di Macerata, a partire dalle 19,30.</b> Saranno presenti tutti gli ex compagni di squadra, allenatori e dirigenti, oltre ai conoscenti ed amici, che prenderanno parte ad un torneo di calcio. <b>Contemporaneamente ci sarà una raccolta fondi. L’incasso verrà utilizzato per comprare un defibrillatore da donare all’Istituto Comprensivo De Magistris di Caldarola, polo scolastico costruito dopo il terremoto</b>. Grazie all’evento dello scorso anno, un defibrillatore fu regalato alle scuole di Urbisaglia e di Sforzacosta. Quest’anno è stato scelto il paese dell’entroterra (una delegazione sarà presente al Campo dei Pini) perché è una delle tante squadre in cui militò Francesco da calciatore e per mostrare vicinanza ad una popolazione in difficoltà in seguito agli eventi sismici. «Ovviamente tutti sono invitati a partecipare. Speriamo di riuscire a far bene come lo scorso anno. E se riusciamo ad aiutare altre persone siamo ancora più felici – ricorda Simone Salvucci, un amico di Francesco e organizzatore della serata “6 Frà noi..” -. Colgo l’occasione per ringraziare il presidente della Maceratese Alberto Crocioni, per aver messo a disposizione il campo, e la società Atletico Macerata, che ha spostato l’allenamento per consentire lo svolgimento della serata».</p>
      <figure>
        <img src="https://cdn.cronachemaceratesi.it/wp-content/uploads/2019/11/Francesco-Sciarra-1-650x366.jpg"/>
      </figure>
    </article>
  </body>
</html>