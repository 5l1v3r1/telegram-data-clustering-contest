<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204467-privabank-oskarzhit-rishennya-sudu-shchodo-vidmini-viplati-kolomojskim-75-mlrd-borgu"/>
    <meta property="og:site_name" content="Mind UA"/>
    <meta property="article:published_time" content="2019-11-14T15:12:00+00:00"/>
    <meta property="og:title" content="ПриваБанк оскаржить рішення суду щодо відміни виплати Коломойським 7,5 млрд боргу"/>
    <meta property="og:description" content="В той же час Коломойський та Боголюбов сплатили понад 10 млн фунтів стерлінгів судових витрат ПриватБанку"/>
  </head>
  <body>
    <article>
      <h1>ПриваБанк оскаржить рішення суду щодо відміни виплати Коломойським 7,5 млрд боргу</h1>
      <h2>В той же час Коломойський та Боголюбов сплатили понад 10 млн фунтів стерлінгів судових витрат ПриватБанку</h2>
      <address>
        <time datetime="2019-11-14T15:12:00+00:00">14 Nov 2019, 15:12</time>
      </address>
      <p>ПриватБанк подає касацію на рішення Північного апеляційного господарського суду у справі за позовом ТОВ «Тех-Трейд-Інвест» до ПриватБанку, яким визнано недійсними окремі умови кредитних договорів з рядом компаній, пов'язаних з колишніми власниками банку Ігорем Коломойським і Генадієм Боголюбовим. Про це <a href="https://privatbank.ua/news/2019/11/14/1064">повідомляє</a> прес-служба Приват-Банку.</p>
      <p>Як наголошується в заяві прес-служби банку, ще до націоналізації ПриватБанку в грудні 2016 року банк надавав кредити пов’язаним з колишніми власниками компаніям під процентну ставку, яка була вдвічі нижче ринкової і складала від 10 до 12 % річних у гривні.</p>
      <p>Видачею таких «індексних кредитів» й було закладено майбутні юридичні ризики щодо стягнення з позичальників нарахованих процентів, комісій і штрафних санкцій. І саме зараз пов'язані з колишніми власниками банку недобросовісні позичальники використовують зазначені недоліки, заявляючи позови до банку про визнання недійсними окремих умов кредитних договорів.</p>
      <p>ПриватБанк вважає судове рішення безпідставним та необґрунтованим і має намір оскаржити його у Верховному Суді.</p>
      <p>У прес-службі також <a href="https://privatbank.ua/news/2019/11/13/1063">заявили</a>, що Коломойський та Боголюбов сплатили понад 10 млн фунтів стерлінгів витрат стосовно слухання суду першої інстанції що відбулося у Високому суді Лондона у 2018 році, та слухання апеляційної інстанції, що відбулося в Лондоні раніше цього року за позовом ПриватБанку щодо шахрайства. Апеляційний суд 15 жовтня 2019 року зобов’язав відповідачів сплатити юридичні витрати банку на загальну суму 10,9 млн фунтів стерлінгів до 12 листопада 2019 року.</p>
      <p>В той час як Коломойський та Боголюбов вчасно сплатили свою частину зобов’язання, шість корпоративних відповідачів (компанії підконтрольні Коломойському та Боголюбову) сплатили лише частину зобов’язання до встановленої кінцевої дати, та повинні будуть сплатити тепер додаткові проценти на несплачений залишок.</p>
      <p>Раніше повідомлялося, що Північний апеляційний госпсуд 4 листопада цього року <a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu">задовольнив позов</a> ТОВ «Тех-Трейд-Інвест» до ПриватБанку, ТОВ «Парктур», ТОВ «Скорзонера», ТОВ «Шелта», ТОВ «Аспект» та визнав недійсними деякі положення низки кредитних договорів, укладених між ПриватБанком і відповідачами в 2006-2016 роках на суму 7,5 млрд грн.</p>
      <p>Нагадаємо: 23 жовтня Апеляційний суд Лондону <a href="https://mind.ua/news/20203604-kolomojskij-i-bogolyubov-vinni-privatbanku-109-mln-funtiv-sterlingiv-sud">зобов'язав</a> екс-власників ПриватБанку Ігоря Коломойського і Генадія Боголюбова виплатити банку 10,9 млн фунтів стерлінгів до 12 листопада 2019 року.</p>
      <p>15 жовтня Апеляційний суд Лондону та Уельсу <a href="https://mind.ua/news/20203299-privatbank-peremig-v-apelyacijnomu-sudi-londonu-u-spravi-proti-kolomojskogo">задовольнив апеляційну скаргу ПриватБанку</a> до колишніх власників банку  – Ігоря Коломойського та Геннадія Боголюбова. </p>
      <p>В своєму рішенні Апеляційний суд в повній мірі задовольнив апеляційну скаргу ПриватБанку щодо всіх питань, повністю скасувавши рішення, винесене суддею Фанкортом в грудні 2018 року.</p>
      <p>Судді дійшли висновку, що банк має достатню для судового розгляду справу для повного відшкодування $1,9 млрд (включно з процентами – $3 млрд) як заявлено в позовних вимогах, та що судовий наказ про всесвітній арешт активів залишається чинним.</p>
      <p>Як <a href="https://mind.ua/news/20203075-sudovi-debati-za-pozovom-kolomojskogo-po-privatbanku-priznachili-na-17-zhovtnya">писав</a> Mind, 22 липня Апеляційний суд Англії та Уельсу почав розгляд апеляційної скарги ПриватБанку на рішення першої інстанції про невідповідність юрисдикції позову Банку до екс-власників. Слухання тривали п'ять днів.</p>
      <p>Також, між ПриватБанком та Коломойським <a href="https://mind.ua/news/20179870-privatbank-vimagae-areshtuvati-majno-eks-vlasnikiv-na-3-mlrd">тривають судові позови</a> у Високому суді Лондона. 20 грудня 2017-го Високий суд Лондона вирішив арештувати активи Коломойського і Боголюбова у всьому світі на суму понад $2,5 млрд.</p>
      <p>Пізніше, ПриватБанк підвищив суму<a href="https://mind.ua/news/20191286-onovleno-privatbank-pidvishchiv-sumu-pozovnih-vimog-do-kolomojskogo-ta-bogolyubova-do-3-mlrd"> позовних вимог до Коломойського та Боголюбова</a> до $3 млрд.</p>
      <p>21 грудня минулого року, Суд Лондона відхилив апеляцію Коломойського і залишив в силі наказ про <a href="https://mind.ua/news/20191881-sud-londona-vidhiliv-apelyaciyu-kolomojskogo">всесвітній арешт активів</a>.</p>
      <related>
        <h4>Також читайте</h4>
        <a href="https://mind.ua/news/20204462-evropa-sumnivaetsya-shchodo-dopomogi-ukrayini-yakshcho-vona-ne-pereslidue-kolomojskogo"/>
        <a href="https://mind.ua/news/20204426-prijshov-chas-vidvernutis-vid-zahodu-i-znov-povernutis-do-rf-kolomojskij"/>
        <a href="https://mind.ua/news/20204408-sud-dozvoliv-kolomojskomu-ne-platiti-privatbanku-75-mlrd-grn-borgu"/>
      </related>
    </article>
  </body>
</html>