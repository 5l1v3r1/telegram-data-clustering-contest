<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621517/%DA%86%D9%86%D8%AF-%D8%A7%DB%8C%D8%B1%D8%A7%D9%86%DB%8C-%D8%AF%DB%8C%D8%A7%D8%A8%D8%AA-%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T17:51:00+00:00"/>
    <meta property="og:title" content="چند ایرانی دیابت دارند؟"/>
    <meta property="og:description" content="۵ تا ۱۰ میلیون نفر از افراد جامعه مبتلا به دیابت هستند و نکته قابل ذکر در این زمینه این است که افراد در معرض خطر در جوامع شهری زندگی می‌کنند بطوریکه دوم سوم آنها نیروی کار هستند، بطوریکه در ایران ۳۰ درصد از بیماران از بیماری خود خبر ندارند."/>
  </head>
  <body>
    <article>
      <h1>چند ایرانی دیابت دارند؟</h1>
      <address>
        <time datetime="2019-11-14T17:51:00+00:00">14 Nov 2019, 17:51</time>
      </address>
      <p>
        <i>۵ تا ۱۰ میلیون نفر از افراد جامعه مبتلا به دیابت هستند و نکته قابل ذکر در این زمینه این است که افراد در معرض خطر در جوامع شهری زندگی می‌کنند بطوریکه دوم سوم آنها نیروی کار هستند، بطوریکه در ایران ۳۰ درصد از بیماران از بیماری خود خبر ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر ادیبی معاون پژوهشی غدد علوم پزشکی ایران درخصوص تاثیر دیابت بر سلامت افراد جامعه گفت: با توجه به اینکه در هفته دیابت قرار داریم بنا شد تا از ۲۳ آبان‌ماه اقداماتی قابل توجه جهت اطلاع رسانی درخصوص دیابت و عوارض آن برای مردم انجام دهیم.</p>
      <p>به گزارش <b>آفتاب‌نیوز</b>، وی ادامه داد: دیابت شایع‌ترین بیماری غدد درون ریز است که باعث صدمه به ارگان‌های حیاتی بدن مانند قلب وعروق و اعصاب محیطی شده و آنها را تحت تاثیر قرار می‌دهد که مجموعه این عوامل باعث از کارافتادگی و مرگ بیماران می‌شود.</p>
      <figure>
        <img src="https://aftabnews.ir/files/fa/news/1398/8/23/359300_249.jpg"/>
      </figure>
      <p>ادیبی افزود: ۵ تا ۱۰ میلیون نفر از افراد جامعه مبتلا به دیابت هستند و نکته قابل ذکر در این زمینه این است که افراد در معرض خطر در جوامع شهری زندگی می‌کنند بطوریکه دوم سوم آنها نیروی کار هستند، بطوریکه در ایران ۳۰ درصد از بیماران از بیماری خود خبر ندارند.</p>
      <p>معاون پژوهشی غدد علوم پزشکی ایران خاطرنشان کرد: عدم اطلاع افراد از بیماری خود باعث عدم کنترل وافزایش بیماری و عوارض حاد آن می‌شود.</p>
      <p>ادیبی تاکید کرد: در هر ۳۰ ثانیه اندام تحتانی بدن بیماران بدلیل بیماری دیابت قطع می‌شود که براساس آمارهای گرفته شده از بیماران دیالیزی مشخص شد که احتمال شیوع و نارسایی کلیوی در اینگونه بیماران ۱۰ برابر افراد سالم جامعه است.</p>
      <p>وی ادامه داد: شایع‌ترین علت نابینایی افراد جامعه ناشی از بیماری دیابت است که این مساله باعث شده وزارت بهداشت به این بیماری توجه ویژه داشته باشد و عملکردهایی در جهت جلوگیری و پیشگیری از این بیماری انجام دهد.</p>
      <p>معاون پژوهشی غدد دانشگاه علوم پزشکی ایران تاکید کرد: کلینیک تخصصی دیابت از اولویت‌های دانشگاه علوم پزشکی ایران است و به نحوی سازمان‌دهی شده است که با ارائه خدمات ویژه این بیماری را کنترل کند و از بار بیماری دیابت بکاهد.</p>
      <p>ادیبی گفت: درمانگاه کلینیک تخصصی دیابت یک مجموعه تخصصی است که تمامی مراقبت‌های ویژه برای بیماران در آن در دسترس است.</p>
      <p>وی ادامه داد: بحث کنترل قند خون بیماران از طریق پزشکان، اساتید و فوق‌تخصصین غدد، مشاورین تغذیه و ... در دسترس بیماران است تا کمک کنند بیماران قند خون خود را کنترل و با پیشگیری از عوارض جانبی این بیماری بکاهند.</p>
      <p>ادیبی افزود: مجموعه سرپایی قلب و عروق در کلینیک طراحی شده و بیماران دیابتی می‌توانند این خدمات را دریافت کرده و درصورت نیاز با هماهنگی بیمارستان‌های زیرمجموعه دانشگاه تهران در آنها بستری و از خدمات استفاده کنند.</p>
      <p>معاون پژوهشی غدد دانشگاه علوم پزشکی ایران گفت: نابینایی غیرتروماتیک توسط عوامل داخلی وعوارض کلیوی بیماران توسط متخصصین کلیه و مشکلات اورولوژی و مشکلات جنسی این بیماران توسط متخصصین مربوطه مورد مراقبت ویژه قرار می‌گیرد.</p>
      <p>ادیبی خاطرنشان کرد: مشکلات پای دیابتی که حساسیت ویژه‌ای برای ما دارد و ما در این مرکز مراقبت زخم پا با نیروهای مجرب مانند جراح عروق، متخصصین پوست و کادری که کارشان درمان پای دیابتی است، انجام می‌شود.</p>
      <p>وی ادامه داد: در این زمینه پانسمان‌های متنوعی وجود دارد که در این واحد به مراقبت زخم پا و در کنار آن واحد «پاپزشکی» و درمانگاه تخصصی دانشگاه تهران نیز فعالیت دارند.</p>
      <p>ادیبی افزود: هدف ما از راه‌اندازی «پاپزشکی» رسیدگی به موقع به قسمت‌هایی از بدن است که در اندام تحتانی قرار دارند و تا بهبود بیماری و عدم وخامت عضو درگیر خدمات لازم صورت می‌گیرد.</p>
      <p>معاون پژوهشی غدد دانشگاه علوم پزشکی ایران گفت: برنامه‌ غربالگری دیابت از بیست‌وسوم تا سی‌ام آبان‌‌ماه امسال انجام و به بیماران مشاوره‌های لازم داده می‌شود و برحسب نیاز بطور خاص مشکلات حسی، عروقی و پیشگیری از زخم پای دیابتی مورد بررسی قرار می‌گیرد.</p>
      <p>ادیبی ادامه داد: کلینیک تخصصی دیابت که تحت نظارت دانشگاه علوم‌ پزشکی تهران است تمامی بیمه‌های درمانی را پوشش می‌دهد و خدمات در این کلینیک به نسبت درمانگاه‌های خصوصی با هزینه بسیار پایین‌تری ارائه می‌شود.</p>
      <p>
        <b>«پاپزشکی» خدماتی جدید به بیماران مبتلا به دیابت</b>
      </p>
      <p>موسوی، مجری طرح «پاپزشکی» نیز در ادامه این نشست گفت: هدف از واحد «پاپزشکی» که اطلاعات کمی در این زمینه وجود دارد، مراقبت از پا، پیشگیری از بروز زخم‌ها در افراد مبتلا به دیابت است که هر ۳۰ ثانیه در جهان یک قطع عضو در اینگونه بیماران صورت می‌گیرد.</p>
      <p>وی ادامه داد: با توجه به شیوع و گستردگی بیماری دیابت در جهان شاهد قطع عضو بیماران در هر ۲۰ ثانیه هستیم که افراد دیابتی در طول عمرشان حداقل یکبار پای دیابتی را تجربه کرده‌اند که از عوارض آن می‌توانیم به عدم خون‌رسانی مناسب به کف پا، روی پا، نوروپاتی‌ها یا بی‌حسی پا اشاره کرد.</p>
      <p>موسوی افزود: تغییرات اسکلتی و عضلانی پا باعث افزایش فشار در برخی از قسمت‌های پای بیمار شده بطوریکه پای دیابتی«پینه» می‌زند و همین مساله موجب عدم خون‌رسانی مناسب به پا می‌شود.</p>
      <p>مجری طرح «پاپزشکی» تاکید کرد: عدم مراقبت مناسب از پای بیمار دیابتی باعث بروز بیماری «قانقاریا» و منجر به قطع عضو می‌شود که این مساله با کنترل قند خون، پانسمان مناسب، کفش و کفی طبی مناسب و توزیع مناسب فشار در پا قابل پیشگیری است. هدف ما آموزش به فرد بیمار و خانواده بیمار است که منجر به خودمراقبتی می‌شود. در این طرح توصیه‌های لازم درخصوص معاینه پا، نقاط کم فشاری و پرفشاری، عوامل خون‌رسانی مناسب به بیماران مبتلا به دیابت داده می‌شود تا شاهد کاهش عوارض این بیماری باشیم.</p>
      <p>
        <b>برگزاری دوره‌های آموزشی سبک زندگی سالم </b>
      </p>
      <p>دکتر نمازی متخصص علوم غدد و متابولیسم دانشگاه علوم پزشکی تهران نیز در ادامه این نشست خبری با اشاره به سبک زندگی سالم در جوامع امروزی گفت: به تازگی در کلینیک تخصصی دیابت دوره‌های سبک زندگی سالم را راه‌اندازی کرده‌ایم که هدف آن پیشگیری از بیماری دیابت است.</p>
      <p>وی افزود: ارائه خدمات چندبعدی به صورت پکیج درمانی در دستور کار ما قرار دارد که اینگونه خدمات در سایر کلینیک‌های مشابه خارج از کشور نیز انجام می‌شود. اثربخشی این پکیج خدماتی در کلینیک بسیار بالاست و افرادی که این پکیج خدماتی را دریافت می‌کنند از خدماتی نظیر فوق تخصصین غدد، متخصص طب سوزنی، متخصص پزشکی- ورزشی و ... نیز بهره‌مند می‌شود.</p>
      <p>نمازی ادامه داد: هدف کلینیک دیابت این است که با تدابیر و توصیه‌های غیردارویی بیماران را هدایت کنند تا عوارض ناشی از دیابت که شامل مشکلات خوابی، استرس، افسردگی و مشکلات گوارشی است، کاهش یابد. ما در کلینیک دیابت بدنبال این هستیم که سطح زندگی مردم را بالا ببریم. اهداف ما نیز تغییر عادات نامناسب مردم به سمت زندگی سالم است که بتوانند در درازمدت سلامتی خود را حفظ کنند.</p>
      <p>متخصص علوم غدد و متابولیسم دانشگاه علوم پزشکی تهران گفت: در این کلینیک درصدد آن هستیم تا با رعایت تمامی ابعاد و مسائل عنوان شده بتوانیم با مشاوره‌های فردی و خدمات گروهی مانند کلاس‌های آموزشی، مسابقات، کلاس‌های آشپزی سالم و تورهای تفریحی سالم افراد را از حالت یکنواختی خارج کرده تا انگیزه بیشتری برای زندگی پیدا کنند.</p>
      <p>نمازی افزود: تورهای آموزشی و تفریحی ما شامل تورهای نیم روزه به همراه فعالیت فیزیکی افراد در این مکان‌ها و برگزاری مسابقات آموزشی و آموزش غذای سالم است.</p>
      <p>دکتر شهبازی نیز در این نشست گف: احساس کردن درد یکی از نعمت های خداوند است ولی بیماران دیابتی به علت حسن نکردن درد حتی سکته قلبی می ‌کنند درد را احساس نمی کنند لذا باید با کوچکترین تغییرات در عضو خود به پزشک مربوطه مراجعه کنند.</p>
      <p>وی تاکید کرد: فرد دیابتی حتی با کنترل قند خون خود نیز حتما هر سه ماه یکبار به پزشک مراجعه کنند چرا که مریض هایی داشتیم با کنترل قند خون دچار مشکلاتی زیادی در عضو خود شده بودند.در گذشته هر ۳۰ ثانیه در جهان یک پا بخاطر دیابت قطع می شد ولی متاسفانه بخاطر افزایش تعداد بیماران دیابتی هر ۱۹ ثانیه یک پا در جهان قطع می‌شود.</p>
    </article>
  </body>
</html>