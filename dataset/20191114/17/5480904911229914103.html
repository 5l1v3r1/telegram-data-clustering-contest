<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/udaje-o-hdp-na-kurz-koruny-vliv-nemely-prazska-burza-oslabila/1821149?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T17:22:00+00:00"/>
    <meta property="og:title" content="Údaje o HDP na kurz koruny vliv neměly, pražská burza oslabila"/>
    <meta property="og:description" content="Praha - Koruna ve čtvrtek stagnovala k oběma hlavním světovým měnám. Kolem 17:00 se obchodovala v kurzu 25,59 Kč/EUR, stejně jako ve středu vpodvečer. Vůči dolaru oslabila o haléř na 23,26 Kč/USD. Vyplývá to z údajů na serveru Patria Online. Na dnes zveřejněné údaje o hrubém domácím produktu česká koruna podle analytiků nijak nereagovala. Pražská burza po ztrátách většiny hlavních emisí oslabila."/>
  </head>
  <body>
    <article>
      <h1>Údaje o HDP na kurz koruny vliv neměly, pražská burza oslabila</h1>
      <address><time datetime="2019-11-14T17:22:00+00:00">14 Nov 2019, 17:22</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna ve čtvrtek stagnovala k oběma hlavním světovým měnám. Kolem 17:00 se obchodovala v kurzu 25,59 Kč/EUR, stejně jako ve středu vpodvečer. Vůči dolaru oslabila o haléř na 23,26 Kč/USD. Vyplývá to z údajů na serveru Patria Online. Na dnes zveřejněné údaje o hrubém domácím produktu česká koruna podle analytiků nijak nereagovala. Pražská burza po ztrátách většiny hlavních emisí oslabila.</p>
      <p>Česká ekonomika zpomalila ve 3. kvartále meziroční růst na 2,5 procenta. V prvním odhadu to dnes uvedl Český statistický úřad. Ve druhém čtvrtletí vykázala česká ekonomika podle zpřesněného odhadu meziroční růst 2,8 procenta.</p>
      <p>"Mírně slabší růst domácí ekonomiky, než trh čekal, nechal korunu chladnou," uvedla ekonomka Komerční banky Jana Steckerová. Dodala, že koruna se ve čtvrtek pohybovala většinou v úzkém čtyřhaléřovém pásmu 25,54 až 25,58 CZK/EUR.</p>
      <p>Údaje statistiků nechali korunu klidnou také podle Jiřího Cihláře a Markéty Šichtařové ze společnosti Next Finance. Zpomalování růstu české ekonomiky ale podle nich donutí korunu k oslabení. "Podle prognózy ČNB by měl být průměrný kurz koruny v roce 2020 na 25,40 CZK/EUR. Podle nás ale bude koruna výrazně slabší," odhadují Cihlář se Šichtařovou. </p>
      <p>Index pražské burzy PX ve čtvrtek klesl o 0,51 procenta na 1079,39 bodu. Nejvýrazněji zlevnily akcie pojišťovací skupiny VIG. Vyplývá to z výsledků obchodování na webu burzy.</p>
      <p>Ztráty postihly i emise, se kterými se obchodovalo v největších objemech. Akcie bankovní skupiny Erste, které dosáhly největšího objemu obchodů, oslabily o 0,73 procenta na 848 korun. Druhá nejobchodovanější emise, akcie energetické firmy ČEZ, odepsala 0,39 procenta na 515 korun.</p>
      <p>Největší pokles ceny postihl akcie VIG, a to o 1,55 procenta na 635 korun. Naopak nejvýraznějšího růstu dosáhly cenné papíry výrobce nápojů Kofola, které zdražily o 1,05 procenta na 290 korun.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,59 | 25,59</li>
        <li>Kč/USD | 23,25 | 23,26</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>