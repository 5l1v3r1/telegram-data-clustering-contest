<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/slowacja-zaloba-narodowa-po-zderzeniu-autobusu-z-ciezarowka-pod-nitra,985435.html"/>
    <meta property="og:site_name" content="TVN24"/>
    <meta property="article:published_time" content="2019-11-14T17:14:00+00:00"/>
    <meta property="og:title" content="Żałoba narodowa na Słowacji po najtragiczniejszym wypadku tej dekady"/>
    <meta property="og:description" content="Słowacki rząd poinformował, że w piątek w kraju obowiązywać będzie żałoba narodowa. Ogłoszono ją w związku ze środową katastrofą drogową, w której zginęło 12 osób. Jak podaje Reuters, to najtragicz..."/>
  </head>
  <body>
    <article>
      <h1>Żałoba narodowa na Słowacji po najtragiczniejszym wypadku tej dekady</h1>
      <address><time datetime="2019-11-14T17:14:00+00:00">14 Nov 2019, 17:14</time> by <a rel="author">akw/adso/kwoj</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/06a730e4-15b6-4276-b6d0-8356daea4872.jpg?type=1&amp;srcmode=0&amp;srcx=1/1&amp;srcy=3/5&amp;srcw=1/1&amp;srch=3/4&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/6f20c8bf-0854-4bdf-9cf0-329309ad829d-480p.mp4"/>
          <figcaption>Słowacki rząd ogłosił żałobę narodową po katastrofie drogowej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/911c7289-5a79-4937-b7f3-cf9f5a40f10b-480p.mp4"/>
          <figcaption>Autobus z uczniami zderzył się z ciężarówką, przewożącą...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/6a533360-e534-40ec-b3c6-005f687e6c37-480p.mp4" autoplay="" loop=""/>
          <figcaption>Tragiczne zderzenie autobusu z ciężarówką na Słowacji</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/90983d15-68a0-4fed-8571-ed3aa31c31fb-480p.mp4" autoplay="" loop=""/>
          <figcaption>Do zderzenia ciężarókwki z autobusem doszło w pobliżu...</figcaption>
        </figure>
        <figcaption>Słowacki rząd ogłosił żałobę narodową po katastrofie drogowej (materiał "Faktów po południu")<cite>Foto: PAP/EPA/Presidium of Fire and Rescue Corps | Video: TVN24, Reuters, AP</cite></figcaption>
      </slideshow>
      <h3>Słowacki rząd poinformował, że w piątek w kraju obowiązywać będzie żałoba narodowa. Ogłoszono ją w związku ze środową katastrofą drogową, w której zginęło 12 osób. Jak podaje Reuters, to najtragiczniejszy wypadek drogowy w tym kraju w ciągu ostatnich 10 lat. - Cieszmy się z każdej chwili, która została nam podarowana - apelował do Słowaków szef rządu Peter Pellegrini.</h3>
      <p>Słowacka minister zdrowia Andrea Kalavska, która w czwartek przedstawiła dziennikarzom szczegóły tragedii, poinformowała, że najstarsza ofiara katastrofy miała 70 lat, a najmłodsza 15. Wśród rannych 14 osób nadal jest hospitalizowanych. Stan jednej ocenia się jako zagrażający życiu.</p>
      <related>
        <a href="https://www.tvn24.pl/wiadomosci-ze-swiata,2/autobus-zderzyl-sie-z-ciezarowka-kilkanascie-osob-nie-zyje,985079.html"/>
      </related>
      <h3>Wspomną "tych, którzy nie wrócili do domów"</h3>
      <p>Zarządzona przez rząd żałoba narodowa obowiązywać będzie w piątek od godziny 8 do godziny 20 i - jak wyjaśnił premier Peter Pellegrini - ma służyć uczczeniu pamięci tych, którzy "po tragedii nie wrócili do domów".</p>
      <p>- Przy opuszczonych flagach wspomnimy wszystkich, którzy wczoraj nagle nas opuścili. Odnieśmy to do własnego życia. Cieszmy się z każdej chwili, która została nam podarowana - powiedział w czwartek Pellegrini.</p>
      <h3>"Podzielamy ból wszystkich, których dotknęła ta tragedia"</h3>
      <p>W związku z tragicznym wypadkiem drogowym prezydent Andrzej Duda złożył kondolencje prezydent Słowacji Zuzanie Czaputovej - poinformował w czwartek rzecznik Czaputovej Martin Striżinec.</p>
      <p>Striżinec przekazał słowackiej agencji TASR, że Duda złożył wyrazy głębokiego współczucia w imieniu własnym i całego narodu polskiego.<br/><br/>"Podzielamy ból wszystkich, których dotknęła ta tragedia. Łączę się w żalu i żałobie z najbliższymi ofiar, a rannym życzę szybkiego wyzdrowienia" – przekazał Andrzej Duda. Kondolencje złożyli również prezydenci Węgier Janos Ader i Czech Milosz Zeman.</p>
      <h3>Ciężarówka miała być przeładowana</h3>
      <p>W czasie żałoby narodowej flagi państwowe będą opuszczone do połowy masztu i ozdobione czarnym kirem. Zabronione będą gry hazardowe, a instytucje kulturalne powinny wprowadzić stosowne zmiany w programach - poinformowała agencja słowacka agencja TASR.</p>
      <related>
        <a href="https://www.tvn24.pl/wiadomosci-ze-swiata,2/kierowca-uratowal-dzieci-z-plonacego-autobusu,971127.html"/>
      </related>
      <p>Po posiedzeniu rządu minister transportu Arpad Ersek powiedział dziennikarzom, że był na miejscu katastrofy. Ocenił, że nie ma pewności, czy ciężarówka wyładowana gruzem i kamieniami, która uderzyła w bok autobusu przewożącego ponad 30 osób, rzeczywiście była przeładowana. Taką wersję zdarzeń sugerowała w środę wieczorem minister spraw wewnętrznych Denisa Sakova.</p>
      <p>Po tragedii policja wszczęła śledztwo w sprawie spowodowania śmierci 12 osób. Na razie nikomu nie postawiono zarzutów.</p>
      <h3>Zginęli nieletni</h3>
      <p>Do kolizji autobusu i ciężarówki doszło w środę po południu, na wąskiej i znanej z wypadków szosie koło miejscowości Nitrianske Hrncziarovce w powiecie Nitra na południowym zachodzie Słowacji. W wypadku zginęły m.in. trzy uczennice z technikum w Nitrze.</p>
      <p>Jak poinformowała dyrektor szkoły Dana Kroczkova, wśród ofiar są rodzice innej uczennicy, która trafiła do szpitala. Spośród 12 ofiar śmiertelnych dziewięć pochodziło z miejscowości Koliniany w pobliżu Nitry.</p>
      <p>Lekarze poinformowali, że spośród 20 osób, które po środowym wypadku trafiły do szpitala, życie jednej jest bezpośrednio zagrożone. Stan pięciu innych hospitalizowanych jest ciężki. Część rannych po badaniach i niezbędnych opatrunkach wypisano do domów.</p>
      <related>
        <a href="https://www.tvn24.pl/wiadomosci-ze-swiata,2/czeski-turysta-zginal-od-pioruna-po-slowackiej-stronie-tatr,963239.html"/>
      </related>
      <h3>Niemal równoczesna tragedia w schronisku</h3>
      <p>Szef słowackiego rządu zwrócił też w czwartek uwagę na inną tragedię, która również wydarzyła się dzień wcześniej. W mieście Revuca, podczas próby uratowania zwierząt ze schroniska, któremu zagrażała wezbrana rzeka Murań, zginęły trzy osoby.</p>
      <p>- Trzy pełne poświęcenia kobiety chciały pomóc żywym istotom i, jest to już niestety potwierdzone, wszystkie trzy utonęły w rzece - zaznaczył premier.</p>
      <p>Wypowiedź premiera Pellegriniego o śmierci trzech kobiet w wodach rzeki Murań w Revucy jest pierwszym oficjalnym potwierdzeniem niepowodzenia akcji ratunkowej, która trwała tam w nocy ze środy na czwartek.</p>
      <p>Ciało jednej z kobiet znaleziono w środę wieczorem. Zdaniem policji, z którą kontaktowali się dziennikarze portalu Aktuality, zwłok pozostałych dwóch kobiet dotąd nie odnaleziono. Poziom wody w rzece podniósł się w środę na skutek ulewnego deszczu.</p>
      <p>Na wiadomość o zagrożeniu pracownicy schroniska dla zwierząt zwrócili się z prośbą o pomoc do ochotników, którzy mogliby się zaopiekować psami. Trzy kobiety współpracujące już wcześniej z placówką odpowiedziały na apel. W środę wieczorem jedna z nich alarmowała przez telefon komórkowy: "Topimy się".</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/381f58af-c565-47f3-b741-335912657f4c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Tragiczne zderzenie autobusu z ciężarówką w pobliżu słowackiego miasta Nitra<cite>Źródło: Mapy Google, tvn24.pl</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/autobus-zderzyl-sie-z-ciezarowka-kilkanascie-osob-nie-zyje,985079.html"/>
        <a href="https://www.tvn24.pl/wiadomosci-ze-swiata,2/szesc-zarzutow-w-tym-morderstwa-z-premedytacja-po-zabojstwie-dziennikarza,979218.html"/>
        <a href="https://www.tvn24.pl/wiadomosci-ze-swiata,2/jestesmy-zwolennikami-otwartych-drzwi-do-unii,974497.html"/>
        <a href="https://www.tvn24.pl/wiadomosci-ze-swiata,2/tak-podrozuje-prezydent-slowacji-zuzana-czaputova,974194.html"/>
        <a href="https://www.tvn24.pl/wiadomosci-ze-swiata,2/budowano-system-ktory-doprowadzil-do-zamordowania-dziennikarza-sledczego,971265.html"/>
      </related>
    </article>
  </body>
</html>