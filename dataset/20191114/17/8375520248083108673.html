<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-minoboroni-povidomili-pro-situaciyu-na-dilyankah-rozvedennya-viysk--639995.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T17:03:28+00:00"/>
    <meta property="og:title" content="У Міноборони повідомили про ситуацію на ділянках розведення військ"/>
    <meta property="og:description" content="В районі населеного пункту Золоте-4 триває демонтаж фортифікаційних споруд"/>
  </head>
  <body>
    <article>
      <h1>У Міноборони повідомили про ситуацію на ділянках розведення військ</h1>
      <address>
        <time datetime="2019-11-14T17:03:28+00:00">14 Nov 2019, 17:03</time>
      </address>
      <h4>В районі населеного пункту Золоте-4 триває демонтаж фортифікаційних споруд</h4>
      <p>На Донбасі<b> </b>біля Станиці Луганської завершено монтажні роботи щодо встановлення перил на прольоті мосту, біля Золоте-4 тривають заходи з синхронного демонтажу фортифікаційних споруд, а в районі населених пунктів Богданівка і Петрівське Донецької області триває процес технічного обстеження. Про це повідомляє пресцентр штабу ООС.</p>
      <p>На ділянці розведення №1 (Станиця Луганська) завершено монтажні роботи щодо встановлення перил на прольоті мосту. Окрім того відбувалось укладання асфальту на майданчику в районі 9 опори мосту.</p>
      <p>На ділянці розведення №2 у районі населеного пункту Золоте-4 Луганської області тривають заходи з синхронного демонтажу фортифікаційних споруд та інших об’єктів військового призначення. Проведено облаштування під’їзної дороги до фортифікацій. Здійснювався розбір одного бліндажа та трьох допоміжних споруд.</p>
      <p>На ділянці розведення №3, в районі населених пунктів Богданівка і Петрівське Донецької області, триває процес технічного обстеження, розмінування доріг і узбіч та очищення місцевості забрудненої вибухонебезпечними предметами. За сьогодні обстежено 2,2 гектара території та вилучено 13 ВНП.</p>
      <p>Напередодні сапери <a href="https://glavcom.ua/news/na-dilyanci-rozvedennya-bilya-petrivskogo-rozpochalosya-rozminuvannya-teritoriji-639775.html">почали розмінування території біля Петрівського</a>.</p>
      <p>Нагадаємо, 9 листопада 2019 року о 12:00 у районі населених пунктів Богданівка і Петрівське українські військові та російсько-окупаційні війська після запуску сигнальних ракет <a href="https://glavcom.ua/country/incidents/u-rajoni-bogdanivki-rozpochalos-rozvedennja-vijsk-638855.html">почали процес розведення сил та засобів</a>.</p>
      <p>Розведення військ в цьому районі, заплановане на 4 листопада, було перенесено у зв’язку з обстрілами позицій Об'єднаних сил російсько-окупаційними військами, які були зафіксовані 30 жовтня.</p>
      <p>11 листопада у районі населених пунктів Богданівка та Петрівське <a href="https://glavcom.ua/news/u-bogdanivci-ta-petrivskomu-zavershili-rozvedennya-viysk-639202.html">завершилось практичне розведення </a>особового складу, озброєння та військової техніки.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>Зазначимо, також, раніше з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <blockquote>
        <b>Читайте також: <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">Як Льовочкін і «слуги народу» Золоте інспектували (фото)</a></b>
      </blockquote>
    </article>
  </body>
</html>