<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-srbija/119305-policija-mestanin-ravnog-sela-koji-je-dobio-spor-oko-vode-pretio-smrcu-komunalcima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T17:25:12+00:00"/>
    <meta property="og:title" content="Policija: Meštanin Ravnog Sela koji je dobio spor oko vode pretio smrću komunalcima"/>
    <meta property="og:description" content="Policija će, po nalogu Osnovnog javnog tužilaštva u Vrbasu, podneti krivičnu prijavu protiv meštanina Ravnog Sela zbog krivičnog dela sprečavanje službenog lica u vršenju dužnosti, saopšteno je danas iz MUP-a Srbije.Policija je u Ravnom Selu intervenisala posle prijave radnika komunalnog preduzeća da im je pretio smrću sedamdesetogodišnji meštanin kome su nameravali da isključe vodu, navodi se u saopštenju za javnost.Dodaje se da su policajci izašli na lice mesta i zatim u Policijskoj stanici saslušali vlasnika kuće i uzeli izjave od radnika, nakon čega su svi pušteni.Vojvodjanski istraživačko-analitički centar (VOICE) danas je objavio da je meštaninu Ravnog sela Božidaru Caričiću jutros Javno komunalno preduzeće &quot;Komunalac&quot; iz Vrbasa pokušalo da isključi vodu, iako ima pravosnažnu presudu Osnovnog suda u Vrbasu da nije dužan da izmiri dug za vodu, jer ona nije ispravna za piće.Radnici koji su imali nalog odustali su od isključenja i pored naloga, naveo je VOICE.Caričić je rekao da su mu radnici &quot;Komunalca&quot; rekli…"/>
  </head>
  <body>
    <article>
      <h1>Policija: Meštanin Ravnog Sela koji je dobio spor oko vode pretio smrću komunalcima</h1>
      <address>
        <time datetime="2019-11-14T17:25:12+00:00">14 Nov 2019, 17:25</time>
      </address>
      <p><b>Policija će, po nalogu Osnovnog javnog tužilaštva u Vrbasu, podneti krivičnu prijavu protiv meštanina Ravnog Sela zbog krivičnog dela sprečavanje službenog lica u vršenju dužnosti, saopšteno je danas iz MUP-a Srbije.</b><br/><br/>Policija je u Ravnom Selu intervenisala posle prijave radnika komunalnog preduzeća da im je pretio smrću sedamdesetogodišnji meštanin kome su nameravali da isključe vodu, navodi se u saopštenju za javnost.<br/><br/>Dodaje se da su policajci izašli na lice mesta i zatim u Policijskoj stanici saslušali vlasnika kuće i uzeli izjave od radnika, nakon čega su svi pušteni.<br/><br/>Vojvodjanski istraživačko-analitički centar (VOICE) danas je objavio da je meštaninu Ravnog sela Božidaru Caričiću jutros Javno komunalno preduzeće "Komunalac" iz Vrbasa pokušalo da isključi vodu, iako ima pravosnažnu presudu Osnovnog suda u Vrbasu da nije dužan da izmiri dug za vodu, jer ona nije ispravna za piće.<br/><br/>Radnici koji su imali nalog odustali su od isključenja i pored naloga, naveo je VOICE.<br/><br/>Caričić je rekao da su mu radnici "Komunalca" rekli da nerado ispunjavaju nalog koji su dobili od pretpostavljenih.<br/><br/>"Predočio sam im da imam presudu, ali i dokaz da sam vlasnik vodovodne infrastrukture koju nameravaju da oštete. Radnici su bili korektni, kao i policija koja je samo izvršavala nečiji nalog", rekao je Caričić za VOICE.<br/><br/>VOICE je objavio da ima i nezvanična saznanja da je medijska pažnja koju je izazvala priča o Caričićevoj presudi bila tema i na partijskom sastanku čelnika vrbaske Srpske napredne stranke, na kojem je učestvovao i koordinator te stranke za Južnobački okrug.</p>
    </article>
  </body>
</html>