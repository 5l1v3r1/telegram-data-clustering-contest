<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/chernivtsi/chernivecku-mitnicyu-peretvorili-na-bukovinsku-380313"/>
    <meta property="og:site_name" content="Погляд"/>
    <meta property="article:published_time" content="2019-11-14T17:14:00+00:00"/>
    <meta property="og:title" content="Чернівецьку митницю перетворили на Буковинську"/>
    <meta property="og:description" content="Голова Державної митної служби Максим Нефьодов заявив, що Буковинська митниця першою стала юридичною особою"/>
  </head>
  <body>
    <article>
      <h1>Чернівецьку митницю перетворили на Буковинську</h1>
      <h2>Голова Державної митної служби Максим Нефьодов заявив, що Буковинська митниця першою стала юридичною особою</h2>
      <address>
        <time datetime="2019-11-14T17:14:00+00:00">14 Nov 2019, 17:14</time>
      </address>
      <p>Безпрецедентний випадок стався 6 липня нинішнього року під час наради на КПП «Ужгород», коли новообраний президент Володимир Зеленський у властивому йому «кавалерійському» стилі закликав керівників Волинської, Закарпатської, Львівської та Чернівецької митниці написати заяви про звільнення за власним бажанням. Працівники митниць були шоковані такими діями Глави держави. А керівники згаданих митниць просто проігнорували вимогу Зеленського й одразу пішли у відпустки.</p>
      <p>Голова Державної митної служби України Максим Нефьодов згодом повідомив, що досі ніхто з керівників чотирьох митниць не написав заяви про звільнення. Натомість покинув свою посаду виконувач обов’язків керівника ДФС Олександр Власов, якого різко розкритикував президент за невиконані обіцянки звільнити керівників митниць західних областей України. </p>
      <p>У вищих ешелонах влади вирішили по-іншому поквитатися із норовливими митними генералами. Схема до абсурду проста – створити нові митниці. Цей задум уже почали реалізовувати. Під час робочого візиту до Чернівецької області Максим Нефьодов заявив, що вже через місяць запрацює нова… Буковинська митниця. Мовляв, документи вже на реєстрації.</p>
      <p>За словами Нефьодова, у Міністерстві фінансів погоджуватимуть її технічного керівника. До кінця грудня до нової структури буде переведено або не переведено нинішніх працівників, які працюють на Чернівецькій митниці ДФС. А нинішню структуру взагалі скасують, щоби в ручному режимі розставити кадри, позбувшись перед ними законодавчих зобов'язань.</p>
      <blockquote>Максим Нефьодов дав керівництву нинішньої Чернівецької митниці два місяці на те, щоб продемонструвати якісну роботу в боротьбі з контрабандою</blockquote>
      <p>Отож Максим Нефьодов дав керівництву нинішньої Чернівецької митниці ДФС два місяці на те, щоб продемонструвати якісну роботу в боротьбі з контрабандою. Тобто, якщо контрабандисти через кордон її не переміщатимуть, то митники будуть все одно винні, бо показників не буде.</p>
      <p>«Митники, котрі не зміняться, – наголосив Нефьодов, – після першого грудня  будуть звільнені, оскільки цю структуру скасують».</p>
      <p>Порядок на митницях потрібно посилювати, звісно, завдяки спрощенню та електронізації процедур, належного відеоспостереження, максимального віддалення чиновника від клієнта та інших реформ, за якими далеко ходити не треба. Досить подивитися, як організована робота на митницях ЄС. Ставити ж під сумнів роботу всього колективу тієї ж Чернівецької митниці, котра впродовж років регулярно наповнювала бюджет держави, не зовсім порядно. Бо за кожним рядовим митником – репутація та роки, покладені на службу державі.</p>
      <p>Між тим, керівник Чернівецької митниці ДФС Микола Салагор після завершення відпустки пішов на лікарняний, відтак продовжив її. Допоки це триватиме – досі невідомо. Тим часом, колотнеча не стихає. Найгірше у цій ситуації простим порядним митникам, які залишаються у підвішеному стані.</p>
      <p>Анатолій ІСАК</p>
      <related>
        <h4>Схожі записи</h4>
        <a href="https://pogliad.ua/news/chernivtsi/chernivecka-oda-nadala-uryadu-p-yat-propoziciy-de-mozhna-rozmistiti-mitnicyu-379847"/>
        <a href="https://pogliad.ua/news/chernivtsi/u-chernivcyah-pereymenuvali-tri-vulici-379571"/>
        <a href="https://pogliad.ua/news/ukraine/minyust-zareestruvav-novu-mitnu-sluzhbu-374749"/>
        <a href="https://pogliad.ua/news/chernivtsi/ochilnika-mitnici-u-cherniveckiy-oblasti-mikolu-salagora-zvilnyayut-374433"/>
      </related>
    </article>
  </body>
</html>