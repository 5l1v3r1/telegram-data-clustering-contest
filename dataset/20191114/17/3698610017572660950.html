<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-kiyivschini-golova-silradi-nayihav-na-dvoh-zhurnalistiv-policiya-vidkrila-spravu-329677_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T17:17:00+00:00"/>
    <meta property="og:title" content="На Київщині голова сільради наїхав на двох журналістів, поліція відкрила справу"/>
    <meta property="og:description" content="Таким чином він утікав від запитання журналістів.  "/>
  </head>
  <body>
    <article>
      <h1>На Київщині голова сільради наїхав на двох журналістів, поліція відкрила справу</h1>
      <h2>Таким чином він утікав від запитання журналістів.  </h2>
      <address>
        <time datetime="2019-11-14T17:17:00+00:00">14 Nov 2019, 17:17</time>
      </address>
      <p>Поліція Київської області відкрила кримінальне провадження проти сільського голови Дударкова Бориспільського району Миколи Гуральника, який після того як відмовився дати коментар журналістам щодо корупції наїхав на двох членів знімальної групи своїм автомобілем.</p>
      <p>"Конфлікт стався у селі Дударків Бориспільського району між журналістами та посадовцем місцевої сільської ради. Чоловік відмовився відповідати на запитання представників мас-медіа. Натомість сів за кермо свого автомобіля і рушив, незважаючи на те, що рух йому перегородили журналісти. Одного з них посадовець "провіз" на капоті кілька десятків метрів", - повідомили в поліції.</p>
      <p>В інформагенції "Погляд" зазначили, що 13 листопада журналісти "Центру Журналістських Розслідувань" намагалися почути коментар Миколи Гуральника про негативну атмосферу у селі, однак чоловік сховався у автомобілі та наїхав на людей, які блокували дорогу.</p>
      <p>"Два чоловіка впали на капот автомобіля, а очільник села почав стрімко набирати швидкість. Зупинився народний обранець через 60 метрів", - йдеться в матеріалі.</p>
      <p>За даним фактом відкрито кримінальне провадження за ст. 171 (Перешкоджання законній професійній діяльності журналістів) Кримінального кодексу України. Також щодо посадовця складено адміністративний протокол за ст. 124 (Порушення правил дорожнього руху, що спричинило пошкодження транспортних засобів, вантажу, автомобільних доріг, вулиць, залізничних переїздів, дорожніх споруд чи іншого майна) КУпАП.</p>
      <p>Що ж стосується діяльності сільського голови, то журналісти зазначають, що всі крісла у сільраді Дударкова займають лише родичі Гуральника..</p>
      <p>"Так секретарем являється його жінка – Гуральник Наталія Василівна. Їх син – Гуральник Володимир Миколайович займає дві посади, юриста, та начальником пожежної безпеки, а також являється депутатом районної ради. Посаду землевпорядника займає родич сільського голови – Пусь Андрій Сергійович. Окрім всіх звинувачень у корупційних справах сім'ї Гуральників, останньою краплею для селян стало питання ОТГ", - зазначають журналісти.</p>
      <p>Також за словами людей очільник села "по тихому" хоче приєднати село до Борисполя, не провівши громадських слухань. Натомість жителі Дударкова бачать себе у Пристоличній ОТГ.</p>
      <figure>
        <iframe src="https://www.youtube.com/embed/dqMhlcBtTcw" width="640" height="360" data-service="Youtube" scrolling="no"/>
      </figure>
      <p>Нагадаємо, що <a href="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html"><b>журналісти програми "Схеми" заявили про тиск на редакцію з боку Андрія Портнова</b></a>, який у своєму Telegram-каналі звернувся до Михайла Ткача та програми, опублікувавши персональні дані водія знімальної групи. "Схеми" готували розслідування щодо Портнова. Журналісти розповіли, що він оприлюднив повні паспортні дані та домашню адресу, номери авто, а також дані, які свідчать про стеження за місцем проживання водія програми. Повідомлення Портнова з даними водія поширив у своєму Telegram-каналі депутат фракції "Слуга Народу" Олександр Дубінський.</p>
      <p>Своєю чергою Портнов заявив про те, що тепер він працює журналістом на телеканалі "112 Україна" і "виявлення протиправних дій щодо стеження за людьми є його редакційним завданням".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>