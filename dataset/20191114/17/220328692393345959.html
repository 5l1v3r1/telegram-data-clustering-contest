<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/banov-nyama-da-podava-ostavka-za-remonta-na-largoto-406733.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T17:38:00+00:00"/>
    <meta property="og:title" content="Чиновник, не Банов си отива за ремонта на Ларгото"/>
    <meta property="og:description" content="По-рано БСП отново поискаха оставката на културния министър заради ремонта на Ларгото"/>
  </head>
  <body>
    <article>
      <h1>Чиновник, не Банов си отива за ремонта на Ларгото</h1>
      <address><time datetime="2019-11-14T17:38:00+00:00">14 Nov 2019, 17:38</time> by <a rel="author">Редактори, сн. БГНЕС</a></address>
      <p>"Сценарий за да ми се вземе главата много по-рано" - така министърът на културата Боил Банов определи поредната акция на БСП с искане за неговата оставка по повод подозренията им в нарушения при ремонта на Ларгото в София. "Но моята е здрава карловска глава и не пада лесно", категоричен бе Банов.</p>
      <p>"Информирал съм премиера и той ми каза да кажа на хората какво се е случило, за да знаят. На призивите за оставка на БСП няма да отговарям. Ако съм за оставка, сам ще си тръгна", заяви министърът на пресконференция във ведомството. "Казусът с Ларгото не е случаен, ще сезирам прокуратурата", отсече Банов.</p>
      <p>В началото на годината от БСП започнаха да твърдят, че Министерството на културата е опростило 700 хил. лв. на фирми-строители на етапи от Ларгото като неустойка за забавено изпълнение. По-рано днес пък казаха, че от министерството са изпуснали сроковете за обжалване по делото срещу изпълнителя на забавения ремонт на античния комплекс и поискаха оставката на Банов. А вчера от министерството пък съобщиха, че директорът на дирекция „Правнонормативна дейност и обществени поръчки“ Татяна Цветанова е подала молба за напускане с оглед на резултатите по съдебния иск към фирмата изпълнител на строителните дейности на Ларгото.</p>
      <p>“На 12 февруари, десетина дни след атаката към мен, в Министерство на културата на втора инстанция постъпва определение на съда, че губим делото срещу консорциума строител на Ларгото. Срокът за обжалване на документите е 12 март. До преди няколко дни това, което знаехме аз и което ми казва главният секретар е, че чакаме насрочване на дело за трети етап във ВКС. Не ни е било съобщено, че има друго развитие по делото освен това”, обясни Банов.</p>
      <p>Преди няколко дни разбрах, че истината е съвсем друга. Служителят, оторизиран от правна дирекция да води делото, е внесъл жалбата на 13-и, вместо на 12-и март. След 10 дни съдът е върнал, че е изпуснат срока. От 12 март без правна дирекция да уведомят нито мен, нито главния секретар, оторизираният служител е внесъл жалене на това решение. По това, което виждам манипулативно се опитва да обясни, че документите са пуснати по пощата на 12-и. И сега по този казус преди дни е решил съдът, продължи той. Обясни, че тези неща не минавали през него, а се движели от правния отдел и той затова не знаел. Затова и според него намесването на името му в различни сценарии не било редно.</p>
      <p>Аз лично смятам, че този акт е продължение по повод това, което се случи от сигналите на Елена Йончева. Ако открием, че служители, различни от тези, които са положили подписите си на документите, са участвали в това, ще си носят отговорността. Аз лично ще предам документите от нашето разследване в прокуратурата, каза министърът.</p>
      <p>Тези действия не са случайни. Служителите, които стоят зад този акт, не са от 1-2 г. Те работят тук от повече от 10 г. Такава грешка е невъзможна, особено в онзи момент, категоричен бе той. И подчерта, че това няма как да се е случило със знанието му, най-малкото защото прокуратурата го разследва по случая, каза министърът на културата.</p>
    </article>
  </body>
</html>