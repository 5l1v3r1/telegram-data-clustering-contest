<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/gulyas-gergely-a-kommunista-diktatura-oroksege-sokaig-velunk-maradt"/>
    <meta property="og:site_name" content="infostart"/>
    <meta property="article:published_time" content="2019-11-14T17:19:00+00:00"/>
    <meta property="og:title" content="Gulyás Gergely: a kommunista diktatúra öröksége sokáig velünk maradt"/>
    <meta property="og:description" content="1989-90 a 20. századi magyar történelem egyik legfontosabb fordulópontja - hangsúlyozta a Miniszterelnökséget vezető miniszter Budapesten, a Terror Háza Múzeumban."/>
  </head>
  <body>
    <article>
      <h1>Gulyás Gergely: a kommunista diktatúra öröksége sokáig velünk maradt</h1>
      <address><time datetime="2019-11-14T17:19:00+00:00">14 Nov 2019, 17:19</time> by <a rel="author">Infostart / MTI</a></address>
      <h3>1989-90 a 20. századi magyar történelem egyik legfontosabb fordulópontja - hangsúlyozta a Miniszterelnökséget vezető miniszter Budapesten, a Terror Háza Múzeumban.</h3>
      <p>Gulyás Gergely a XXI. Század Intézet által rendezett A történelem, ami nem ért véget - Európa 30 évvel a kommunizmus bukása után című nemzetközi konferencia megnyitóján úgy fogalmazott: "mai mindennapjainkra semmilyen más történelmi esemény nem volt nagy olyan hatással, mint az 1989-90-es átalakulás, alkotmányos forradalom".</p>
      <p>Immár 30 éve szabadságban, jogállamban, demokráciában élhetünk, nem pedig egy kommunista diktatúrában - szögezte le a miniszter, aki a többi között a szólásszabadságot és az alkotmányos keretek között gyakorolható gyülekezési jogot a rendszerváltás rendkívüli pozitívumának, a demokrácia áldásának nevezte.</p>
      <p>A 30 évvel ezelőtti történelmi eseményeket is felidézve a miniszter arról beszélt, hogy Közép-Európa valamennyi országában végbement változások eredményeként szabad választásokon a nép által megbízott kormányok intézhették a közügyeket.</p>
      <p>Utóbbiról megjegyezte, hogy rendkívüli nehézségeket okozott, hogy a kommunista diktatúra öröksége, "minden területen, a gazdaságtól a társadalmi morálig velünk maradt". A rendszerváltozás kritikáiról szólva, Antall József volt miniszterelnök híres mondását (Tetszettek volna forradalmat csinálni!) is idézve Gulyás Gergely Románia példáját említve azt mondta: "önmagában egy forradalmi esemény sem jelent feltétlenül mélyebb átalakulást".</p>
      <p>Egyúttal megjegyezte: Antall József megállapítása "igaz arra", hogy a forradalmi átmenet hiánya "néhány területen a felelősségre vonást és az igazságszolgáltatást akadályozta, de önmagában az nem garantálta ezek megtörténtét". Álláspontja szerint a rendszerváltás kritikái abból következnek, hogy "nem mindig sikerült jól élnünk azzal a felelősséggel, ami a szabadságból adódott". Ezek között a kárpótlást és "a bűntető igazságtétel" elmaradását említette.</p>
      <p>Gulyás Gergely ugyanakkor hangsúlyozta azt is, hogy az elmúlt 30 év változásai az országnak komoly fejlődést hoztak. Szavai szerint ez idő alatt "a 2002 és 2010 közötti időszaktól eltekintve" Magyarország - különböző formákban - de előrelépett, az országot felelősséggel vezették. Beszéde zárásaként a miniszter a rendszerváltás nagy vívmányának nevezte azt, hogy ma is van lehetőség jövőbeli alternatívák között dönteni, több lehetőség között választani és ennek következményét viselni.</p>
      <h4>Schmidt Mária: a nemzeti eszme vetette a szemétdombra a szovjet birodalmat</h4>
      <p>A közép-kelet-európai nemzetek emancipációs küzdelmei és az antikommunizmus voltak a döntő tényezők a szovjet rendszer megdöntésében; "a nemzeti eszme vetette a szemétdombra a szovjet birodalmat" - jelentette ki Schmidt Mária történész, a XXI. Század Intézet főigazgatója a konferencián.</p>
      <p>Nyitóelőadásában Schmidt Mária arról beszélt, hogy kommunisták kisajátították a történelmet, kötelezővé és egyeduralkodóvá tették a marxista, osztályharc-alapú történelemszemléletet. A leigázott nemzetektől elvették a jogot múltjuk értelmezésére, nemzeti szempontú értékelésére - hangoztatta.</p>
      <blockquote>A nyolcvanas években "a rab nemzetek elkezdték kiszabadítani történelmi emlékezeteiket",</blockquote>
      <p>és ezzel a múlt értelmezése feletti monopólium feladására kényszerítették diktatúrát, ami "a kommunista ideológia kiüresítését és rendszereik legitimációjának szertefoszlását eredményezte".</p>
      <p>A "30 éve szabadon" emlékév koordinálásáért felelős kormánybiztos az 1989-90-es "földcsuszamlásszerű változás" okairól szólva a lengyel származású, amerikai politológus, politikus Zbigniew Brzezinski (1928-2017) álláspontjával szemben úgy vélekedett: a pusztán gazdasági szempontoknál sokkal jelentősebb szerepet játszott a szovjet birodalom "szétporlasztásában" a nemzeti szuverenitás visszaszerzésének szándéka. Ezt úgy fogalmazta meg, hogy</p>
      <blockquote>1989-90-ben "a nemzet győzött az osztály felett, a nemzetállam a birodalom felett, a magántulajdon és a piacgazdaság a tervutasításos állami gazdasági modell felett, a szabadság iránti kiolthatatlan vágy a rabságba és szolgaságba kényszerítés felett (.)".</blockquote>
      <p>Schmidt Mária szólt arról is, hogy "marxizmussal fertőzött" értelmiségiek "máig sem tudták feldolgozni, hogy a nemzeti eszme (.) vetette a szemétdombra a szovjet birodalmat". Ehelyett Jürgen Habermas baloldali német filozófus véleményét osztják, aki szerint az 1989-90-es események célja a nyugat utolérése volt.</p>
      <aside>Kövér László zárszava<br/>Az állam legfőbb célja 2010 óta, hogy Magyarország geopolitikai biztonságát, szuverenitását és a magyar családokat erősítse - mondta az Országgyűlés elnöke a konferencián.<br/><br/>Kövér László úgy fogalmazott: "a magyar állam külpolitikájának, gazdaságpolitikájának és társadalompolitikájának a legfőbb célja 2010 óta, hogy eszközeinkhez képest és lehetőségeink szerint erősítsük Magyarország geopolitikai biztonságát, állami szuverenitását és a társadalom középosztályának alapjait jelentő magyar családokat".<br/><br/>Mindezt tesszük azért is, mert meggyőződésünk, hogy saját nemzeti önérdekeink szolgálatán kívül ezzel tudjuk leginkább szolgálni az európai béke, az önrendelkezés és a demokrácia ügyét is - tette hozzá.</aside>
      <p>Szerinte a nyugat-európaiak azért nem ünneplik a kommunizmus felett aratott győzelmet, "mert időközben magukévá tették a kommunista ideológia megannyi hittételét és átvették módszereit".</p>
      <p>Közép-Európára térve ismertette: térségünkben - a nyugati nyomásnak is köszönhetően - mindenhol átmentette magát a posztkommunista elit és "összebútorozott" a liberálisokkal, majd 20 éven keresztül megőrizte gazdasági, kulturális és hatalmi dominanciáját. Ennek folytatását a 2008-as gazdasági világválság azonban "egyszer és mindenkorra" lehetetlenné tette, azonban a balliberális elit nem tudott váltani, s ez okozta bukásukat.</p>
      <p>Schmidt Mária előadásában kitért arra is, hogy a 2015-ös migrációs válság előidézésében a nyugat-európai politikai elit "tevőlegesen részt vett" a Közel-Kelet destabilizálásával. "Ideológiai elfogultságukban nem vettek tudomást arról, hogy a nyugatbarát politikusok eltávolítása után vagy a radikális iszlám kerül helyzetbe, vagy radikális iszlám, más lehetőség nincs" - szögezte le. A migránsok kötelező elosztási kvótájának tervére utalva úgy vélekedett, hogy (a nyugat-európai elit) "a beözönlők láttán, akciójuk kellemetlen következményeinek egy részét azonnal át akarták hárítani azokra a kelet-európai országokra, amelyek a válság előidézésében semmilyen szerepet nem játszottak".</p>
      <p>Előadása szerint az illegális migrációban "inváziót" látó közép-európai országok egységbe tömörülése, saját érdekeik érvényre juttatása, határaik megvédése a nyugatiak számára "nem várt, felettébb kényelmetlen fejlemény" volt, ami annak is köszönhető, hogy nem értették meg 1989-90 üzenetét. Schmidt Mária értékelése szerint a migráció miatt 2015-ben Európa keleti és nyugati törésvonala is megjelent a 2008-as válság okozta, már meglévő észak-déli megosztottság után.</p>
      <p>Németországot példaként említve a történész arról is beszélt, hogy az ország újraegyesítése azért sikerült "féloldalasra", mert a "múlttagadó és identitását vesztett" nyugati elit a keletiek gondolkodásbeli eltérésiről nem vett tudomást.</p>
      <p>Mint vélekedett, a nemzeti kérdés 30 évvel ezelőtti diadala és az azóta is tartó közép-kelet-európai reneszánsza mára átgyűrűzött a Nyugatra is, amit azon törekvése idézett elő, hogy az Európai Uniót birodalommá változtassa.</p>
      <blockquote>"Ez késztette ellenállásra a nemrég újra szabaddá váló egykori rab nemzeteke"</blockquote>
      <p>- jelezte.</p>
      <p>Schmidt Mária azt mondta: "1989-90 azt is megmutatta, hogy az utópikus célokból kiábrándult kelet-európai tömegek vissza akarnak térni a normalitáshoz". "A nyugati élcsapat ezzel szemben (.) késlekedés nélkül új utópikus projekt után nézett, amit a nyitott társadalomban meg is talált" - mutatott rá, majd szavai zárásaként úgy összegzett, hogy ez a globalizmus gazdasági céljait kiszolgáló elmélet a nemzetállamok lebontását hirdeti, mert azok akadályokat gördítenek a javak, az emberanyag és a kereskedelem mozgásának útjába.</p>
      <p>A tanácskozáson mások mellett Ivan Krastev, a szófiai Liberális Stratégiák Központjának igazgatója, Francesco Giubilei, az olaszországi Fondazione Tatarella elnöke és Frank Füredi, a XXI. Század Intézet tudományos főmunkatársa tartott előadást, illetve kerekasztal-beszélgetést is rendeztek.</p>
      <p>
        <i>Nyitókép: MTI/Kovács Attila</i>
      </p>
    </article>
  </body>
</html>