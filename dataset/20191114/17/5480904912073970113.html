<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/studie-prazska-ulice-na-prikope-je-18-nejdrazsi-ulici-sveta/1821164?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T17:53:00+00:00"/>
    <meta property="og:title" content="Studie: Pražská ulice Na Příkopě je 18. nejdražší ulicí světa"/>
    <meta property="og:description" content="Praha - Pražská ulice Na Příkopě se umístila na 18. místě v žebříčku 68 nejdražších ulic světa. Vyplývá to ze studie poradenské společnosti Cushman &amp; Wakefield. Česká ulice si proti loňsku polepšila o jedno místo. Nejdražší je hongkongská Causeway Bay, následuje horní část Páté avenue v New Yorku. Na třetím místě zůstala New Bond Street v Londýně, která je nejdražší ulicí v Evropě. Nejvyšší roční nájemné Na Příkopě činí 2820 eur (zhruba 72.190 Kč) za metr čtvereční."/>
  </head>
  <body>
    <article>
      <h1>Studie: Pražská ulice Na Příkopě je 18. nejdražší ulicí světa</h1>
      <address><time datetime="2019-11-14T17:53:00+00:00">14 Nov 2019, 17:53</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražská ulice Na Příkopě se umístila na 18. místě v žebříčku 68 nejdražších ulic světa. Vyplývá to ze studie poradenské společnosti Cushman &amp; Wakefield. Česká ulice si proti loňsku polepšila o jedno místo. Nejdražší je hongkongská Causeway Bay, následuje horní část Páté avenue v New Yorku. Na třetím místě zůstala New Bond Street v Londýně, která je nejdražší ulicí v Evropě. Nejvyšší roční nájemné Na Příkopě činí 2820 eur (zhruba 72.190 Kč) za metr čtvereční.</p>
      <p>Cushman &amp; Wakefield každoročně srovnává 68 zemí světa podle nejvyššího dosahovaného nájemného v nejdražší nákupní ulici. V žebříčku figuruje vždy jedna nejdražší ulice z každé země.</p>
      <p>Česko je jedinou zemí ze střední a východní Evropy, která se mezi top 20 letos dostala. Jedním z hlavních důvodů vysokého umístění ulice Na Příkopě je podle firmy koncentrace malých obchodů na jednom místě v rámci pražského centra. Hodnotu zvyšuje také velké množství procházejících turistů i místních lidí, architektura budov, množství památek, infrastruktura a dostupnost. "To vše přispívá k velice vysoké návštěvnosti, jež na nejrušnějším místě přesahuje 120.000 lidí denně," uvádí zpráva firmy.</p>
      <p>Podle partnera Cushman &amp; Wakefield Jana Kotrbáčka je navíc český maloobchodní trh poměrně mladý, protože se vyvíjí teprve 30 let od sametové revoluce. To podle něj znamená, že Praha má potenciál pro další růst a zlepšování.</p>
      <p>Pro tento stav bude důležitá mimo jiné plánovaná úprava Václavského náměstí, která by měla ještě zvýšit atraktivitu a hodnotu této destinace. Podle Kotrbáčka by vedle toho Praha měla koncepčně pracovat se svými návštěvníky a místo kvantity se zaměřit na klientelu, která v Česku více utratí.</p>
      <p>Česko je podle poradenské firmy pro obchodní značky vstupní branou do regionu, kde si mohou ověřit svůj budoucí úspěch. Firma v této souvislosti zmiňuje například společnost Primark, která v příštím roce plánuje otevřít na Václavském náměstí svou prodejnu.</p>
      <p>
        <b>Žebříček nejdražších ulic světa:</b>
      </p>
      <ul>
        <li><b>Pořadí 2019</b> | <b>Pořadí 2018</b> | <b>Lokalita</b> | <b>Město</b> | <b>Země</b> | <b>Nájem (Kč/m2/rok)</b></li>
        <li>1. | 1. | Causeway Bay | Hong Kong | Hong Kong, Čína | 664.704</li>
        <li>2. | 2. | Upper 5Avenue (49- 60Streets) | New York | USA | 545.152</li>
        <li>3. | 3. | New Bond Street | Londýn | Spojené království | 415.283</li>
        <li>4. | 4. | Avenue des Champs Elysees | Paříž | Francie | 358.195</li>
        <li>5. | 5. | Via Montenapoleone | Milán | Itálie | 350.720</li>
        <li>6. | 6. | Ginza | Tokio | Japonsko | 303.052</li>
        <li>7. | 7. | Pitt Street Mall | Sydney | Austrálie | 260.736</li>
        <li>8. | 9. | Bahnhofstrasse | Curych | Švýcarsko | 209.795</li>
        <li>9. | 8. | Myeongdong | Soul | Jižní Korea | 208.972</li>
        <li>10. | 10. | Kohlmarkt | Vídeň | Rakousko | 124.416</li>
        <li>18. | 19. | Na Příkopě | Praha | Česko | 72.190</li>
      </ul>
    </article>
  </body>
</html>