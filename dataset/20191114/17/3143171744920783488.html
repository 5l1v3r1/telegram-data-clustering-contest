<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/accoglienza-al-paziente-razza-al-papardo-visiona-i-lavori-di-efficientamento-al-pronto-soccorso.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T17:47:57+00:00"/>
    <meta property="og:title" content="Accoglienza al paziente, Razza al Papardo visiona i lavori di efficientamento al Pronto soccorso"/>
    <meta property="og:description" content="L'assessore regionale domattina (venerdì) inauguererà anche l'Auditorium intitolato alla dottoressa Girasella"/>
  </head>
  <body>
    <article>
      <h1>Accoglienza al paziente, Razza al Papardo visiona i lavori di efficientamento al Pronto soccorso</h1>
      <address><time datetime="2019-11-14T17:47:57+00:00">14 Nov 2019, 17:47</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>L'assessore regionale domattina (venerdì) inauguererà anche l'Auditorium intitolato alla dottoressa Girasella</i>
      </p>
      <p>MESSINA – L’assessore regionale alla Sanità Ruggero Razza sarà domani (venerdì) all’ospedale Papardo. La visita, in programma alle 9,30, è dovuta all’inaugurazione dei lavori di efficientamento del pronto soccorso del nosocomio. Nello specifico si tratta della realizzazione degli interventi strutturali già consegnati, allo scopo di garantire idonei standard di accoglienza al paziente.</p>
      <p>I lavori realizzati prevedevano una spesa per l’azione 2, di 2,4 milioni di euro nei 61 pronto soccorso tra cui quello dell’Ospedale Papardo per un totale di 40 mila euro. Con questi fondi, dopo una accurata analisi delle criticità, il pronto soccorso punta a migliorare le esigenze di accoglienza e comfort dei pazienti, l’umanizzazione della presa in carico del paziente, per la riduzione dei tempi di attesa e l’efficientamento delle informazioni rese.</p>
      <p>Con l’occasione l’assessore Razza si tratterrà per l’inaugurazione dell’Auditorium dell’Azienda ospedaliera Papardo di Messina con l’intitolazione dello stesso spazio formativo in memoria della dottoressa Rosa Girasella, primario di Medicina  Interna prematuramente scomparsa l’anno scorso.</p>
      <p>“Grazie all’ausilio di questi fondi – dichiara il direttore generale Mario Paino – migliora l’offerta del nostro ospedale e si rende più efficiente la qualità del servizio del Pronto Soccorso. Sono inoltre molto felice di condividere con gli attori regionali l’intitolazione dell’Auditorium alla dottoressa Girasella, la sua grande umanità continua a essere ricordata, insieme alla professionalità che la contraddistingueva, da tutti gli operatori, dai colleghi e dai suoi stessi pazienti”.</p>
      <h3>Articoli correlati</h3>
    </article>
  </body>
</html>