<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597360/erntogan-pros-tramp-giati-den-poulas-kai-stin-ellada-patriot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T17:10:00+00:00"/>
    <meta property="og:title" content="Ερντογάν προς Τραμπ: Γιατί δεν πουλάς και στην Ελλάδα Patriot;"/>
    <meta property="og:description" content="  Την Ελλάδα έφερε ως επιχείρημα στον Ντόναλντ Τραμπ ο Τούρκος πρόεδρος Ερντογάν, απαντώντας στις πιέσεις που δέχτηκε προκειμένου να αναστείλει τη..."/>
  </head>
  <body>
    <article>
      <h1>Ερντογάν προς Τραμπ: Γιατί δεν πουλάς και στην Ελλάδα Patriot;</h1>
      <address><time datetime="2019-11-14T17:10:00+00:00">14 Nov 2019, 17:10</time> by <a rel="author">SigmaLive</a></address>
      <p> <br/>Την Ελλάδα έφερε ως επιχείρημα στον Ντόναλντ Τραμπ ο Τούρκος πρόεδρος Ερντογάν, απαντώντας στις πιέσεις που δέχτηκε προκειμένου να αναστείλει τη λειτουργία του ρωσικού αντι-πυραυλικού συστήματος S-400.<br/> <br/> <br/>Στην ενημέρωση που παρείχε ο Ρετζέπ Ταγίπ Ερντογάν προς τους Τούρκους δημοσιογράφους μέσα στο αεροσκάφος κατά την επιστροφή του στην Άγκυρα, σε ερώτηση ποιο είναι το πλαίσιο με τις ΗΠΑ για την επίλυση του ζητήματος των S-400, ο Τούρκος πρόεδρος απάντησε: «Εγώ δεν αφήνω τους S-400 για τους Patriot… Αν θέλεις να μου δώσεις Patriot, δώσε μου. Το ίδιο όμως στην Ελλάδα μπορείς να το πεις; Δεν της το λες. Άρα γιατί το λες στην Τουρκία; Εκεί έχουν S-300. Άντε πήγαινε να της πουλήσεις κι αυτής Patriot».<br/> <br/>Ο Ρετζέπ Ταγίπ Ερντογάν υπενθύμισε στον Αμερικανό ομόλογό του ότι στο πρόγραμμα των F-35 η Τουρκία δεν είναι απλά πελάτης, αλλά και συνέταιρος. «Διαθέτουμε το δεύτερο μεγαλύτερο στρατό μέσα στο ΝΑΤΟ. Είναι απαραίτητο για τα εθνικά μας συμφέροντα και τα κυριαρχικά μας δικαιώματα να έχουμε διαφορετικές αμυντικές πηγές. Οι S-400 είναι σημαντικοί για το αμυντικό μας σύστημα. Αν μας τους δώσετε υπό όρους κατάλληλους, εμείς θα πάρουμε και τους Patriot», είπε ο Τούρκος πρόεδρος, απορρίπτοντας ουσιαστικά την αμερικανική πρόταση για ακύρωση της συμφωνίας των S-400, καθώς μία τέτοια κίνηση θα ήταν λάθος για την προάσπιση των κυριαρχικών δικαιωμάτων της Τουρκίας, όπως υποστήριξε. «Εμείς τις σχέσεις μας με τη Ρωσία δεν τις χαλάμε», δήλωσε.<br/> <br/><b>Αρμενική Γενοκτονία: Πήρε το μάθημά του ο Γκράχαμ<br/></b> <br/>Αναφορικά με την αρμενική γενοκτονία και την απόσυρση του ψηφίσματος από τη βουλή των αντιπροσώπων που αφορούσε στην αναγνώρισή της, ο Ρετζέπ Ταγίπ Ερντογάν έκανε λόγο για κύκλους που προσπαθούν να ζημιώσουν τις σχέσεις της Τουρκίας με τις ΗΠΑ.<br/> <br/>«Αυτός άλλωστε είναι και ο λόγος που πέρασαν από την αμερικανική βουλή των αντιπροσώπων το ψήφισμα για το 1915 και το ψήφισμα για τις κυρώσεις. Ειδικά για το αρμενικό ζήτημα και τα γεγονότα του 1915 ενημέρωσα ενδελεχώς τόσο τον κ. Τραμπ όσο και τους γερουσιαστές που συνάντησα στο λευκό οίκο, λέγοντάς τους πως είναι μεγάλο λάθος να μπαίνει η πολιτική στην ιστορία».<br/> <br/>Μάλιστα ο Τούρκος πρόεδρος δήλωσε χαρακτηριστικά ότι «είπα όσα έπρεπε να πω στο γερουσιαστή Λίντσεϊ Γκράχαμ και σήμερα πήρε το μάθημά του».<br/> <br/> <br/><b>Καμία αντίδραση Τραμπ για την επιστολή<br/></b> <br/>Σχετικά με την προσβλητική επιστολή προς το πρόσωπο του Ταγίπ Ερντογάν, την οποία επέστρεψε στον αποστολέα του τον Ντόναλντ Τραμπ χθες, ο Τούρκος πρόεδρος είπε ότι δεν υπήρξε καμία αντίδραση και μάλιστα εξέφρασε την απορία του που ο Αμερικανός ηγέτης θέλει να συναντηθεί με έναν τέτοιο «τρομοκράτη», όπως αποκάλεσε τον ηγέτη των Κούρδων της Συρίας, Μαζλούμ Κομπάνι. Μάλιστα ο Τούρκος πρόεδρος έκανε λόγο και για ένα έγγραφο που η ίδια η CIA είχε στείλει παλαιότερα στις τουρκικές μυστικές υπηρεσίες και στο οποίο αναφέρονταν η τρομοκρατική δραστηριότητα του Μαζλούμ Κομπάνι. «Δεν το λέμε εμείς ότι είναι τρομοκράτης, αλλά και η CIA», είπε.<br/> <br/>Ο Ρετζέπ Ταγίπ Ερντογάν παρέδωσε επίσης στον Ντόναλντ Τραμπ ένα βίντεο καθώς κι ένα βιβλίο, για να του παρουσιάσει την κατάσταση στη Συρία, από τα οποία –κατά τα λεγόμενα του Τούρκου προέδρου- εντυπωσιάστηκε.<br/> <br/>Όσον αφορά στον ιμάμη Φετουλάχ Γκιουλέν, που η Τουρκία ζητεί την έκδοσή του από τις ΗΠΑ καθώς τον θεωρεί τον εγκέφαλο του αποτυχημένου πραξικοπήματος το 2016, ο Ταγίπ Ερντογάν είπε ότι δεν αποθαρρύνεται και ότι θα συνεχίσουν να πιέζουν για το θέμα αυτό.<br/> <br/> <br/><b>Ο Τραμπ έκανε πλάκα<br/></b> <br/>Στο μεταξύ, η δημοσιογράφος της «Σαμπάχ» Χιλάλ Καπλάν ρωτήθηκε για το διάλογο που είχε με τον Ντόναλντ Τραμπ και το σκωπτικό του ύφος απέναντί της, αλλά απάντησε ότι δεν θα ήθελε να το σχολιάσει, χαρακτηρίζοντας την ερώτησή του ως μία «απλή πλάκα». Παρόλα αυτά, δήλωσε ότι αν και έκανε μία ερώτηση πολύ κρίσιμη, που κανείς άλλος δημοσιογράφος δεν την απηύθυνε, ο Ντόναλντ Τραμπ απέφυγε να της δώσει μία σαφή απάντηση.</p>
    </article>
  </body>
</html>