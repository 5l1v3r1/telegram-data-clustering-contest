<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547363.html/%D9%86%D8%A7%D8%B1%D8%B6%D8%A7%DB%8C%D8%AA%DB%8C-%D8%A8%D8%B1%D8%AE%DB%8C-%D8%A7%D9%81%D8%B1%D8%A7%D8%AF-%D8%A7%D8%B2-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%A7%D9%87%D9%85%DB%8C%D8%AA%DB%8C-%D9%86%D8%AF%D8%A7%D8%B1%D8%AF--%D8%B1%D9%81%D8%AA%D8%A7%D8%B1-%D8%A7%D9%86%D9%82%D9%84%D8%A7%D8%A8%DB%8C---%D9%85%D8%AD%D9%88%D8%B1%DB%8C-%D8%AA%D8%B1%DB%8C%D9%86-%D9%85%D9%88%D8%B6%D9%88%D8%B9-%D8%AF%D8%B1-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T17:40:00+00:00"/>
    <meta property="og:title" content="نارضایتی برخی افراد از مبارزه با فساد اهمیتی ندارد/ رفتار انقلابی؛‌ محوری‌ترین موضوع در نیروهای مسلح"/>
    <meta property="og:description" content="رئیس قوه قضائیه گفت: باید جامعه احساس کند که عدالت اجرا و با فساد مبارزه می‌شود، این که برخی از اشخاص از این روند رضایت ندارند، مهم نیست."/>
  </head>
  <body>
    <article>
      <h1>نارضایتی برخی افراد از مبارزه با فساد اهمیتی ندارد/ رفتار انقلابی؛‌ محوری‌ترین موضوع در نیروهای مسلح</h1>
      <h2>رئیس قوه قضاییه:</h2>
      <address>
        <time datetime="2019-11-14T17:40:00+00:00">14 Nov 2019, 17:40</time>
      </address>
      <p>رئیس قوه قضائیه گفت: باید جامعه احساس کند که عدالت اجرا و با فساد مبارزه می‌شود، این که برخی از اشخاص از این روند رضایت ندارند، مهم نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آیت‌الله سید ابراهیم رئیسی عصر امروز در همایش فرصت‌های تحول در سازمان قضایی نیروهای مسلح در سالن همایش مرکز آموزش قوه قضائیه، با اشاره به الگوهای معرفت اظهار کرد: شهدا و علمای واصل الگوهایی در زمینه معرفت هستند.</p>
      <p>وی ادامه داد: رمز اثرگذاری انبیای الهی این بود که جامعه را به جایگاه ملکوتی که خودشان در آن قرار داشتند، سوق می‌دادند.</p>
      <p>رئیس قوه قضائیه افزود: وجود حضرت معصومه(س) منشا برکت نه تنها برای شهر قم بلکه برای عالم است. </p>
      <p>آیت‌الله رئیسی با اشاره به معنای تحول اظهار کرد: تحول شناخت وضع موجود و کاستی‌ها و سپس تلاش جهادی و انقلابی برای رفع این کاستی ها در کنار مردم داری است.</p>
      <p>وی ادامه داد: حقوق عامه باید محترم شناخته شود و سازمان قضایی نیروهای مسلح در کنار صیانت از نیروهای مسلح و اسرار، عظمت و کارآمدی آن‌ها، توجه دارد که حق مردم پاسداری و حفظ شود.</p>
      <p>رئیس قوه قضائیه افزود: سازمان قضایی نیروهای مسلح مولود انقلاب اسلامی است و نگاه‌ها در این مجموعه باید انقلابی باشد، این سازمان متناسب با ماموریت خود باید به نظم توجه کند. </p>
      <p>آیت‌الله رئیسی محوری ترین موضوع در نیروهای مسلح را رفتار انقلابی دانست و تصریح کرد: باید نگاه انقلابی در سازمان قضایی نیروهای مسلح همواره حاکم و فرصت‌های تحول در این سازمان باید با تحول در نیروهای مسلح و تحول در قوه قضائیه تناسب داشته باشد.  </p>
      <p>وی ادامه داد: هر جا در کشور که کار بزرگ و عملیات عمرانی اعم از ساختن نیروگاه‌ها و سدها صورت گرفته، حضور نیروهای مسلح وجود داشته که این از افتخارات کشور است، این نیروها در کنار حفظ منطقه به گره گشایی از مشکلات کشور اقدام می‌کنند. </p>
      <p>رئیس قوه قضائیه افزود: نیروهای مسلح که کشور را از توطئه‌ها حفظ می‌کنند، باید همچنان کارآمد، منضبط، انقلابی و اثرگذار باقی بمانند و این مساله باید مورد توجه سازمان قضایی نیروهای مسلح باشد.</p>
      <p>آیت‌الله رئیسی با اشاره به پرونده‌های مهم در سازمان قضایی نیروهای مسلح اظهار کرد: رسیدگی به این پرونده‌ها باید دقیق باشد، نباید در این سازمان با توجه به وجود نیروهای کارآزموده و مجرب، شاهد پرونده‌های پیر باشیم.</p>
      <p>وی ادامه داد: هر پرونده ای که موضوع دغدغه مردم شود، باید مورد رسیدگی به صورت عادلانه، دقیق و سریع قرار بگیرد و اطلاع رسانی در خصوص آن انجام شود، در این رابطه نباید تحت تاثیر فضاسازی و جوسازی قرار گرفت و با صلابت، تصمیم اخذ و اجرا شود.</p>
      <p>رئیس قوه قضائیه افزود: باید جامعه احساس کند که عدالت اجرا و با فساد مبارزه می‌شود، این که برخی از اشخاص از این روند رضایت ندارند، مهم نیست.</p>
      <p>آیت‌الله رئیسی رویکرد پیشگیری در سازمان قضایی نیروهای مسلح را امر مبارکی دانست و تصریح کرد: این رویکرد می‌تواند الگویی برای بخش‌های دیگر قوه قضائیه باشد، هیچ سازمان و دستگاه اجرایی در کشور وجود ندارد، مگر این که وظیفه پیشگیری از جرم بر عهده آن باشد. </p>
      <p>وی ادامه داد: افزایش آموزش‌های عمومی در زمینه حقوق توسط رسانه ملی، نخبگان و کارشناسان، زمینه‌های جرم را در جامعه کاهش می‌دهد.</p>
      <p>رئیس قوه قضائیه خاطرنشان کرد: فرصت‌های تحول در سازمان قضایی نیروهای مسلح باید در بستر بیانیه گام دوم انقلاب باشد، این بیانیه بسیار مهم است و بحث عدالت از جمله محورهای اصلی آن است.</p>
      <p>انتهای پیام/</p>
    </article>
  </body>
</html>