<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152261-lucka-dytiacha-likarnia-otrymala-reanimacijne-obladnannia-vid-blagodijnogo-fondu-pryvatbanku"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T17:40:00+00:00"/>
    <meta property="og:title" content="Луцька дитяча лікарня отримала реанімаційне обладнання від благодійного фонду ПриватБанку*"/>
    <meta property="og:description" content="Волинське обласне дитяче територіальне медичне об’єднання отримало нове дитяче реанімаційне обладнання японського виробництва."/>
  </head>
  <body>
    <article>
      <h1>Луцька дитяча лікарня отримала реанімаційне обладнання від благодійного фонду ПриватБанку*</h1>
      <address>
        <time datetime="2019-11-14T17:40:00+00:00">14 Nov 2019, 17:40</time>
      </address>
      <p>Комунальне підприємство "Волинське обласне дитяче територіальне медичне об’єднання" отримало нове дитяче реанімаційне обладнання японського виробництва. <br/><br/>Приліжкові монітори пацієнта моделей BSM-3532 та BSM-3562 на загальну суму 782 919,00 гривень на баланс медзакладу передав благодійний фонд ПриватБанку "Допомагати просто!".<br/><br/>Це обладнання буде контролювати життя важкохворих дітей та наблизить лікарню міста до сучасних стандартів реанімаційної допомоги. <br/><br/>"Монітори серії BSM використовуються у відділеннях реанімації, анестезіології та інтенсивної терапії. Це обладнання забезпечує усі новітні технології моніторингу - від вимірювання артеріального тиску до виявлення дихальних та серцевих порушень у дітей, які перебувають у важкому стані. Звичайно, наш медичний заклад потребував такого обладнання. І сьогодні ми щиро вдячні Благодійному фонду Приватбанку за підтримку”, - розповідає генеральний директор КП "Волинське обласне дитяче територіальне медичне об’єднання" <b>Сергій Ляшенко</b>. <br/><br/>Благодійний фонд "Допомагати просто!", заснований ПриватБанком, впродовж 8 років надає допомогу тим, хто її найбільше потребує. Дитячим медичним закладам, будинкам-сиротинцям, військовим госпіталям, українцям, що постраждали внаслідок природних катастроф чи нещасних випадків. За час функціонування фонду, благодійниками стали понад мільйон українців. Сума наданої допомоги становить понад 160 мільйонів гривень.<br/><br/><b>Юрій Войтенко</b>, директор Північно-Західного регіонального управління ПриватБанку наголосив, що допомога, яку отримав сьогодні медзаклад, як і все те, що зроблено фондом "Допомагати просто!" стає можливим лише завдяки меценатству клієнтів та співробітників ПриватБанку. <br/><br/>"Допомога фонду ПриватБанку - це допомога мільйона небайдужих українців. Адже лише об’єднавши зусилля ми можемо оновлювати медичні заклади і рятувати тисячі дитячих життів, в тому числі й на Волині. Тому я хочу щиро подякувати усім клієнтам банку за небайдужість. І нагадати, що долучитися до благодійності може кожен. Якою б не була сума пожертви, вона буде спрямована на допомогу. Коли нас мільйон, кожна перераховна гривня здатна врятувати чиєсь життя", - зауважив Юрій Олексійович.<br/><br/>Благодійний внесок можна зробити у Приват24, банкоматах, терміналах банку. Або ж на сайті благодійного фонду ПриватБанку "Допомагати просто" <b><a href="https://blago.privatbank.ua/">blago.privatbank.ua.</a></b> Тут можна побачити й повний звіт про надходження коштів, ознайомитися з усіма програмами фонду та переліком вже наданої адресної допомоги.</p>
      <figure>
        <img src="http://www.volynpost.com/img/modules/news/c/d7/e08867a65aedc8e74857facfe443cd7c/cb-likarnia3.JPG"/>
      </figure>
    </article>
  </body>
</html>