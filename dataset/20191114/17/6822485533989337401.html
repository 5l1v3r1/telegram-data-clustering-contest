<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823083.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T17:39:00+00:00"/>
    <meta property="og:title" content="رئیسی: نارضایتی برخی افراد از مبارزه با فساد اهمیتی ندارد"/>
    <meta property="og:description" content="به گزارش خبرگزاری فارس از قم، آیت‌الله سید ابراهیم رئیسی عصر امروز در همایش فرصت‌های تحول در سازمان قضایی نیروهای مسلح در سالن همایش مرکز آموزش قوه قضائیه، با اشاره به الگوهای معرفت اظهار کرد: شهدا و علمای واصل الگوهایی در زمینه معرفت هستند."/>
  </head>
  <body>
    <article>
      <h1>رئیسی: نارضایتی برخی افراد از مبارزه با فساد اهمیتی ندارد</h1>
      <address>
        <time datetime="2019-11-14T17:39:00+00:00">14 Nov 2019, 17:39</time>
      </address>
      <p>رئیس قوه قضائیه گفت: باید جامعه احساس کند که عدالت اجرا و با فساد مبارزه می‌شود، این که برخی از اشخاص از این روند رضایت ندارند، مهم نیست.</p>
      <p>به گزارش خبرگزاری فارس از قم، آیت‌الله سید ابراهیم رئیسی عصر امروز در همایش فرصت‌های تحول در سازمان قضایی نیروهای مسلح در سالن همایش مرکز آموزش قوه قضائیه، با اشاره به الگوهای معرفت اظهار کرد: شهدا و علمای واصل الگوهایی در زمینه معرفت هستند.</p>
      <p>وی ادامه داد: رمز اثرگذاری انبیای الهی این بود که جامعه را به جایگاه ملکوتی که خودشان در آن قرار داشتند، سوق می‌دادند.</p>
      <p>رئیس قوه قضائیه افزود: وجود حضرت معصومه(س) منشا برکت نه تنها برای شهر قم بلکه برای عالم است. </p>
      <p>آیت‌الله رئیسی با اشاره به معنای تحول اظهار کرد: تحول شناخت وضع موجود و کاستی‌ها و سپس تلاش جهادی و انقلابی برای رفع این کاستی ها در کنار مردم داری است.</p>
      <p>وی ادامه داد: حقوق عامه باید محترم شناخته شود و سازمان قضایی نیروهای مسلح در کنار صیانت از نیروهای مسلح و اسرار، عظمت و کارآمدی آن‌ها، توجه دارد که حق مردم پاسداری و حفظ شود.</p>
      <p>رئیس قوه قضائیه افزود: سازمان قضایی نیروهای مسلح مولود انقلاب اسلامی است و نگاه‌ها در این مجموعه باید انقلابی باشد، این سازمان متناسب با ماموریت خود باید به نظم توجه کند. </p>
      <p>آیت‌الله رئیسی محوری ترین موضوع در نیروهای مسلح را رفتار انقلابی دانست و تصریح کرد: باید نگاه انقلابی در سازمان قضایی نیروهای مسلح همواره حاکم و فرصت‌های تحول در این سازمان باید با تحول در نیروهای مسلح و تحول در قوه قضائیه تناسب داشته باشد.  </p>
      <p>وی ادامه داد: هر جا در کشور که کار بزرگ و عملیات عمرانی اعم از ساختن نیروگاه‌ها و سدها صورت گرفته، حضور نیروهای مسلح وجود داشته که این از افتخارات کشور است، این نیروها در کنار حفظ منطقه به گره گشایی از مشکلات کشور اقدام می‌کنند. </p>
      <p>رئیس قوه قضائیه افزود: نیروهای مسلح که کشور را از توطئه‌ها حفظ می‌کنند، باید همچنان کارآمد، منضبط، انقلابی و اثرگذار باقی بمانند و این مساله باید مورد توجه سازمان قضایی نیروهای مسلح باشد.</p>
      <p>آیت‌الله رئیسی با اشاره به پرونده‌های مهم در سازمان قضایی نیروهای مسلح اظهار کرد: رسیدگی به این پرونده‌ها باید دقیق باشد، نباید در این سازمان با توجه به وجود نیروهای کارآزموده و مجرب، شاهد پرونده‌های پیر باشیم.</p>
      <p>وی ادامه داد: هر پرونده ای که موضوع دغدغه مردم شود، باید مورد رسیدگی به صورت عادلانه، دقیق و سریع قرار بگیرد و اطلاع رسانی در خصوص آن انجام شود، در این رابطه نباید تحت تاثیر فضاسازی و جوسازی قرار گرفت و با صلابت، تصمیم اخذ و اجرا شود.</p>
      <p>رئیس قوه قضائیه افزود: باید جامعه احساس کند که عدالت اجرا و با فساد مبارزه می‌شود، این که برخی از اشخاص از این روند رضایت ندارند، مهم نیست.</p>
      <p>آیت‌الله رئیسی رویکرد پیشگیری در سازمان قضایی نیروهای مسلح را امر مبارکی دانست و تصریح کرد: این رویکرد می‌تواند الگویی برای بخش‌های دیگر قوه قضائیه باشد، هیچ سازمان و دستگاه اجرایی در کشور وجود ندارد، مگر این که وظیفه پیشگیری از جرم بر عهده آن باشد. </p>
      <p>وی ادامه داد: افزایش آموزش‌های عمومی در زمینه حقوق توسط رسانه ملی، نخبگان و کارشناسان، زمینه‌های جرم را در جامعه کاهش می‌دهد.</p>
      <p>رئیس قوه قضائیه خاطرنشان کرد: فرصت‌های تحول در سازمان قضایی نیروهای مسلح باید در بستر بیانیه گام دوم انقلاب باشد، این بیانیه بسیار مهم است و بحث عدالت از جمله محورهای اصلی آن است.</p>
    </article>
  </body>
</html>