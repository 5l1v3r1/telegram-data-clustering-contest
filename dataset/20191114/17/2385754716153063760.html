<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597365/prokiryxthikan-dyo-sxedia-gia-prostasia-ton-kalliergeion-apo-ta-agrina"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T17:43:00+00:00"/>
    <meta property="og:title" content="Προκηρύχθηκαν δύο σχέδια για προστασία των καλλιεργειών από τα αγρινά"/>
    <meta property="og:description" content="Τη 2η προκήρυξη δύο Σχεδίων οικονομικής στήριξης που αφορούν στην κατασκευή περίφραξης για την προστασία καλλιεργειών από τα αγρινά και στην καταβολή..."/>
  </head>
  <body>
    <article>
      <h1>Προκηρύχθηκαν δύο σχέδια για προστασία των καλλιεργειών από τα αγρινά</h1>
      <address><time datetime="2019-11-14T17:43:00+00:00">14 Nov 2019, 17:43</time> by <a rel="author">sigmalive</a></address>
      <p>Τη 2η προκήρυξη δύο Σχεδίων οικονομικής στήριξης που αφορούν στην κατασκευή περίφραξης για την προστασία καλλιεργειών από τα αγρινά και στην καταβολή αποζημιώσεων για τις ζημιές που αυτά προκαλούν ανακοίνωσε το Τμήμα Γεωργίας του Υπουργείου Γεωργίας, Αγροτικής Ανάπτυξης και Περιβάλλοντος.</p>
      <p>Πρόκειται για το Σχέδιο κρατικών ενισχύσεων για περίφραξη με σκοπό την προστασία των καλλιεργειών από τις ζημιές που προκαλούνται από τα αγρινά, καθώς και το Σχέδιο αποζημιώσεων για ζημιές που προκαλούνται στις γεωργικές καλλιέργειες από τα αγρινά.</p>
      <p>Στόχος των Σχεδίων είναι η λήψη μέτρων για την προστασία των καλλιεργειών από τις διατροφικές συνήθειες των αγρινών και η αναπλήρωση του εισοδήματος των γεωργών από τις ζημιές που δυνατόν αυτά να προκαλούν, δεδομένου ότι πρόκειται για ένα προστατευόμενο είδος, αναφέρεται σε σχετική ανακοίνωση.</p>
      <p>Οι επηρεαζόμενοι γεωργοί που επιθυμούν να υποβάλουν αίτηση για το Σχέδιο Κρατικών ενισχύσεων για περίφραξη με σκοπό την προστασία των καλλιεργειών τους από τις ζημιές που προκαλούνται από τα αγρινά καλούνται όπως απευθύνονται στα κατά τόπους Επαρχιακά Γεωργικά Γραφεία όπου υπάγεται η εκμετάλλευσή τους.<br/><br/>Η περίοδος υποβολής αιτήσεων για το Σχέδιο αυτό είναι από τις 18 Νοεμβρίου 2019 μέχρι και τις 28 Φεβρουαρίου 2020. Αντίστοιχα, αιτήσεις για το Σχέδιο αποζημιώσεων για ζημιές που προκαλούνται στις γεωργικές καλλιέργειες από τα αγρινά γίνονται αποδεκτές καθ’ όλη τη διάρκεια του έτους.<br/><br/>Οι ενδιαφερόμενοι προτρέπονται όπως έρχονται σε επικοινωνία με τα οικεία Επαρχιακά Γεωργικά Γραφεία σχετικά με τους όρους και τις προϋποθέσεις για συμμετοχή στα εν λόγω σχέδια.</p>
    </article>
  </body>
</html>