<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684292/o-prothypourgos-tou-psevdokratous-stochos-na-anoixoume-ta-varosia"/>
    <meta property="og:site_name" content="enikos.gr"/>
    <meta property="article:published_time" content="2019-11-14T17:11:00+00:00"/>
    <meta property="og:title" content="Ο «πρωθυπουργός» του ψευδοκράτους: Στόχος να ανοίξουμε τα Βαρώσια στα τέλη του 2020 - Απαράδεκτα τα μέτρα της ΕΕ κατά της Τουρκίας"/>
    <meta property="og:description" content="Ο «πρωθυπουργός» του ψευδοκράτους Ερσίν Τατάρ σε συνέντευξη που παραχώρησε στο τουρκικό κανάλι..."/>
  </head>
  <body>
    <article>
      <h1>Ο «πρωθυπουργός» του ψευδοκράτους: Στόχος να ανοίξουμε τα Βαρώσια στα τέλη του 2020 - Απαράδεκτα τα μέτρα της ΕΕ κατά της Τουρκίας</h1>
      <address>
        <time datetime="2019-11-14T17:11:00+00:00">14 Nov 2019, 17:11</time>
      </address>
      <p>Ο «πρωθυπουργός» του ψευδοκράτους Ερσίν Τατάρ σε συνέντευξη που παραχώρησε στο τουρκικό κανάλι Φοξ ανέφερε ότι στόχος τους είναι <a href="http://www.enikos.gr/international/677130/sto-symvoulio-asfaleias-tou-oie-simera-to-aitima-tis-kyprou-gia-t">η διάνοιξη των Βαρωσίων </a>στα τέλη του 2020 και όσον αφορά στην τριμερή στις 25 Δεκεμβρίου υπογράμμισε πως δεν πιστεύει ότι θα υπάρξει αποτέλεσμα.</p>
      <p>«Η ‘κυβέρνησή’ μας συνεχίζει την αποφασιστικότητά της για τα Βαρώσια. Στόχος μας είναι να ανοίξουμε τα Βαρώσια μέχρι το τέλος του 2020», ανέφερε.</p>
      <p>Για το Κυπριακό, ο Τατάρ σημείωσε: «κατ’ εμάς δεν είναι δυνατόν ο ομοσπονδιακός συνεταιρισμός με τους ελληνοκυπρίους. Ο στόχος των ελληνοκυπρίων είναι το ενιαίο κράτος» και πρόσθεσε ότι οι τουρκοκύπριοι δεν θα εγκαταλείψουν «ποτέ μα ποτέ τις εγγυήσεις της Τουρκίας».</p>
      <p>Σε άλλη συνέντευξή του στο CNN Turk, ο Τατάρ χαρακτήρισε απαράδεκτα τα μέτρα της ΕΕ εναντίον της Τουρκίας. «Πρέπει να συνεχίσουμε με αποφασιστικότητα τον αγώνα μας στην ανατολική Μεσόγειο. Αν είμαστε σταθεροί σε αυτό τον αγώνα οπωσδήποτε θα πάρουμε τα δικαιώματά μας», ανέφερε.</p>
      <p>Για την τριμερή στο Βερολίνο στις 25 Νοεμβρίου, ο Τατάρ είπε ότι πρόκειται για ανεπίσημη συνάντηση και δεν πιστεύει ότι θα υπάρξει αποτέλεσμα. «Αφού δεν υπάρχει αλλαγή εδάφους, τί θα συζητήσουμε», διερωτήθηκε αναφέροντας ότι στις διαπραγματεύσεις στο Κυπριακό δεν υπήρξε πρόοδος εδώ και δύο χρόνια. Για τις εγγυήσεις της Τουρκίας, ο Ερσίν Τατάρ είπε ότι «ήταν μεγάλο λάθος ακόμη και που άνοιξε το θέμα».</p>
      <p>Ερωτήματα για την δήλωση του Ερσίν Τατάρ ότι στοχεύουν να ανοίξουν την περίκλειστη πόλη της Αμμοχώστου στο τέλος του 2020, διατύπωσε στον προσωπικό του λογαριασμό ο πρόεδρος του ΡΤΚ Τουφάν Ερχιουρμάν.</p>
      <p>Στην ανάρτησή του ο κ. Ερχιουρμάν διερωτάται εάν υπάρχει σχέδιο γι’ αυτό που είπε ο κ. Τατάρ, πώς θα λυθεί το περιουσιακό, εάν υπήρξε γι’ αυτό που ανακοίνωσε, διαβούλευση με τα ΗΕ, την «βουλή» ή την «προεδρία». Δεν πρέπει εάν τόσο σοβαρό θέμα όπως τα Βαρώσια, να τύχει σοβαρότερης διαχείρισης, διερωτήθηκε καταληκτικά ο κ. Ερχιουρμάν.</p>
      <p>Πηγή: philenews / KYΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/683917/proti-geotrisi-ston-krono-tou-temachiou-6-apo-total-eni%0A%20%20%20%20%0A"/>
        <a href="http://www.enikos.gr/international/683658/ikanopoiisi-anastasiadi-gia-ta-metra-tis-ee-kata-tis-tourkias%0A%20%20%20%20%0A"/>
        <a href="http://www.enikos.gr/international/683365/nees-apokalypseis-gia-ton-malaisiano-katazitoumeno-me-to-kypriako%0A%20%20%20%20%0A"/>
        <a href="http://www.enikos.gr/international/683178/spiegel-kyroseis-se-varos-tis-tourkias-schediazei-i-ee%0A%20%20%20%20%0A"/>
        <a href="http://www.enikos.gr/international/682676/sok-gia-48chroni-dechthike-epithesi-me-kafstiki-ousia-drastis-fer%0A%20%20%20%20%0A"/>
        <a href="http://www.enikos.gr/international/682558/prokalei-o-tourkos-antiproedros-ischyri-tourkia-simainei-ischyri-%0A%20%20%20%20%0A"/>
        <a href="http://www.enikos.gr/international/682371/yperpolyteli-vila-stin-kypro-agorasan-sakira-kai-pike%0A%20%20%20%20%0A"/>
        <a href="http://www.enikos.gr/international/682532/gerousiastis-menentez-i-tourkia-ypo-ton-proedro-erntogan-den-bore%0A%20%20%20%20%0A"/>
        <a href="http://www.enikos.gr/international/682351/thyella-gia-ton-katazitoumeno-malaisiano-me-to-kypriako-diavatiri%0A%20%20%20%20%0A"/>
      </related>
    </article>
  </body>
</html>