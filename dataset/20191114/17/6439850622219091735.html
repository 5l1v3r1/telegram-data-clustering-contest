<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460739/%E0%A6%B8%E0%A6%AC-%E0%A6%B8%E0%A7%8D%E0%A6%A5%E0%A6%BE%E0%A6%AA%E0%A6%A8%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%B8%E0%A7%8D%E0%A6%AC%E0%A6%BE%E0%A6%A7%E0%A7%80%E0%A6%A8%E0%A6%A4%E0%A6%BE%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%80%E0%A6%A6%E0%A7%87%E0%A6%B0-%E0%A6%A8%E0%A6%BE%E0%A6%AE-%E0%A6%AC%E0%A6%A6%E0%A6%B2%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T17:15:00+00:00"/>
    <meta property="og:title" content="সব স্থাপনা থেকে স্বাধীনতাবিরোধীদের নাম বদলের নির্দেশ"/>
    <meta property="og:description" content="অনলাইন রিপোর্টার ॥ শিক্ষা প্রতিষ্ঠানসহ দেশের সব স্থাপনা-সড়ক থেকে স্বাধীনতাবিরোধীদের নাম পরিবর্তন করে স্থানীয় বীর মুক্তিযোদ্ধাদের নামে নামকরণের নির্দেশ দিয়েছেন হাইকোর্ট। বৃহস্পতিবার এ নির্দেশনা দিয়েছেন হাইকোর্ট। নির্দেশনায় ৯০ দিনের মধ্যে এ আদেশ পালন করে স্থানীয় সরকার সচিব ও শিক্ষা সচিবকে ২৩ ফেব্রুয়ারি এ বিষয়ে প্রতিবেদন দাখিল করতে ..."/>
  </head>
  <body>
    <article>
      <h1>সব স্থাপনা থেকে স্বাধীনতাবিরোধীদের নাম বদলের নির্দেশ</h1>
      <address>
        <time datetime="2019-11-14T17:15:00+00:00">14 Nov 2019, 17:15</time>
      </address>
      <figure>
        <img src="http://www.dailyjanakantha.com/files/201911/1573755003_43.jpg"/>
      </figure>
      <p>অনলাইন রিপোর্টার ॥ শিক্ষা প্রতিষ্ঠানসহ দেশের সব স্থাপনা-সড়ক থেকে স্বাধীনতাবিরোধীদের নাম পরিবর্তন করে স্থানীয় বীর মুক্তিযোদ্ধাদের নামে নামকরণের নির্দেশ দিয়েছেন হাইকোর্ট।</p>
      <p>বৃহস্পতিবার এ নির্দেশনা দিয়েছেন হাইকোর্ট।</p>
      <p>নির্দেশনায় ৯০ দিনের মধ্যে এ আদেশ পালন করে স্থানীয় সরকার সচিব ও শিক্ষা সচিবকে ২৩ ফেব্রুয়ারি এ বিষয়ে প্রতিবেদন দাখিল করতে বলেছেন আদালত। একইসঙ্গে আগামী বছরের ২৫ ফেব্রুয়ারি পরবর্তী আদেশের দিন ধার্য করা হয়েছে।</p>
      <p>এদিন আদালতে আবেদনকারীদের পক্ষে শুনানি করেন আইনজীবী এ কে রাশেদুল হক। রাষ্ট্রপক্ষে ছিলেন ডেপুটি অ্যাটর্নি জেনারেল অমিত দাশ গুপ্ত। স্থানীয় সরকার সচিবের পক্ষে ছিলেন আইনজীবী মো. আশরাফুল আলম।</p>
      <p>পরে এ কে রাশেদুল হক জানান, স্থানীয় সরকারের সচিবের প্রতিবেদন অনুসারে ৩০টির মতো এ রকমের স্থাপনা আছে। যার মধ্যে অনেকগুলো ইতোমধ্যে পরিবর্তন করা হয়েছে। বৃহস্পতিবার আদালত আদেশ দিয়েছেন এ ধরনের যেকোনো স্থাপনা থেকে স্বাধীনতাবিরোধীদের নাম পরিবর্তন করে স্থানীয় মুক্তিযোদ্ধাদের নামে নামকরণ করতে। ৯০ দিনের মধ্যে এটা বাস্তবায়ন করে ২৩ ফ্রেব্রুয়ারি প্রতিবেদন দিতে হবে।</p>
      <p>বাংলাদেশ স্বাধীন হওয়ার পর দালাল আইনে বিচার শুরুর সময় প্রকাশিত ছয়শ স্বাধীনতাবিরোধী অপরাধীর তালিকাতে মুসলিম লীগ নেতা খান এ সবুরের নাম ছিল।</p>
      <p>অপরদিকে দেশ স্বাধীনের পর স্বাধীনতাবিরোধী ভূমিকার কারণে ১৯৭২ সালে দালাল আইনে জিয়াউর রহমানের সময়কার প্রধানমন্ত্রী শাহ আজিজুর রহমানকে গ্রেফতার করা হয়েছিল।</p>
      <p>স্বাধীনতাবিরোধীদের নামে স্থাপনা নামকরণ প্রত্যাহারের নির্দেশনা চেয়ে ২০১২ সালে হাইকোর্টে একটি রিট করেন অধ্যাপক মুনতাসীর মামুন ও শাহরিয়ার কবির।</p>
      <p>ওই রিটের প্রেক্ষিতে একই বছরের ১৪ মে ওই দুই স্থাপনা থেকে স্বাধীনতাবিরোধীদের নাম প্রত্যাহারের আদেশ দেওয়া হয়।</p>
      <p>আদেশে বলা হয়, খুলনা মহানগরীর ‘খান-এ-সবুর’ সড়কের নাম প্রত্যাহার করে আগের ‘যশোর রোড’ নামটি ব্যবহার করতে হবে এবং ইসলামি বিশ্ববিদ্যালয়ের ‘শাহ আজিজুর রহমান’ মিলনায়তনের নাম প্রত্যাহার করতে হবে।</p>
      <p>দীর্ঘ তিন বছরে আদালতের ওই নির্দেশনা অনুসরণ করা হয়নি মর্মে ২০১৫ সালের আগস্টে আবারো আদালতে আসেন মুনতাসীর মামুন ও শাহরিয়ার কবির। পরবর্তী ওই আবেদনের পরিপ্রেক্ষিতে আদেশের ধারাবাহিকতায় বৃহস্পতিবার এই নির্দেশনা দেন আদালত।</p>
    </article>
  </body>
</html>