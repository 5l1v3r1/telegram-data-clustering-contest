<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T17:12:00+00:00"/>
    <meta property="og:title" content="اردوغان: مخالفان ترامپ به دنبال تخریب روابط ترکیه و آمریکا هستند"/>
    <meta property="og:description" content="به گزارش فارس، علی‌رغم برخی گزارش‌ها مبنی بر حل نشدن اختلافات بین واشنگتن و آنکارا، «رجب طیب اردوغان» رئیس‌جمهور ترکیه گفت بازخورد مثبت‌تری را از همتای آمریکایی خود در قبال مناقشات بر سر جنگنده‌های «اف-۳۵» و «اس-۴۰۰» دریافت کرده است."/>
  </head>
  <body>
    <article>
      <h1>اردوغان: مخالفان ترامپ به دنبال تخریب روابط ترکیه و آمریکا هستند</h1>
      <address>
        <time datetime="2019-11-14T17:12:00+00:00">14 Nov 2019, 17:12</time>
      </address>
      <p>رئیس‌جمهور ترکیه با بیان اینکه شروط آمریکا درباره خرید سامانه‌های پدافندی روسی، دخالت در امور داخلی این کشور است،‌ گفت مخالفان رئیس‌جمهور آمریکا عامل اصلی اختلافات دو کشور هستند.</p>
      <p>به گزارش فارس، علی‌رغم برخی گزارش‌ها مبنی بر حل نشدن اختلافات بین واشنگتن و آنکارا، «رجب طیب اردوغان» رئیس‌جمهور ترکیه گفت بازخورد مثبت‌تری را از همتای آمریکایی خود در قبال مناقشات بر سر جنگنده‌های «اف-۳۵» و «اس-۴۰۰» دریافت کرده است.</p>
      <p>اردوغان امروز (پنجشنبه) پس از بازگشت از سفر آمریکا، در فرودگاه استانبول،‌ درباره علت برخی اختلافات بین دو کشور به خبرنگاران گفت: «حلقه افراد ضد ترامپ به شدت در تلاش هستند تا روابط ما را تخریب کنند».</p>
      <p>به نوشته خبرگزاری «آناتولی» وی با بیان اینکه ترامپ تلاش‌های صادقانه‌ای را برای حل مشکلات دوجانبه در روابط با ترکیه انجام می‌دهد، توضیح داد: «امیدوارم در پایان گفت‌وگوها به نتیجه مثبتی برسیم. موضع ترامپ را در این زمینه مثبت و سازنده ارزیابی می‌کنم».</p>
      <p>رئیس‌جمهور ترکیه ضمن انتقاد از تهدیدات آمریکا علیه کشورش درباره سامانه‌های پدافند موشکی اس-۴۰۰، افزود: «ترکیه می‌تواند سامانه‌های پاتریوت را از آمریکا خریداری کند اما جنجالی که اکنون بر سر اس-۴۰۰ درست کرده‌اند، دخالت در امور داخلی و حاکمیتی ماست».</p>
      <p>اردوغان همچنین تأکید کرد که ترکیه می‌خواهد آمریکا و روسیه را به‌طور همزمان به عنوان متحدان خودش داشته باشد و برای رسیدن به هدف نیز تلاش می‌کند.</p>
      <p>وی با بیان اینکه مدارک لازم برای استرداد «فتح‌الله گولن» اپوزیسیون آمریکانشین دولت خود را به واشنگتن ارائه کرده، اظهار داشت: «وزارتخانه‌های دادگستری دو کشور در این زمینه به مذاکره ادامه می‌دهند... درباره حوادث ارمنستان در سال ۱۹۱۵ نیز به ترامپ و سناتورهای آمریکایی توضیح داده‌ایم که سیاسی کردن اتفاقات تاریخی یک اشتباه است».</p>
      <p>علی‌رغم اینکه رئیس‌جمهور ترکیه روز گذشته (چهارشنبه)‌ برای برطرف کردن برخی اختلافات با آمریکا به واشنگتن سفر کرد، اما به نظر می‌رسد هنوز هم مسائل زیادی در روابط دو کشور وجود دارد که حل نشده و موضوع کنار گذاشتن آنکارا از تولید این جنگنده، یکی از آن موضوعات است.</p>
      <p>خبرگزاری «رویترز» نیز در یادداشتی درباره دیدار اردوغان با ترامپ نوشت علی‌رغم اینکه این دو گفتند دیدار «فوق‌العاده‌ای» داشتند اما موفق به حل اختلافات خود نشدند.</p>
      <p>واشنگتن می‌گوید که اقدام آنکارا در خرید اس-۴۰۰ با ناتو سازگاری ندارد و تهدیدی برای جنگنده های آمریکایی «اف-۳۵» محسوب می‌شود و نگران است که ترکیه به قیمت نادیده گرفتن آمریکا، روابط با مسکو را تقویت کند.</p>
      <p>با این وجود، ترکیه بدون توجه به تهدیدات آمریکا به تحریم‌، دریافت اولین محموله اس-۴۰۰ روسیه را در ماه ژوئن آغاز کرد و آمریکا نیز در اقدامی تلافی‌جویانه، فروش اف-۳۵ به آنکارا را ممنوع اعلام کرد و این کشور را از پروژه تولید این جنگنده‌ها خارج کرد.</p>
    </article>
  </body>
</html>