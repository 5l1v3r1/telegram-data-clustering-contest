<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/superpuchar-hiszpanii-telewizja-publiczna-rtve-nie-pokaze-turnieju-w-arabii-saudyjskiej,985444.html"/>
    <meta property="og:site_name" content="TVN24"/>
    <meta property="article:published_time" content="2019-11-14T17:58:00+00:00"/>
    <meta property="og:title" content="&quot;Ten kraj narusza prawa człowieka&quot;. Telewizja bojkotuje Superpuchar Hiszpanii"/>
    <meta property="og:description" content="Decyzja hiszpańskiej federacji piłkarskiej (RFEF) o organizacji krajowego Superpucharu w Arabii Saudyjskiej spotkała się z falą krytyki na Półwyspie Iberyjskim. W czwartek publiczna telewizja RTVE ..."/>
  </head>
  <body>
    <article>
      <h1>"Ten kraj narusza prawa człowieka". Telewizja bojkotuje Superpuchar Hiszpanii</h1>
      <address>
        <time datetime="2019-11-14T17:58:00+00:00">14 Nov 2019, 17:58</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/1896e40c-b87f-4d7c-b02b-c65f9e3afdd1.jpg?type=1&amp;srcmode=0&amp;srcx=1/1&amp;srcy=21/100&amp;srcw=1/1&amp;srch=87/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/e824961f-df02-4b86-b801-febcdaa32ff7-480p.mp4" autoplay="" loop=""/>
          <figcaption>Leo Messi i Luis Suarez gotowi na mecz z Celtą Vigo</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/b2bc7c77-bae8-4f8f-b8e5-a1977275e8df-480p.mp4" autoplay="" loop=""/>
          <figcaption>Barcelona i Real Madryt chcą rozegrać El Clasico 18 grudnia</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ffee51ee-7d9a-418e-91c7-59b2661e5c97-480p.mp4"/>
          <figcaption>Granada - Barcelona</figcaption>
        </figure>
        <figcaption>Piłkarze Barcelony szlifują formę Foto: Getty Images | Video: Eurosport</figcaption>
      </slideshow>
      <h3>Decyzja hiszpańskiej federacji piłkarskiej (RFEF) o organizacji krajowego Superpucharu w Arabii Saudyjskiej spotkała się z falą krytyki na Półwyspie Iberyjskim. W czwartek publiczna telewizja RTVE poinformowała, że nie zamierza brać udziału w przetargu na prawa do transmisji turnieju z uwagi na nieprzestrzeganie praw człowieka w bliskowschodnim państwie.</h3>
      <p>Umowa na organizację Superpucharu Hiszpanii w Arabii Saudyjskiej została zawarta na trzy lata. Jak informuje madrycki dziennik "ABC", hiszpańska federacja piłkarska zarobi dzięki niej około 35-40 mln euro rocznie.</p>
      <p>W obronie praw kobiet</p>
      <related>
        <a href="https://eurosport.tvn24.pl/pilka-nozna,105/superpuchar-hiszpanii-w-nowej-formule-w-styczniu-w-arabii-saudyjskiej,984648.html"/>
      </related>
      <p>- RTVE nie przyłączy się do licytacji o prawa do transmisji Superpucharu Hiszpanii w Arabii Saudyjskiej, ponieważ ten kraj narusza prawa człowieka, w szczególności prawa kobiet w obszarze sportu - oświadczył szef sportu w RTVE Jesus Alvarez.</p>
      <p>- W tym państwie jeszcze do niedawna kobiety nie miały wstępu na mecze piłki nożnej. Prawa człowieka są fundamentalnymi wartościami dla naszej firmy, która w ostatnich latach położyła duży nacisk na popularyzację kobiecego sportu - dodał Alvarez.</p>
      <p>Nikt z hiszpańskiej federacji ani władz saudyjskich nie skomentował jeszcze tej decyzji RTVE.</p>
      <h3>Zapewnienia nie przekonują</h3>
      <p>Jeszcze w poniedziałek przy okazji ogłoszenia decyzji o organizacji Superpucharu Hiszpanii w Arabii Saudyjskiej prezydent RFEF Luis Rubiales zapewniał, że kobiety będą mogły uczestniczyć w tym wydarzeniu bez żadnych obostrzeń.</p>
      <p>- Zgodnie z naszą ideą piłka nożna może przyczynić się do zmian społecznych. Część ludzi poprze naszą decyzję, część będzie przeciwna, ale jesteśmy pewni, że postąpiliśmy właściwie - mówił przed kilkoma dniami szef hiszpańskiej federacji.</p>
      <p>RFEF oficjalnie nie poinformowało o sumach zawartych w umowie z Saudyjczykami, lecz według doniesień hiszpańskiego dziennika "ABC" zyski wyniosą 35-40 mln euro rocznie. Zgodnie z oświadczeniem władz związku przychody te zostaną przeznaczone na wspieranie amatorskiej i kobiecej piłki nożnej.</p>
      <p>Część zysków trafi również do drużyn biorących udział w turnieju. W kolejnych latach zmieni się format tych rozgrywek. Oprócz mistrza i zdobywcy krajowego pucharu wystąpią w nich również dwie najwyżej sklasyfikowane drużyny w danym sezonie La Ligi. Pierwszą edycję rozgrywek zaplanowano na styczeń 2020 roku. Zmierzą się w niej Barcelona, Valencia oraz dwie stołeczne ekipy, Real i Atletico.</p>
      <p>Mimo deklaracji Rubialesa związek jest krytykowany za stawianie zysku na pierwszym miejscu oraz ignorowanie nadużyć w konserwatywnym muzułmańskim kraju.</p>
      <p>Autor: jac/twis/kwoj / Źródło: eurosport.pl, Reuters</p>
    </article>
  </body>
</html>