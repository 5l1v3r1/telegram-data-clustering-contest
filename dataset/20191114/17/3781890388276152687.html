<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741724"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T17:36:00+00:00"/>
    <meta property="og:title" content="สสจ.รณรงค์ฉีดวัคซีนป้องกันโรคหัด กลุ่มเด็กอายุ1-12ปี"/>
    <meta property="og:description" content="สสจ.เลยรณรงค์ฉีดวัคซีน ป้องกันโรคหัดในกลุ่มเด็กอายุ 1-12 ปีทั่วประเทศ ตามแผนเร่งรัดกำจัดโรคหัด"/>
  </head>
  <body>
    <article>
      <h1>สสจ.รณรงค์ฉีดวัคซีนป้องกันโรคหัด กลุ่มเด็กอายุ1-12ปี</h1>
      <address>
        <time datetime="2019-11-14T17:36:00+00:00">14 Nov 2019, 17:36</time>
      </address>
      <p>
        <b>สสจ.เลยรณรงค์ฉีดวัคซีน ป้องกันโรคหัดในกลุ่มเด็กอายุ 1-12 ปีทั่วประเทศ ตามแผนเร่งรัดกำจัดโรคหัด</b>
      </p>
      <p>เมื่อเร็วๆนี้ ที่ โรงเรียนบ้านขอนแดง  ต.นาอาน  อ.เมืองเลย  จ.เลย นพ.ปรีดา วรหาร นายแพทย์สาธารณสุขจังหวัดเลยเป็นประธาน พิธีเปิดโครงการรณรงค์ให้วัคซีนป้องกันโรคหัด ในกลุ่มเด็กอายุ 1-12 ปี ทั่วประเทศ พ.ศ.2562-2563 ตามแผนเร่งรัดกำจัดโรคหัดของประเทศไทย มี ครู นักเรียน     จากโรงเรียนบ้านขอนแดง โรงเรียนบ้านฟากนา โรงเรียนเทศบาลนาอาน 1 บ้านติดต่อ และ อสม.บ้านขอนแดง <br/> <br/>นายอภิชาติ  สะบู่แก้ว สาธารณสุขอำเภอเมืองเลย กล่าวว่า ตามที่ประเทศไทยซึ่งเป็นหนึ่งใน 11 ประเทศสมาชิกในภูมิภาคเอเชียตะวันออกเฉียงใต้ และตะวันออก ได้ให้ข้อตกลงร่วมกันในการกำจัดโรคหัดให้หมดไปจากภูมิภาค โดยกำหนดเป้าหมาย     ให้อุบัติการณ์ของโรคหัดไม่เกิน 1 ต่อประชากรล้านคน และไม่มีการติดเชื้อภายในประเทศ  ซึ่งสถานการณ์โรคหัดปัจจุบันพบการระบาดของโรคหัดทุกภูมิภาคของโลก พบผู้ป่วยจำนวน 423,962 ราย สำหรับสถานการณ์โรคหัดของไทย ปี 2562 ข้อมูล ณ วันที่ 18 ตุลาคม 2562 พบผู้ป่วยที่ได้รับการตรวจยืนยันทางห้องปฏิบัติการ จำนวน 2,861 ราย เสียชีวิตจำนวน 21 ราย พบการระบาดใหญ่ใน 4 จังหวัดชายแดนภาคใต้  ผู้ป่วยส่วนใหญ่เป็นเด็กอายุต่ำว่า 5 ปี  ซึ่งไม่เคยได้รับวัคซีนโรคหัดหรือได้รับไม่ครบตามเกณฑ์ </p>
      <figure>
        <img src="https://www.dailynews.co.th/admin/upload/20191115/news_zyxuApPPkG004821_533.jpg?v=20191115057?v=9595"/>
      </figure>
      <p> <br/>นอกจากนี้ยังพบการระบาดในภาคอื่น ๆ ของประเทศ  แต่มีลักษณะแตกต่างกัน คือ  พบการระบาดในกลุ่มนักเรียนในบางพื้นที่  รวมทั้งพบการระบาดในกลุ่มผู้ใหญ่ที่อยู่รวมกันหมู่มาก  เช่น  เรือนจำ  โรงงาน  ส่วนสถานการณ์โรคหัดของจังหวัดเลย ตั้งแต่วันที่ 1 มกราคม – 11 พฤศจิกายน 2562 พบรายงานผู้ป่วย 4 ราย อายุ 13 ปี ,18 ปี , 20 ปี และ 22 ปี โดยพบที่อำเภอหนองหิน 3 ราย และอำเภอวังสะพุง 1 ราย  ซึ่งมีประวัติการรับวัคซีนไม่ชัดเจน ดังนั้น เพื่อเป็นการยกระดับภูมิคุ้มกันต่อโรคหัดและหัดเยอรมันของประชาชนกลุ่มเสี่ยง  ลดอุบัติการณ์และอัตราป่วยตาย  รวมถึงการควบคุมและป้องกันการระบาด  กระทรวงสาธารณสุข  จึงได้กำหนดดำเนินการโครงการรณรงค์ให้วัคซีนป้องกันโรคหัดในกลุ่มเด็กอายุ  1-12 ปี   ทั่วประเทศ  พ.ศ.2562-2563  ตามแผนเร่งรัดการกำจัดโรคหัดของประเทศไทย โดยการรณรงค์ให้วัคซีนป้องกันโรคหัด-คางทูม-หัดเยอรมัน(MMR) ในเด็กอายุ 1 ปี ต่ำกว่า 7 ปี และการรณรงค์ให้วัคซีนป้องกันโรคหัด-หัดเยอรมัน(MR) ในเด็กอายุ 7-12 ปี ที่ยังรับวัคซีนไม่ครบถ้วน ซึ่งสำนักงานสาธารณสุขจังหวัดเลย ได้แจ้งให้หน่วยบริการทุกแห่งในจังหวัดเลย สำรวจข้อมูลเด็กอายุ 1-12 ปี ที่ยังรับวัคซีนไม่ครบถ้วน พบว่ามีเด็กอายุ 1–ต่ำกว่า 7 ปี จำนวน 2,346 คน และกลุ่มอายุ 7-12 ปี จำนวน 6,633 คน ซึ่งเป็นกลุ่มเป้าหมายที่ต้องให้วัคซีนในการรณรงค์ครั้งนี้</p>
      <figure>
        <img src="https://www.dailynews.co.th/admin/upload/20191115/news_HyaIFqskjV004821_533.jpg?v=20191115057?v=7884"/>
      </figure>
      <p> <br/>ดังนั้นเพื่อประชาสัมพันธ์การรณรงค์ ให้วัคซีนป้องกันโรคหัดให้ประชาชนทราบอย่างทั่วถึง และนำบุตรหลานมารับวัคซีนอย่างครบถ้วน สำนักงานสาธารณสุขจังหวัดเลย  ร่วมกับโรงพยาบาลเลย  และสำนักงานสาธารณสุขอำเภอเมืองเลย  จึงได้จัดพิธีเปิดการรณรงค์ให้วัคซีนป้องกันโรคหัดในกลุ่มเด็กอายุ 1-12 ปี ทั่วประเทศ  พ.ศ.2562-2563 ตามแผนเร่งรัดกำจัดโรคหัดของประเทศไทยของจังหวัดเลยขึ้นในวันนี้ โดยกิจกรรมประกอบด้วย การฉีดวัคซีนป้องกันโรคหัดแก่เด็กนักเรียนอายุ 7-12 ปี ที่รับวัคซีนไม่ครบถ้วน   จากโรงเรียนบ้านฟากนา 13 คน  โรงเรียนบ้านขอนแดง 5 คน  โรงเรียนเทศบาลนาอาน 1 คน บ้านติดต่อ 1 คน  รวม 19 คน  การจัดนิทรรศการความรู้ และการให้ความรู้เรื่องโรคหัดและวัคซีนป้องกันโรคหัดและตอบคำถามชิงรางวัล<br/> <br/>ดำรงค์ รักษ์จรรยาวงศ์ ผู้สื่อข่าวเดลินิวส์ออนไลน์ จ.เลย<br/> </p>
    </article>
  </body>
</html>