<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/bez-pari-za-pyrviia-den-ot-bolnichnite-sindikatite-gnevni-biznesyt-dovolen.429671"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T17:15:00+00:00"/>
    <meta property="og:title" content="Без пари за първия ден от болничните? Синдикатите гневни, бизнесът доволен"/>
    <meta property="og:description" content="Работодателите пресметнали, че над 1/3 от болничните са на здрави хора | Dnes.bg"/>
  </head>
  <body>
    <article>
      <h1>Без пари за първия ден от болничните? Синдикатите гневни, бизнесът доволен</h1>
      <h2>Работодателите пресметнали, че над 1/3 от болничните са на здрави хора</h2>
      <address><time datetime="2019-11-14T17:15:00+00:00">14 Nov 2019, 17:15</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Остра реакция на синдикатите предизвика решението първият ден от болничния да не се заплаща от работодателя или държавата, а да е за сметка на служителя.</p>
      <p>КНСБ и КТ "Подкрепа" ще обявят общи синдикални действия. Президентът на КНСБ Пламен Димитров бе категоричен пред БНР, че няма да го допуснат.</p>
      <related>
        <a href="https://www.dnes.bg/obshtestvo/2019/11/14/vlastta-reshi-bez-pari-za-pyrviia-den-bolnichen.429642"/>
      </related>
      <p>По думите му това е несправедливо и не решава проблема с фалшивите болнични.</p>
      <p>"Тези около 60 млн. лева, колкото струва в момента плащането на първия ден от болничните от работодателите, да бъдат взети от джоба на българския работник и служител. Майките с малки деца до 2-3 години обикновено десетина пъти годишно излизат в болнични, защото техните деца боледуват. Това значи половин заплата на тази майка да бъде иззета. Как и по каква причина и защо трябва да бъде дадена на работодателя, вместо да бъде от джоба на работника или на тази майка. Не виждам основание за това. Това няма да реши проблема с фалшивите болнични по никакъв начин", каза Димитров.</p>
      <p>Според него е добре, че минималната пенсия скача на 250 лева от догодина.</p>
      <p>Бизнесът приветства решението да не плащат първия ден боледуване, а увеличението на най-ниската пенсия не смятат за добра новина. </p>
      <p>Васил Велев от Асоциацията на индустриалния капитал изрази пред БНР задоволство от обявеното решение за първия ден болничен. В момента бизнесът поема първите три дни боледуване.</p>
      <p>"Откакто действа този режим, разходите за болнични са се повишили три пъти, а броят им два пъти", посочи той.</p>
      <p>Според него това е "най-масовата измама и кражба".</p>
      <p>"По наша оценка над 1/3 от болничните са на здрави хора. Ние имаме средно за година от порядъка на 11-12 дни боледуване на наетите в България, а под осем са в ЕС. Тази мярка, макар и недостатъчно решителна, е правилна", смята Васил Велев.</p>
      <p>По думите му годишно се произвежда с 2 млрд. по-малко като БВП заради фалшиви болнични листове.</p>
    </article>
  </body>
</html>