<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158390_1040.html"/>
    <meta property="og:site_name" content="Novsport"/>
    <meta property="article:published_time" content="2019-11-14T17:45:00+00:00"/>
    <meta property="og:title" content="Жанио Бикел: В дербитата не е важно как играеш, а да ги спечелиш"/>
    <meta property="og:description" content="&quot;Имаме сили да спечелим Купата на България&quot;"/>
  </head>
  <body>
    <article>
      <h1>Жанио Бикел: В дербитата не е важно как играеш, а да ги спечелиш</h1>
      <address>
        <time datetime="2019-11-14T17:45:00+00:00">14 Nov 2019, 17:45</time>
      </address>
      <p><i>Футболистът на ЦСКА Жанио Бикел даде специално интервю за Дарик радио и dsport.bg, в което разкрива своето здравословно състояние, моментната форма на "червените" и амбициите за сезона. Халфът бе върнат и назад във времето, когато е бил младежки национал на Португалия:</i><br/><br/><b>Жанио, как се чувстваш сега? Кога можем да те очакваме отново на терена?</b><br/>Чувствам се все по-добре с всеки изминал ден. Тренирам втора седмица вече, но не мога да кажа кога ще се завърна. Дали след седмица или две, надявам се да е скоро и нямам търпение.<br/><br/><b>Ти си един от любимците на феновете, колко пожелания получи за бързо оздравяване?</b><br/>Не знаех, че съм от любимците, но това е страхотно. Често хората по улиците ме спират, за да ме питат как съм и кога ще играя пак. Показват ми любов, което ми харесва.<br/><br/><b>Колко трудно е да гледаш мачовете на ЦСКА отстрани?</b><br/>Тъжно е, но няма какво да променя, това е положението. Тимът се справя добре в последните кръгове и не е важно дали аз играя. Ценното е той да върви успешно.<br/><br/><b>ЦСКА обаче е на 11 точки зад Лудогорец. Какво ти е мнението за получилите се резултати и временното класиране?</b><br/>Не сме в добрата позиция, която очаквахме, но ние показваме желание за развитие. Победите ни дават енергия, позитивно мислене и манталитет, за да побеждаме отново и отново, както стана в последните кръгове.<br/><br/><b>Спомена за добрата серия, но ЦСКА направи за първи път през сезона 3 поредни успеха. Доближава ли се отборът до най-добрата си форма?</b><br/>Мисля, че да. Настроението е добро в съблекалнята и то се предава на терена. Помагаме си всички, с което повишаме нивото и показваме, че искаме да го направим. Обаче има още работа за вършене.<br/><br/><b>Каква е разликата между Люпко Петрович и Милош Крушчич?</b><br/>Всеки треньор има различна философия и желае да показваме най-доброто от нас, футболистите. Към момента, не бих посочил, че има огромна разлика. Все още се опознаваме и си помагаме взаимно, за да постигнем постоянство. Ние знаем какво искаме, както и в какъв голям клуб сме.<br/><b><br/>Скоро е двубоят срещу Лудогорец в София. Това ли е най-важният мач към момента, тъй като изоставането е голямо?</b><br/>Всеки мач е важен за нас, трябва да спечелим всеки. Ако продължим с победите и надвием Лудогорец, ще направим крачка към доближиването до тях, което е много важно.<br/><br/><b>Ще играеш ли?</b><br/>Не знам.<br/><br/><b>Чувстваш ли се готов?</b><br/>Не съм сигурен, правя крачка по крачка. Сега се чувствам добре. Краката ми са в добра форма, но горната част на тялото се възстановява по-бавно, а това няма как да прескоча.<br/><br/><b>ЦСКА е вкарал голове в първите полувремена на срещите си в само 3 от 16-те мача в първенството. Проблем ли се явява това?</b><br/>Не. Не мисля, че е проблем. Понякога вкарваме през първото, друг път през второто. Винаги искаме да побеждаваме, независимо кога отбелязваме попаденията, дали през първата, втората част или в 90-тата минута. В главата ни е идеята, че трябва да спечелим.<br/><br/><b>От друга страна, често играчите на ЦСКА са по-свежи през вторите полувремена. Ти и другите полузащитници в отбора пробягвате много километри в срещите. Каква е тайната?</b><br/>Тайната е да работим. Аз просто тичам по всяка топка (смее се).<br/><br/><b>Но откъде намирате енергията за всичките 90 минути, за да сте нонстоп в движение?</b><br/>Разбираме указанията и знаем, че го правим за нас самите и за феновете. Понякога не играем добре, друг път го правим, но винаги трябва да печелим.<br/><b><br/>ЦСКА не спечели срещу отборите от топ 3 - Лудогорец, Локомотив Пловдив и Левски. Явявава ли се сериозен проблем тази статистика за амбицията да бъде спечелена шампионската титла?</b><br/>Не мисля, защото има още много мачове. Намираме се в средата на сезона. Разбира се, ако бяхме спечелили тези срещи, щяхме да имаме повече точки, но не го сторихме, което все пак не е голям проблем.<br/><b><br/>Има ли и психологически ефект от липсата на победа над водещите тимове?</b><br/>Понякога има, защото подобни дербита очакваме да вземем. В такива мачове не е важно как играеш, а е важно да спечелиш. Въпреки това не мисля, че е голям проблем.<br/><br/><b>Сподели, че се намираме в средата на сезона, но разликата до Лудогорец е 11 точки. Мислиш ли, че ЦСКА има шанс да стане шампион и да спре серията на разградчани?</b><br/>На всички е ясно, че е голямо изоставането, но както казах, ние трябва да продължим с победите и да се надяваме, че те ще сбъркат. Това трябва да правим.<br/><br/><b>А шансовете за Купата на България как ги оценяваш? Предстои мач срещу Арда и може ли купата да се яви алтернатива за ЦСКА да вземе трофей?</b><br/>Мисля, че да. Имаме сили да я спечелим.<br/><br/><b>Ти си в ЦСКА от лятото на 2018 година. През това време се смениха 5 треньори. Промените влияят ли на отбора?</b><br/>Разбира се, че има влияние. Идва нов човек със своя философия, стил на подготовка и начин на игра. След като напусне даден наставник, идва нов и трябва наново да се адаптираме към новия тип футбол, започвайки от начало.<br/><br/><b>Защо тогава треньор не може да остане повече от 3 месеца?</b><br/>Нямам идея.<br/><br/><b>През лятото пристигнаха нови 9 играча в клуба. Всяко лято се привличат много футболисти в ЦСКА. Каква е атмосферата в съблекалнята, като играч с повече прекарано време в тима?</b><br/>Атмосферата е окей. Новите футболисти пристигнаха и бяха добре посрещнати.<br/><br/><b>Нека те върна назад в твоята кариера. Роден си в Гвинея-Бисау, но си бил част от младежките формации на националния отбор на Португалия. Разкажи ни повече.</b><br/>Роден съм в Гвинея-Бисау, а страната е португалска колония. Официалният език е португалски, а ние имаме близък до него. Имам паспорт от Португалия и Гвинея-Бисау, като мога да участвам и за двете страни. На 19 и 20 играх за Португалия и участвах на Световното първенство в Нова Зеландия.<br/><br/><b>Какви са ти спомените от тогава и с кои настоящи звезди игра?</b><br/>Андре Силва (нападател), който играе в Айнтрахт Франкфурт, под наем от Милан. Желсон Мартинш, сега играе за Монако. Играхме заедно с централния бранител на Локомотив Пловдив - Диниш Алмейда.<br/><br/><b>Работил си с Марко Ван Бастен. Разкажи ни за съвместната ви работа с легендата, която ти даде шанс в професионалния футбол.</b><br/>Бях част от младежките формации на Хееренвеен и той ме покани да тренирам с първия отбор. Подвизавах се като десен бек. Месец или два по-късно се контузих в областта на менискуса. Впоследствие отидох в Лисабон за лечение</p>
    </article>
  </body>
</html>