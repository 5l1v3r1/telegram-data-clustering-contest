<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119308-lsv-trzni-cenar-promenada-ne-sme-dobiti-upotrebnu-dozvolu-dok-investitor-ne-resi-probleme?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T17:55:03+00:00"/>
    <meta property="og:title" content="LSV: Tržni cenar Promenada ne sme dobiti upotrebnu dozvolu dok investitor ne reši probleme"/>
    <meta property="og:description" content="Liga socijaldemokrata Vojvodine (LSV) upozorila je danas da tržni centar Promenada u Novom Sadu &quot;ne sme&quot; da dobije upotrebnu dozvolu dok investitor &quot;ne preduzme sve neophodne mere, kako ne bi došlo do nesagledivih posledica po komunalnu infrastrukturu i normalan život u glavnom gradu Vojvodine&quot;.&quot;Ukoliko bude utvrdjeno da postoji bilo kakav propust ili pravno nedovoljno definisani detalj, insistiraćemo na tome da se sve nejasnoće i nepreciznosti isprave&quot;, naveo je LSV u saopštenju.Dodaje se da je Liga socijaldemokrata Vojvodine, koja je deo vlasti u Novom Sadu, prva upozorila na to da investitori nisu poštovali projekat izgradnje objekta tržnog centra Promenada i da nisu na odgovarajući način rešili problem sa podzemnim vodama.&quot;To je bio razlog zbog kojeg smo još septembra prošle godine pozvali nadležne gradske službe i investitore da hitno reše problem sa podzemnim vodama, kako ne bi došlo do nesagledivih posledica po komunalnu infrastrukturu i normalan život u glavnom gradu Vojvodine&quot;, piše u saopštenju.Navodi…"/>
  </head>
  <body>
    <article>
      <h1>LSV: Tržni cenar Promenada ne sme dobiti upotrebnu dozvolu dok investitor ne reši probleme</h1>
      <address>
        <time datetime="2019-11-14T17:55:03+00:00">14 Nov 2019, 17:55</time>
      </address>
      <p><b>Liga socijaldemokrata Vojvodine (LSV) upozorila je danas da tržni centar Promenada u Novom Sadu "ne sme" da dobije upotrebnu dozvolu dok investitor "ne preduzme sve neophodne mere, kako ne bi došlo do nesagledivih posledica po komunalnu infrastrukturu i normalan život u glavnom gradu Vojvodine".</b><br/><br/>"Ukoliko bude utvrdjeno da postoji bilo kakav propust ili pravno nedovoljno definisani detalj, insistiraćemo na tome da se sve nejasnoće i nepreciznosti isprave", naveo je LSV u saopštenju.<br/><br/>Dodaje se da je Liga socijaldemokrata Vojvodine, koja je deo vlasti u Novom Sadu, prva upozorila na to da investitori nisu poštovali projekat izgradnje objekta tržnog centra Promenada i da nisu na odgovarajući način rešili problem sa podzemnim vodama.<br/><br/>"To je bio razlog zbog kojeg smo još septembra prošle godine pozvali nadležne gradske službe i investitore da hitno reše problem sa podzemnim vodama, kako ne bi došlo do nesagledivih posledica po komunalnu infrastrukturu i normalan život u glavnom gradu Vojvodine", piše u saopštenju.<br/><br/>Navodi se da su iz LSV "i tada i kasnije" zahtevali da investitor "odmah, bez oklevanja, i bez obzira na troškove preduzme sve potrebne mere".<br/><br/>"Rekli smo i ponavljali da dok se to ne učini, taj objekat ne sme dobiti upotrebnu dozvolu. Duže od godinu dana insistiramo na rešenju ovog pitanja u najboljem interesu grada Novog Sada. Činićemo to i dalje, jednako pažljivo i bezuslovno, i po pitanju ove i svake druge investicije", stoji u saopštenju.<br/><br/>Iz LSV su dodali da pozdravljaju sve investicije u Novi Sad, Vojvodinu i Srbiju u celini, ali "ne po svaku cenu i sigurno ne po cenu kvaliteta života i zdravlja svojih sugradjana".</p>
    </article>
  </body>
</html>