<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/sok-stis-serres-despozomena-skylia-epitethikan-se-9chrono-paidi-nosileyetai-se-sovari-katastasi-sto-nosokomeio/"/>
    <meta property="og:site_name" content="europost.gr"/>
    <meta property="article:published_time" content="2019-11-14T17:30:11+00:00"/>
    <meta property="og:title" content="Σοκ στις Σέρρες: Δεσποζόμενα σκυλιά επιτέθηκαν σε 9χρονο παιδί! Νοσηλεύεται σε σοβαρή κατάσταση στο νοσοκομείο!"/>
    <meta property="og:description" content="Το παιδί δέχτηκε επίθεση από τρία σκυλιά, ενώ επέστρεφε στο σπίτι του από το σχολείο. Τα τραύματα είναι κυρίως σε μέτωπο και πόδι. Η μητέρα του παιδιού λέει ότι εδώ και μέρες τα σκυλιά είχαν"/>
  </head>
  <body>
    <article>
      <h1>Σοκ στις Σέρρες: Δεσποζόμενα σκυλιά επιτέθηκαν σε 9χρονο παιδί! Νοσηλεύεται σε σοβαρή κατάσταση στο νοσοκομείο!</h1>
      <address>
        <time datetime="2019-11-14T17:30:11+00:00">14 Nov 2019, 17:30</time>
      </address>
      <p>Το παιδί δέχτηκε επίθεση από τρία σκυλιά, ενώ επέστρεφε στο σπίτι του από το σχολείο. Τα τραύματα είναι κυρίως σε μέτωπο και πόδι. Η μητέρα του παιδιού λέει ότι εδώ και μέρες τα σκυλιά είχαν επιθετική συμπεριφορά Δικογραφία σε βάρος πατέρα και γιου, ιδιοκτητών των σκυλιών.</p>
      <p>Σε σοβαρή κατάσταση νοσηλεύεται στο Γενικό Νοσοκομείο των Σερρών ένας μαθητής της τετάρτης δημοτικού που ήρθε αντιμέτωπος με τρία σκυλιά τα οποία και του επιτέθηκαν.</p>
      <p>Συγκεκριμένα, σύμφωνα με πληροφορίες του newsit.gr, το περιστατικό σημειώθηκε στις 13:40 της Τετάρτης λίγο έξω από το κέντρο της πόλης των Σερρών. Ο ανήλικος , ο οποίος εκείνη την ώρα επέστρεφε από το σχολείο του στο σπίτι, δέχτηκε επίθεση από τρία δεσποζόμενα σκυλιά, ιδιοκτησίας ενός 49χρονου.</p>
      <p>Τα σκυλιά φαίνεται πως βγήκαν από περιφραγμένο χώρο. Σύμφωνα με όσα έχει υποστηρίξει στις Αρχές ο 24χρονος γιος του 49χρονου, τα σκυλιά ξέφυγαν όταν εκείνος άνοιξε την πόρτα του κτήματος για να σταθμεύσει ένα φορτηγό το οποίο οδηγούσε. Όπως ισχυρίζεται ο ίδιος επιτέθηκαν στον εννιάχρονο δαγκώνοντάς τον στο πόδι και στο μέτωπο, ενώ δάγκωσαν και τον ίδιο στο πόδι.</p>
      <p>Η 34χρονη μητέρα του άτυχου παιδιού υποστηρίζει σύμφωνα με πληροφορίες, ότι εδώ και μέρες τα σκυλιά είχαν επιθετική συμπεριφορά.</p>
      <p>Ο 49χρονος ιδιοκτήτης των σκύλων και ο 24χρονος γιος του, συνελήφθησαν και σε βάρος τους έχει σχηματιστεί δικογραφία για πρόκληση σωματικής βλάβης από αμέλεια, ενώ τους επιβλήθηκε και πρόστιμο. Ταυτόχρονα οι Αρχές παρήγγειλαν την εξέταση των σκύλων από κτηνίατρο προκειμένου να διαπιστωθεί αν έχουν λύσσα. Σε κάθε περίπτωση τα τρία σκυλιά έχουν βιβλιάρια υγείας.</p>
      <p>Πηγή: diktyotv</p>
    </article>
  </body>
</html>