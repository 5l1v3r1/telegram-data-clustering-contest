<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425800/stelios-kioyrtzhs-gia-th-dolofonia-sth-rodo-htan-promelethmeno-to-egklhma"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T17:05:02+00:00"/>
    <meta property="og:title" content="Στέλιος Κιουρτζής για τη δολοφονία στη Ρόδο: «Ήταν προμελετημένο το έγκλημα»"/>
    <meta property="og:description" content="Για «προμελετημένο έγκλημα» κάνει λόγο ο δικηγόρος της συζύγου του 43χρονου από την Κρητηνία που δολοφονήθηκε σε ερημική περιοχή στον Έμπωνα."/>
  </head>
  <body>
    <article>
      <h1>Στέλιος Κιουρτζής για τη δολοφονία στη Ρόδο: «Ήταν προμελετημένο το έγκλημα»</h1>
      <h2>Αυτό ισχυρίζεται ο συνήγορος της συζύγου του θύματος</h2>
      <address>
        <time datetime="2019-11-14T17:05:02+00:00">14 Nov 2019, 17:05</time>
      </address>
      <p>
        <b>Για «προμελετημένο έγκλημα» κάνει λόγο ο δικηγόρος της συζύγου του 43χρονου από την Κρητηνία που δολοφονήθηκε σε ερημική περιοχή στον Έμπωνα.</b>
      </p>
      <p>Μιλώντας χθες στο Ρ/Σ «ΠΑΛΜΟΣ» ο κ. Στέλιος Κιουρτζής γνωστοποίησε πως λόγω της κηδείας του 43χρονου που έγινε προχθές το μεσημέρι στην Κρητηνία, η 42χρονη σύζυγος του ήταν συντετριμμένη και σε άσχημη κατάσταση και έτσι κατά πάσα πιθανότητα σήμερα θα προβούν στη δήλωση παράστασης πολιτικής αγωγής στην υπόθεση.</p>
      <p>Σκοπός της ενέργειας αυτής, σύμφωνα με τον κ. Κιουρτζή, είναι «να συνδράμουν ώστε να ανευρεθεί η αλήθεια, να αποδοθεί δικαιοσύνη, ηθικά και μόνο»!</p>
      <p>Ο κ. Κιουρτζής που μαζί με τον κ. Ιωάννη Ιωαννίδη αναμένεται να αναλάβουν την υπόθεση για λογαριασμό της συζύγου του θύματος, σχολίασε τα όσα έχει επικαλεστεί έως τώρα ο 46χρονος κατηγορούμενος και τα οποία, όπως είπε, «άγουν ουσιαστικά σε μία μειωμένη ποινή, καθώς επικαλέστηκε ουσιαστικά βρασμό ψυχικής ορμής και μειωμένο καταλογισμό λόγω της τοξικομανίας».</p>
      <p>Ο κ. Κιουρτζής εξηγώντας το σκεπτικό του είπε πως «από την ομολογία του 46χρονου και τα πραγματικά περιστατικά έτσι όπως τα εξέθεσε ο ίδιος προανακριτικά τουλάχιστον στην αστυνομία όταν διενεργήθηκε η αστυνομική προανάκριση, νομίζω ότι συνέβη ακριβώς το αντίθετο: Θεωρώ ότι το έγκλημα ήταν προμελετημένο, προσχεδιασμένο και αυτό το λέω διότι δεν περιμένεις σε ραντεβού κάποιον ζωσμένος με φυσίγγια και καραμπίνα.</p>
      <p>ο γεγονός που επικαλείται ο δράστης ότι δεν παραξενεύτηκε το θύμα, είναι κάτι το οποίο το αναφέρει ο ίδιος, γιατί κανείς εκτός από αυτούς τους δύο, ο θανών αυτονόητα δεν μπορεί να μιλήσει, δεν ξέρει τι έχει γίνει.</p>
      <p>Όμως, - είπε ο κ. Κιουρτζής- και οι περαιτέρω ενέργειές του, γιατί δεν τον πυροβόλησε μόνο μία φορά, αν έφθασε σε τέτοιο βρασμό ψυχής και τον πυροβόλησε μόνο μία φορά, εδώ μιλάμε για αλλεπάλληλους πυροβολισμούς τουλάχιστον τρεις ή τέσσερις σε διάφορα σημεία του σώματος του θύματος και στο πρόσωπο και στο λαιμό.</p>
      <p>Καταλαβαίνετε λοιπόν ότι η όλη αυτή συμπεριφορά του μόνο βρασμό ψυχής δεν δείχνει με το δεδομένο ότι ήταν ήδη ζωσμένος και τα φυσίγγια στο γιλέκο και κρατούσε την καραμπίνα στο ραντεβού, πολλώ δε η μετέπειτα συμπεριφορά του και συγκεκριμένα το γεγονός ότι πήρε τα κινητά τηλέφωνα του θύματος και τα κατέστρεψε, διένυσε χιλιόμετρα προκειμένου να κρύψει τα κομμάτια και εν συνεχεία έκρυψε σε άλλο σημείο και το όπλο και το γιλέκο με τα φυσίγγια, τα πυρομαχικά.</p>
      <p>Αυτές λοιπόν –σύμφωνα με τις δηλώσεις του κ. Στέλιου Κιουρτζή- δεν είναι κινήσεις και ενέργειες οι οποίες δείχνουν ότι ένα άτομο είναι σε βρασμό ψυχικής ορμής ή έχει μειωμένο καταλογισμό, αλλά κινήσεις ενός ανθρώπου ο οποίος έχει προσχεδιάσει ένα έγκλημα και στη συνέχεια αυτό που κάνει είναι να προσπαθήσει να κρύψει τα ίχνη τα οποία ενδεχομένως να οδηγούσαν σε μία ανακάλυψη του δράστη».</p>
      <p>Ο δικηγόρος της χήρας του 43χρονου μίλησε και για τη μετάνοια την οποία δηλώνει ο 46χρονος λέγοντας τα εξής: «Ενδεχομένως τώρα να έχει μετανιώσει, τώρα έχει φθάσει σε ένα πολύ οριακό σημείο και είναι γεγονός να δηλώνει μία «συγγνώμη». Δεν παραδόθηκε στις αστυνομικές αρχές.</p>
      <p>Όταν μετανιώνουμε και αντιλαμβανόμαστε ότι έχουμε διαπράξει κάτι επιλήψιμο κάτι το μεμπτό, δεν κρυβόμαστε. Αναζητούνταν από τις αστυνομικές αρχές και συνελήφθη. Η μετάνοια, η συγγνώμη αυτή, εγώ αμφιβάλλω αν είναι ειλικρινής. Και ήξερε επίσης ότι το θύμα του έπασχε από μία σοβαρή ασθένεια, ανίατη ασθένεια και ήταν ανήμπορο να αντιδράσει. Και μάλιστα είχε και κινητικά προβλήματα. Ούτε αυτό λυπήθηκε» κατέληξε ο κ. Κιουρτζής.</p>
    </article>
  </body>
</html>