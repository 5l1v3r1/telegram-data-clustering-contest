<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/postar-kljub-strajku-prinesel-telegrame-stoletnici-248802"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T17:45:00+00:00"/>
    <meta property="og:title" content="Poštar kljub štrajku prinesel telegrame stoletnici"/>
    <meta property="og:description" content="CERKLJE – V ponedeljek, 11. novembra, je Marija Mežek v družbi domačih in stanovalcev Doma Taber v Šmartnem pri Cerkljah praznovala 100. rojstni dan. Rodila se je 10. novembra 1919 v Kranju. Klj..."/>
  </head>
  <body>
    <article>
      <h1>Poštar kljub štrajku prinesel telegrame stoletnici</h1>
      <h2>V Domu Taber v Šmartnem pri Cerkljah je bilo veselo. Marija na martinovo praznovala 100. rojstni dan.</h2>
      <address><time datetime="2019-11-14T17:45:00+00:00">14 Nov 2019, 17:45</time> by <a rel="author">Janez Kuhar</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1632878.jpg"/>
          <figcaption>Prva je slavljenki čestitala v. d. direktorice Doma Taber Martina Martinčič.</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1632874.jpg"/>
          <figcaption>Praznovanja gospe Marije v Domu Taber sta se udeležila tudi hčerka Tatjana in sin Ljubo. FOTOGRAFIJE: Janez Kuhar</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1632879.jpg"/>
          <figcaption>Slavljenka je zarezala v torto, ki jo je izdelala slaščičarka Biljana Bučič.</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1632880.jpg"/>
          <figcaption>Rojstni dan je praznovala z gosti, sostanovalci in sorodniki v Domu Taber v Šmartnem pri Cerkljah.</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1632882.jpg"/>
          <figcaption>Slavljenka Marija Mežek je v nedeljo, 10. novembra, praznovala stoti rojstni dan FOTO: Janez Kuhar</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1632883.jpg"/>
          <figcaption>Slavljenki sta čestitala in jo obdarila tudi dolgoletna prijatelja, zakonca Ivica in Tone Arvaj iz Kranja. FOTO: Janez Kuhar</figcaption>
        </figure>
      </slideshow>
      <p>CERKLJE – V ponedeljek, 11. novembra, je <b>Marija Mežek</b> v družbi domačih in stanovalcev Doma Taber v Šmartnem pri Cerkljah praznovala 100. rojstni dan. Rodila se je 10. novembra 1919 v Kranju. Kljub častitljivi starosti še vedno izžareva iskrivost in življenjsko energijo. Poleg v. d. direktorice doma <b>Martine Martinčič</b> so ji čestitali župan občine Cerklje na Gorenjskem <b>Franc Čebulj</b>, predsednik Sveta zavoda Taber<b> Anton</b> <b>Kopitar</b> in njen dolgoletni sodelavec <b>Tine Kristan</b>.<br/><br/>Marija Mežek je bila sprejeta v dom 5. oktobra 2015 kot peta stanovalka, zdaj pa je kot tretja varovanka praznovala stotico. Na življenje v domu za ostarele se je hitro navadila. Večinoma sama skrbi zase, po zajtrku gre iz prvega nadstropja v domsko kavarnico v pritličju na kavico – a popije le eno na dan, poudari. Še vedno je čila in zmeraj dobre volje, saj ji zdravje dobro služi. Le noge je ne držijo več kot nekoč, spomin pa ima zelo dober in bere brez očal. Na vprašanje, kakšen je njen recept za dolgo življenje, je odgovorila: »Imeti morate veselje do dela in ne sramujte so nobenega dela.« Sto let ji je hitro minilo, nam še pove dobre volje in nasmejana Marija Mežek. Njena sestra <b>Francka</b> je imela 102 leti, ko je umrla.</p>
      <h3>Prostovoljka velikega srca</h3>
      <p>Rodila se je v Kranju, tam je preživela otroštvo. Rada se spominja zimskih dni in večerov, ko so bili kranjski bregovi na Primskovem polni otrok s sankami. Marija prihaja iz velike družine, imela je pet sester in tri brate. Poročila se je in v zakonu rodila tri otroke: sinova <b>Ljuba</b> in <b>Rajka</b>, ki je žal že pokojni, ter hčerko <b>Tatjano</b>.</p>
      <figure>
        <img src="https://www.slovenskenovice.si/images/slike/2019/11/13/1632874.jpg"/>
        <figcaption>Praznovanja gospe Marije v Domu Taber sta se udeležila tudi hčerka Tatjana in sin Ljubo. FOTOGRAFIJE: Janez Kuhar</figcaption>
      </figure>
      <p>Osemdesetletni Ljubo in 73-letna Tatjana sta se z vnukinjo <b>Karin</b> udeležila slovesnosti ob praznovanju 100. rojstnega dne v Domu Taber.<br/><br/>Marija je bila po poklicu uslužbenka, v prostem času se je rada ukvarjala z ročnimi deli, veliko je pletla za otroke. Bila je članica Rdečega križa in prostovoljna gasilka. Veliko ji pomenijo poštenje, iskreni medsebojni odnosi, druženje in dobrodelnost. S svojo družino ima redne stike, najbolj pa jo razveselijo tri vnukinje, pravnukinji in pravnuka.<br/><br/>Več kot 60 let se je družila z znano kranjsko družino <b>Arvaj</b>, <b>Tone</b> in<b> Ivica </b>jo rada obiščeta tudi v domu, v ponedeljek pa sta jo razveselila s posebnim darilom za 100. rojstni dan. Na slavju v domu je <b>Ivan Kropivnik</b> slavljenki recitiral svojo pesem, zapela pa ji je <b>Ani Regberger</b>.</p>
      <figure>
        <img src="https://www.slovenskenovice.si/images/slike/2019/11/13/1632883.jpg"/>
        <figcaption>Slavljenki sta čestitala in jo obdarila tudi dolgoletna prijatelja, zakonca Ivica in Tone Arvaj iz Kranja. FOTO: Janez Kuhar</figcaption>
      </figure>
      <p>Marija Mežek je zarezala v rojstnodnevno torto, ki jo je izdelala vodja domske kuhinje <b>Biljana Bučič</b>. In kako je bila presenečena, ko ji je poštar <b>Darko Kovač</b> s Pošte Cerklje kljub stavki prinesel telegrame s čestitkami za rojstni dan in rdečimi vrtnicami!</p>
      <figure>
        <img src="https://www.slovenskenovice.si/images/slike/2019/11/13/1632879.jpg"/>
        <figcaption>Slavljenka je zarezala v torto, ki jo je izdelala slaščičarka Biljana Bučič.</figcaption>
      </figure>
      <p>Imeti morate veselje do dela in ne sramujte so nobenega dela.</p>
    </article>
  </body>
</html>