<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547362.html/%D9%88%D8%B6%D8%B9%DB%8C%D8%AA-%D8%AF%D8%B1%DB%8C%D8%A7%DA%86%D9%87-%D8%A7%D8%B1%D9%88%D9%85%DB%8C%D9%87-%D8%B1%D9%88-%D8%A8%D9%87-%D8%B1%D9%88%D8%B2-%D8%A8%D9%87%D8%A8%D9%88%D8%AF-%D9%BE%DB%8C%D8%AF%D8%A7-%D9%85%DB%8C-%DA%A9%D9%86%D8%AF--%D8%A8%D8%B1%D8%AE%DB%8C-%D9%85%D8%B5%D9%88%D8%A8%D8%A7%D8%AA-%D8%B3%D8%AA%D8%A7%D8%AF-%D8%A7%D8%AD%DB%8C%D8%A7%DB%8C-%D8%AF%D8%B1%DB%8C%D8%A7%DA%86%D9%87-%D8%A7%D8%B1%D9%88%D9%85%DB%8C%D9%87-%D9%82%D8%A7%D8%A8%D9%84%DB%8C%D8%AA-%D8%A8%D8%A7%D8%B2%D9%86%DA%AF%D8%B1%DB%8C-%D8%AF%D8%A7%D8%B1%D9%86%D8%AF--%D8%A8%D8%A7%DB%8C%D8%AF-%D8%A8%D9%87-%D8%B8%D8%B1%D9%81%DB%8C%D8%AA-%D9%87%D8%A7%DB%8C-%D8%B5%D9%86%D8%B9%D8%AA%DB%8C-%D9%88-%D8%AA%D8%AC%D8%A7%D8%B1%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C-%D8%AA%D9%88%D8%AC%D9%87-%D9%88%DB%8C%DA%98%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T17:44:00+00:00"/>
    <meta property="og:title" content="وضعیت دریاچه ارومیه رو‌به‌روز بهبود پیدا می‌کند/ برخی مصوبات ستاد احیای دریاچه ارومیه قابلیت بازنگری دارند/ باید به ظرفیت‌های صنعتی و تجاری آذربایجان‌غربی توجه ویژه شود"/>
    <meta property="og:description" content="معاون اول رئیس جمهور، با اشاره به اینکه دریاچه ارومیه هرروز وضعیت بهتری پیدا می‌کند، گفت: مصوبات ستاد احیای دریاچه گاهی اوقات نیازمند بازنگری است و یقینا در صورت نیاز این کار را انجام خواهیم داد."/>
  </head>
  <body>
    <article>
      <h1>وضعیت دریاچه ارومیه رو‌به‌روز بهبود پیدا می‌کند/ برخی مصوبات ستاد احیای دریاچه ارومیه قابلیت بازنگری دارند/ باید به ظرفیت‌های صنعتی و تجاری آذربایجان‌غربی توجه ویژه شود</h1>
      <h2>جهانگیری عنوان کرد؛</h2>
      <address>
        <time datetime="2019-11-14T17:44:00+00:00">14 Nov 2019, 17:44</time>
      </address>
      <p>معاون اول رئیس جمهور، با اشاره به اینکه دریاچه ارومیه هرروز وضعیت بهتری پیدا می‌کند، گفت: مصوبات ستاد احیای دریاچه گاهی اوقات نیازمند بازنگری است و یقینا در صورت نیاز این کار را انجام خواهیم داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به نقل از <a href="http://uromnews.ir/">اروم‌نیوز</a>، اسحاق جهانگیری، دقایقی پیش در دوازدهمین جلسه کارگروه ملی نجات دریاچه ارومیه، اظهار داشت: پیگیری امورات توسط استاندار برای ارتقای سطح خدمات در سراسر آذربایجان غربی قابل تقدیر است. آذربایجان‌غربی سرزمینی با تنوع قومی و زیست اقوام و ادیان است که این ظرفیت نیازمند دید باز برای بهره‌مندی در تمام حوزه‌ها است تا چرخ توسعه استان پیش برود.</p>
      <p>وی، افزود: درست است که در حوزه کشاورزی قطب است، اما در حوزه تجاری نیز ظرفیت تبدیل به قطب را دارد. این استان ظرفیت‌های صنعتی خوبی دارد، نیروی انسانی بسیار خوبی در استان وجود دارد که باید به آن توجه شود.</p>
      <p>معاون اول رئیس جمهور، عنوان کرد: دغدغه محدودیت ظرفیت‌های توسعه استان درست نیست و باید از بخش خصوصی در این خصوص بهره ببریم.</p>
      <p>وی، در بخش دیگری از سخنان خود، در مورد وضعیت دریاچه ارومیه، گفت: دریاچه ارومیه امروز به یکی از محوری‌ترین موضوعات کشور تبدیل شده و حساسیت ملی نسبت به احیا و زوال آن وجود دارد. هر اتفاق و تصمیمی در خصوص سرنوشت این دریاچه نیازمند مطالعات عظیم است که انجام می‌شود.</p>
      <p>جهانگیری، بیان داشت: در اوایل دولت برخی در مورد لزوم خاکریزی در سطح دریاچه سخن می‌گفتند ولی امروز نظراتشان عوض شده است.</p>
      <p>رئیس ستاد احیای دریاچه ارومیه، با اشاره به اینکه این دریاچه روز به روز وضعیت بهتری پیدا می‌کند و این امید را می‌دهد که آینده خیلی خوبی خواهد داشت، تاکید کرد: خوشبختانه در عرض ۳ سال شاهد حفر تونل ۳۰ کیلومتری در راستای احیای دریاچه ارومیه هستیم که در صورت تامین اعتبار ۵ کیلومتر باقیمانده آن هم با سرعت انجام می‌شود.</p>
      <p>وی، افزود: ستاد احیای دریاچه ارومیه موجب تشکیل ستاد تالاب‌ها شده که برای احیای دیگر تالاب‌ها اقدام شود.</p>
      <p>جهانگیری، در مورد دغدغه مسئولان استانی و نمایندگان در مورد برخی مصوبات نادرست ستاد احیا، ابراز داشت: برخی مصوبات قابل تغییر است اما تا روزی که مصوبات اصلاح نشده، باید تمام مدیران با جدیت دنبال کنند. در این زمینه و برای رضایت مدیران و نمایندگان، برخی اقدامات انجام می‌شود تا شاهد بهبود وضعیت باشیم.</p>
      <p>وی، اضافه کرد: تا امروز مبلغی بالغ بر ۳۴۶۵ میلیارد تومان علاوه بر هزینه دستگاه‌ها، برای احیای دریاچه بودجه داده‌ایم که در بخش‌های مختلف هزینه شده است.</p>
      <p>معاون اول رئیس جمهور، در خصوص دغدغه مدیران استانی، در مورد توسعه کشت گلخانه‌ای و صنعت نیز گفت: در این زمینه‌ها هیچ محدودیتی نداریم چراکه همه ما دنبال رفع مشکلات مردم هستیم. از تمام مسئولان خواستار کمک و دقت برای انجام امورات در دست اجرا هستم تا در صورت سفر مجدد شاهد بهبود وضعیت باشیم.</p>
      <p>وی، در پایان سخنان خود، ضمن تقدیر از تلاش‌ای جامعه دانشگاهی در خصوص همکاری با ستاد احیای دریاچه ارومیه، ابراز امیدواری کرد که از این پس نیز برای بهبود وضعیت تالاب‌ها و دریاچه‌ها همت کنند.</p>
      <p>انتهای پیام/</p>
    </article>
  </body>
</html>