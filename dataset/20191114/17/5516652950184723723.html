<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425776/h-katestrammenh-gefyra-toy-makkarh-kai-oi-pithanothtes-gia-kataskeyh-neas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T17:35:02+00:00"/>
    <meta property="og:title" content="Η «κατεστραμμένη» γέφυρα του Μάκκαρη και οι πιθανότητες για κατασκευή νέας"/>
    <meta property="og:description" content="Η κατεδάφιση της γέφυρας του Μάκκαρη στην περιοχή του Χαρακίου και η δημιουργία νέας, φαίνεται πως προκρίνεται ως η καλύτερη και ασφαλέστερη λύση στο ζήτημα που προέκυψε με τη στατικότητά της."/>
  </head>
  <body>
    <article>
      <h1>Η «κατεστραμμένη» γέφυρα του Μάκκαρη και οι πιθανότητες για κατασκευή νέας</h1>
      <address>
        <time datetime="2019-11-14T17:35:02+00:00">14 Nov 2019, 17:35</time>
      </address>
      <p>
        <b>Η κατεδάφιση της γέφυρας του Μάκκαρη στην περιοχή του Χαρακίου και η δημιουργία νέας, φαίνεται πως προκρίνεται ως η καλύτερη και ασφαλέστερη λύση στο ζήτημα που προέκυψε με τη στατικότητά της.</b>
      </p>
      <p>Στα παραπάνω συνηγορούν δύο στοιχεία. Πρώτον, το γεγονός ότι έχει χαρακτηριστεί εξαιρετικά επικίνδυνη για κατάρρευση στην επόμενη κακοκαιρία, ενώ σε όλες τις επίσημες τοποθετήσεις που έγιναν χθες (π.χ. από τον ίδιο τον περιφερειάρχη κ. Γ. Χατζημάρκο, αλλά και στις ανακοινώσεις όπως της Αστυνομίας για τις κυκλοφοριακές ρυθμίσεις), χαρακτηρίζεται ως «κατεστραμμένη».</p>
      <p>Πράγματι πρόκειται για μια γέφυρα η οποία κατασκευάστηκε κατά τη διάρκεια της Χούντας των Συνταγματαρχών το μακρινό 1972 και εδώ και αρκετά χρόνια αντιμετωπίζει σημαντικά προβλήματα.</p>
      <p>Σε αρκετά σημεία έχει υποστεί καθίζηση το οδόστρωμα, κάτι το οποίο γίνεται ορατό και διά γυμνού οφθαλμού.</p>
      <p>Μάλιστα πλέον έφτασε ο «κόμπος στο χτένι» μετά και την έντονη βροχόπτωση της 5ης Νοεμβρίου και θεωρήθηκε ως αδήριτη ανάγκη η άμεση διακοπή της χρήσης της για να μην θρηνήσουμε θύματα. Αποτελεί άλλωστε την κύρια οδική αρτηρία της εθνικής οδού Ρόδου – Λίνδου που συνδέει την πόλη με την ανατολική και νότια πλευρά του νησιού.</p>
      <figure>
        <img src="https://www.rodiaki.gr/medias/2019/11/13/20ecdfd809a94c246846f1ed5cdace2f.jpg"/>
      </figure>
      <p>Το δεύτερο στοιχείο που φαίνεται να συνηγορεί προς την κατεύθυνση της δημιουργίας νέας γέφυρας, είναι η μεγάλη κινητοποίηση που υπήρξε χθες. Στο σημείο βρέθηκε ακόμη και ο δήμαρχος Ρόδου κ. Αντώνης Καμπουράκης ο οποίος επέβλεψε τις εργασίες που έγιναν, ενώ δόθηκε η εντολή για την ενεργοποίηση του δημοτικού μηχανισμού, των υπηρεσιών και του προσωπικού, παρότι πρόκειται για περιφερειακή οδό και ανήκει στην αρμοδιότητα της περιφέρειας Νοτίου Αιγαίου.</p>
      <p><b>Το χρονοδιάγραμμα</b><br/>Για την ώρα δεν έχουν γίνει γνωστές επισήμως λεπτομέρειες για το ζήτημα, όμως προκρίνεται ως η καταλληλότερη περίοδος για την έναρξη των εργασιών η χειμερινή, ώστε να προλάβουν την έναρξη της επόμενης καλοκαιρινής περιόδου.</p>
      <p>Δεν θα προκαλούσε έκπληξη ακόμη και η άμεση κατεδάφισή της, εξαιτίας του κατεπείγοντος χαρακτήρα του ζητήματος και της σημασίας που έχει για τον τουρισμό της Ρόδου, αφού σύμφωνα με ορισμένες εκτιμήσεις, η ανοικοδόμησή της θα μπορούσε να διαρκέσει για αρκετά μεγάλο διάστημα.</p>
      <p><b>Η κυκλοφορία και οι παρακαμπτήριες οδοί</b><br/>Ασφαλώς το σημαντικότερο ζήτημα που προκύπτει είναι το πώς θα διεξάγεται η κυκλοφορία των οχημάτων στην περιοχή, ιδιαίτερα εφόσον το έργο ξεκινήσει και δεν έχει ολοκληρωθεί πριν από την καλοκαιρινή περίοδο.</p>
      <figure>
        <img src="https://www.rodiaki.gr/medias/2019/11/13/c12b7823114410ab069faad8a380b4a3.jpg"/>
      </figure>
      <p>Σύμφωνα με πληροφορίες, αυτό που συζητήθηκε είναι η δημιουργία παρακαμπτήριας οδού αμέσως μετά το βενζινάδικο που βρίσκεται επί της Ρόδου – Λίνδου στην περιοχή των Μασάρων, η οποία θα καταλήγει απευθείας στον δρόμο του Χαρακίου, που οδηγεί και πάλι στην κεντρική οδό (κυκλικός κόμβος στη διασταύρωση της Μαλώνας).</p>
      <p>Παράλληλα θα συνεχίσουν να υφίστανται οι κυκλοφοριακές ρυθμίσεις τόσο από τον δρόμο που οδηγεί στο εσωτερικό δίκτυο της Μαλώνας και των Μασάρων, όσο και από το Χαράκι για τα βαρέως τύπου οχήματα και φορτηγά. Μάλιστα χθες ξεκίνησε η διαπλάτυνση του δρόμου στο Χαράκι που περνάει μέσα από το ποτάμι, ώστε να μπορούν να τον διασχίσουν με μεγαλύτερη ευκολία τα συγκεκριμένα οχήματα.</p>
      <figure>
        <img src="https://www.rodiaki.gr/medias/2019/11/13/52dd2bfd8a09c632b64113462e88bacd.jpg"/>
      </figure>
      <figure>
        <img src="https://www.rodiaki.gr/medias/2019/11/13/7560147663a3720111f85b47854e4175.jpg"/>
      </figure>
      <figure>
        <img src="https://www.rodiaki.gr/medias/2019/11/13/6a7d5ff2b69c4a403e9f4562f9a4c448.jpg"/>
      </figure>
      <figure>
        <img src="https://www.rodiaki.gr/medias/2019/11/13/24efdf2fb49a31f43cd3e8e089a57b0c.jpg"/>
      </figure>
      <figure>
        <img src="https://www.rodiaki.gr/medias/2019/11/13/879e59321ce3b7ef0fc3db27adaa43b1.jpg"/>
      </figure>
    </article>
  </body>
</html>