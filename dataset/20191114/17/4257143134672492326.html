<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/14/egy-jatekos-elvagta-magat-rossinal"/>
    <meta property="og:site_name" content="infostart"/>
    <meta property="article:published_time" content="2019-11-14T17:08:00+00:00"/>
    <meta property="og:title" content="Egy játékos elvágta magát Rossinál"/>
    <meta property="og:description" content="Marco Rossi szövetségi kapitány Nagy Zsolt személyében újoncot avat majd a magyar labdarúgó-válogatottban Uruguay ellen, a Puskás Aréna pénteki avatómérkőzésén."/>
  </head>
  <body>
    <article>
      <h1>Egy játékos elvágta magát Rossinál</h1>
      <address><time datetime="2019-11-14T17:08:00+00:00">14 Nov 2019, 17:08</time> by <a rel="author">Infostart / MTI</a></address>
      <h3>Marco Rossi szövetségi kapitány Nagy Zsolt személyében újoncot avat majd a magyar labdarúgó-válogatottban Uruguay ellen, a Puskás Aréna pénteki avatómérkőzésén.</h3>
      <p>"Nagy Zsolt játszani fog. Valószínűleg a kispadon kezd, de a második félidőben becserélem.</p>
      <blockquote>Ha meggyőz a teljesítményével, akkor nem titok, hogy Walesben is szerephez jut"</blockquote>
      <p>- jelentette ki a sajtótájékoztatón az olasz szakvezető, aki elárulta, már tavaly felfigyelt rá, de nem ő volt az első gondolata, hanem Tamás Krisztián, aki azonban szintén sérült.</p>
      <p>Rossi komoly gonddal küzd a bal oldali védőket illetően, mivel Korhut Mihály eltiltás, Kádár Tamás pedig sérülés miatt nem szerepelhet jövő kedden a sorsdöntő, cardiffi Európa-bajnoki selejtezőmérkőzésen. Ezzel kapcsolatban leszögezte, az elérhető játékosok közül a Puskás Akadémia védője a legjobb, mert ereje, sebessége és bátorsága is alkalmassá teszi a feladatra.</p>
      <blockquote>"Történt valami, amiről nem tudtok. Csak az lehet válogatott, aki legalább annyira motivált, mint én. Múltkor olyan választ kaptam tőle, amely után nehezen tudom elképzelni, hogy amíg én irányítom a nemzeti együttest, addig bekerüljön a keretbe"</blockquote>
      <p>- válaszolt Rossi arra az újságírói felvetésre, hogy Hangya Szilveszter éppen a jelenlegi hiányposzton, azaz bal oldali védőként rendszeresen futballozik a bajnokesélyes MOL Fehérvár csapatában. A szakember hozzátette, lehet hogy ő értette félre a játékost, akinek ez esetben viszont jelentkeznie kellene, hogy tisztázza a helyzetet.</p>
      <p>Rossi szerint csapata célja a pénteki stadionavatón, hogy jól játsszon és lehetőleg "tisztes eredményt" érjen el a világ egyik legjobb válogatottja ellen. A világranglistán ötödik Uruguayról beszélve úgy fogalmazott: az utolsó, cserepadon ülő játékosa is nemzetközi szintű labdarúgó.</p>
      <p>A szakember ismételten hangsúlyozta, nem ő döntött úgy, hogy Gera Zoltán ne lépjen pályára a búcsúztatásán, ő meghagyta a döntést a jelenleg már az U21-es magyar együttest irányító sportembernek és a szövetségnek.</p>
      <blockquote>Személy szerint örült volna, ha a 97-szeres válogatott Gera öt, tíz, vagy tizenöt perc játékot vállal.</blockquote>
      <p>Varga Roland volt az utolsó magyar játékos, aki gólt szerzett a Puskás Aréna elődjében, az egykori Népstadionban, majd új nevén Puskás Ferenc Stadionban.</p>
      <p>"Szabadrúgásból találtam be, de kellett hozzá a kapus is, mert nem volt egy életerős lövés" - idézte fel a játékos a 2014. június 7-én, a kazahok ellen 3-0-ra megnyert barátságos meccs második találatát, majd hozzátette, a végeredményt egy öngól állította be.</p>
      <h4>Szurkolói információk</h4>
      <p><a href="https://infostart.hu/eletmod/2019/11/13/elkepeszto-forgalomkorlatozas-lesz-a-puskas-arena-megnyitoja-miatt">A magyar szövetség azt kéri a kilátogató szurkolóktól,</a> hogy lehetőleg időben és közösségi közlekedéssel érkezzenek a 19 órakor kezdődő mérkőzésre, mert a kapukat már 16 órától kinyitják és a megnyitó ünnepség 17.30-kor kezdődik. Az MLSZ jelezte, a BKK csúcsforgalmi menetrend szerint közlekedteti a járatait, a büfék pedig 23 óráig nyitva lesznek a stadionban, hogy ezzel is segítsék a szurkolók fokozatos elvonulását.</p>
      <p>
        <i>Nyitókép: Marco Rossi, a magyar válogatott szövetségi kapitánya a Montenegró - Magyarország barátságos labdarúgó-mérkőzésen Podgoricában 2019. szeptember 5-én. MTI/EPA/Boris Pejovic</i>
      </p>
    </article>
  </body>
</html>