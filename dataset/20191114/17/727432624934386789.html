<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/de-beste-helseforsikringene/71817830"/>
    <meta property="og:site_name" content="Dinside"/>
    <meta property="article:published_time" content="2019-11-14T17:00:00+00:00"/>
    <meta property="og:title" content="De beste helseforsikringene"/>
    <meta property="og:description" content="Tryg er best i test med terningkast 6, mens Nemi er dårligst, med terningkast 3."/>
  </head>
  <body>
    <article>
      <h1>De beste helseforsikringene</h1>
      <h2>Tryg er best i test med terningkast 6, mens Nemi er dårligst, med terningkast 3.</h2>
      <address><time datetime="2019-11-14T17:00:00+00:00">14 Nov 2019, 17:00</time> by <a rel="author">Kristin Sørdal</a></address>
      <p>Forbrukerrådet har undersøkt behandlingsforsikringer for privatpersoner og trillet alt fra tre til seks på terningen.</p>
      <p>Tryg utpekes til best og Nemi kommer dårligst ut. Det er i alt seks forsikringsselskaper som selger behandlingsforsikring til private, og alle er vurdert i denne testen.</p>
      <h3>Tryg er best</h3>
      <p>Det er If Skadeforsikring som er størst på behandlingsforsikring, både når det gjelder forsikring via arbeidsgiver og forsikring til privatpersoner. De har faktisk over dobbelt så mange private kunder med denne forsikringen som nestemann på lista, som er Gjensidige. På tredjeplass når det kommer til antall kunder, finner vi Storebrand. Alle disse får terningkast fem.</p>
      <p>
        <b>Men det er altså Tryg som er best i test på behandlingsforsikring for private, med terningkast seks.</b>
      </p>
      <p>I <a href="https://fil.forbrukerradet.no/wp-content/uploads/2019/10/20191028-ke-helseforsikring-sammenligning-rapport.pdf">rapporten</a> får de skryt for at forsikringen er attraktivt priset, og at de har svært gode vilkår.</p>
      <related>
        <a href="https://www.dinside.no/data/slik-finner-du-riktig-medisin-pa-reise/70719286"/>
      </related>
      <p>Det nevnes blant annet at de er den eneste leverandøren som dekker tekniske hjelpemidler og hjemmehjelp etter operasjon og at de dekker inntil 3 måneders rehabilitering, sammenliknet med standard dekning som er 14 dager. Gabler framhever i rapporten at Tryg dekker kreftbehandling og immunterapi som er godkjent av EMA (European Medicine Agency) - som vil si at man kan få dekket behandling som ikke nødvendigvis er godkjent i Norge.</p>
      <p>Det eneste som bemerkes som negativt er at de har få fysikalske behandlinger dekket (8 behandlinger per år) sammenliknet med de beste.</p>
      <p>Ole Irgens, kommunikasjonssjef i Tryg, sier til Dinside at de er glade for seieren:</p>
      <p>- Vi er glade for at Tryg vinner en velfortjent seier i denne testen. Vi har over tid jobbet målbevisst med denne forsikringen for å få den så god som mulig, og det er gledelig at Forbrukerrådet er enig i at dette er den beste behandlingsforsikringen i Norge i dag, sier Irgens.</p>
      <p>Den dårlige kommentaren på antallet fysikalske behandlinger kommentarer han slik:</p>
      <p>- Begrensingen i antall fysioterapibehandlinger er gjort ut fra en helhetsvurdering, erfaringsmessig er det andre tiltak som skal til, dersom man ikke har bedring etter 8 behandlinger med fysikalsk behandling.</p>
      <p>Tryg er et av de minste forsikringsselskapene på behandlingsforsikring, med 3654 kunder i 2018.</p>
      <h3>Nemi er dårligst</h3>
      <p>Forsikringsselskapet Nemi er dårligst, og det eneste selskapet med kun tre øyne på terningen. Nemi er tidligere kjent under navnet Vardia.</p>
      <related>
        <a href="https://www.dinside.no/okonomi/hvorfor-er-ikke-min-tid-verdt-noe/61012992"/>
      </related>
      <p>I rapporten skriver Gabler, som har gjort vurderingen og skrevet rapporten for Forbrukerrådet, at de også dekker de viktigste behandlingene, men at de har generelt dårligere dekninger enn de øvrige leverandørene.</p>
      <p>De får trekk for at de kun har en helsetelefon som er åpent i arbeidstida, og som kun er bemannet med sykepleiere. De dekker utredning og rehabilitering ved kreft, men selve kreftbehandlingen eller immunterapi er ikke dekket. De har ikke dekning for rus- eller spillavhengighet, og har en begrenset forsikringssum på 2 millioner, noe som er lavest av alle tilbyderne.</p>
      <p>De kriteriene som er tillagt mest vekt er spesialistbehandling, operasjon, billeddiagnostikk og dagkirurgi. I tillegg kommer pris, online legehjelp, garantitid og kreftbehandling.</p>
      <p>
        <b>Jeanette Hellum, produktspesialist for personforsikringer i Insr Insurance Group, som Nemi er en del av, sier til Dinside at de ikke er fornøyde med resultatene og at de vil vurdere endringer:</b>
      </p>
      <p>- Det at vi vurderes som dårligst er ikke noe vi ser oss fornøyd med, og vi vil vurdere å gjøre endringer i vilkåret i løpet kort tid. Dette gjelder også tilbudet i forhold til helsetelefon og forsikringssum, sier Hellum.</p>
      <p>- Som nevnt i rapporten er forsikringssum vektet lavt da man sjelden får hendelser som overstiger forsikringssummen. Vi har ennå til gode å oppleve at det ikke er tilfelle, men dette er en faktor som vurderes fortløpende.</p>
      <p>Hun kommenterer videre at de er en av tre leverandører som ikke tilbyr dekning for rus- og spillavhengighet, men at de vil vurdere å innta dekning for dette dersom de opplever at det blir stor etterspørsel etter dette blant kundene.</p>
      <p>- I rapporten står det at vi ikke tilbyr psykolog og krisepsykolog, noe som ikke medfører riktighet. Dette er et tilbud vi har under superdekningen vår. I tillegg vil vi framover også tilby krisepsykolog under standarddekningen, sier Hellum.</p>
      <h3>En halv million med behandlingsforsikring</h3>
      <p>Ifølge Finans Norge er det drøyt en halv million nordmenn som har behandlingsforsikring i dag. Dette er en type helseforsikring som skal hjelpe deg til å få raskere hjelp og behandling dersom du kommer i en situasjon hvor du trenger helsehjelp.</p>
      <related>
        <a href="https://www.dinside.no/okonomi/betalte-690-kroner-for-sms-er-fra-legen-i-fjor/69543335"/>
      </related>
      <p>De aller fleste av dem som i dag har behandlingsforsikring, har dette dekket av arbeidsgiver, men cirka 60.000 har kjøpt forsikringen selv - og Forbrukerrådet og bransjen tror dette er et voksende marked:</p>
      <p>Ifølge en undersøkelse fra Forbrukerrådet sier 240.000 forbrukere at de vurderer å kjøpe seg privat helseforsikring i løpet av det nærmeste året.</p>
      <p>Det er behandlingsforsikring for private (altså ikke betalt av arbeidsgiver) som har vært under lupen i denne testen.</p>
      <p>Det er rådgivningsselskapet Gabler som har gjort vurderingen og skrevet rapporten for Forbrukerrådet.</p>
      <p>De kriteriene som er tillagt mest vekt er spesialistbehandling, operasjon, billeddiagnostikk og dagkirurgi. I tillegg kommer pris, online legehjelp, garantitid og kreftbehandling.</p>
      <h3>Kritiserer vanskelige vilkår</h3>
      <p>Forbrukerrådets direktør Inger Lise Blyverket sier at det har vært en forbedring i standarden på de private behandlingsforsikringene sammenliknet med fjorårets test, men kommenterer at vilkårene må bli enklere å skjønne:</p>
      <figure>
        <img src="https://dbstatic.no/71819115.jpg?imageId=71819115&amp;width=512&amp;height=308"/>
        <figcaption>Direktør i Forbrukerrådet, Inger Lise Blyverket. Foto: Forbrukerrådet Vis mer</figcaption>
      </figure>
      <p>– Bransjen har tatt tilbakemeldingene på alvor, og leverer mer forbrukervennlige produkter. Samtidig ser vi at det er altfor krevende å forstå vilkårene for forbrukerne. De bør være tydeligere, slik at de også blir mulige å sammenlikne, sier Blyverket.</p>
      <p>
        <b>Forbrukerrådet ber også forbrukere om å vurdere om dette er noe de bør bruke penger på.</b>
      </p>
      <p>– Det er etter vår oppfatning et åpent spørsmål om hvor hensiktsmessig forsikring er privatøkonomisk. Det er heller ikke ventetid på alle behandlinger, og i slike tilfeller har ikke forsikringen noen verdi.</p>
      <p>– Kommer du fram til at det er riktig for deg å kjøpe helseforsikring, skal du vite hva du kjøper, og du skal lett finne den beste prisen, avslutter hun.</p>
      <p>Dersom du bestemmer deg for at du ønsker å tegne en behandlingsforsikring, anbefaler Forbrukerrådet deg å sjekke hvorvidt du kan få rabatter gjennom tilknytning til et foreningsmedlemskap, fordelsprogram, eller gjennom tilknytning til for eksempel ektefelles arbeidsgiver.</p>
      <h3>Dette er «behandlingsforsikring»</h3>
      <p>Behandlingsforsikring sorterer under helseforsikringer hos forsikringsselskapene, sammen med barneforsikring og forsikring mot kritisk sykdom.</p>
      <p>Ifølge Finans Norges siste årsstatistikk hadde 553.000 nordmenn behandlingsforsikring ved utgangen av 2018. 496.000 av disse er dekket gjennom arbeidsgiver.</p>
      <p>De fleste meldte behandlinger er fysioterapeut/kiropraktor og legespesialist/diagnostikk. Disse står for nesten 90 prosent av alle behandlinger. Antall meldte behandlinger etter operasjoner utgjør en mindre andel av totalen, kun 4 prosent, men står for over 30 prosent av erstatningsbeløpet.</p>
      <related>
        <a href="https://www.dinside.no/okonomi/bokstaven-z-fra-fastlegen-betyr-null-kroner-i-sykepenger-fra-nav/68671074"/>
      </related>
    </article>
  </body>
</html>