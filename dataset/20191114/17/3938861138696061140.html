<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_import-elektroenergiyi-z-rosiyi-vbivaye-vitchiznyanu-generaciyu-goncharenko/938169"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T17:05:00+00:00"/>
    <meta property="og:title" content="Імпорт електроенергії з Росії вбиває вітчизняну генерацію - Гончаренко"/>
    <meta property="og:description" content="Ініційований нардепом Андрієм Герусом імпорт електроенергії з Росії, що постійно зростає, вбиває українські енергопідприємства та загрожує національній безпеці. Про це завив народний депутат України Олексій Гончаренко. &quot;Росія дуже любить тримати своїх &quot;партнерів&quot; на гачку. Україна ..."/>
  </head>
  <body>
    <article>
      <h1>Імпорт електроенергії з Росії вбиває вітчизняну генерацію - Гончаренко</h1>
      <address><time datetime="2019-11-14T17:05:00+00:00">14 Nov 2019, 17:05</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938169_w_300.jpg?v=0"/>
        <figcaption>Нардеп Олексій Гончаренко: "Росія використає енергозалежність України для тиску на владу". Фото: Главком</figcaption>
      </figure>
      <p>Ініційований нардепом Андрієм Герусом імпорт електроенергії з Росії, що постійно зростає, вбиває українські енергопідприємства та загрожує національній безпеці.</p>
      <p>Про це завив народний депутат України Олексій Гончаренко.</p>
      <p>"Росія дуже любить тримати своїх "партнерів" на гачку. Україна для них – це ціль номер один. І тому вони хочуть нас тримати, як на гачку газовому, так і, звичайно, що вони були б щасливі тримати ще раз на гачку електроенергії. І тому так небезпечно пускати і розширяти тут їхню присутність і взагалі пускати їх сюди, бо фактично це вбиває власне вироблення електричної енергії", – сказав Гончаренко.</p>
      <p>На його думку, Росія використає енергозалежність України для тиску на владу, шантажуючи відключенням електроенергії.</p>
      <p>"Після цього накручуватимуться ціни, буде абсолютно інша ситуація, і Росія буде нас шантажувати, що вона може в будь-яку мить вимкнути країну як таку. Ми розуміємо, що це таке в 21 столітті. Тому це є дуже небезпечно з точки зору національної безпеки. Не з точки зору навіть політичної чи з точки зору економічної, а з точки зору національної безпеки. Країни має бути енергонезалежною, і зокрема в питанні електроенергії", – зазначив Гончаренко.</p>
      <p>Депутат наголосив, що імпорт електроенергії з РФ, який став можливим завдяки "поправці Геруса", потрібно скасовувати якнайшвидше. "Це треба прибирати щонайшвидше. Я є співавтором одного з депутатських законопроєктів, який передбачає зупинку імпорту електроенергії з Російської Федерації. І ми не розуміємо, чому не виноситься це питання в сесійну залу, можна було давно це зробити. Я цим вбачаю пряму загрозу національним інтересам України", – сказав Гончаренко.</p>
      <blockquote>Нагадаємо, з 1 жовтня почалася поставка електроенергії з Росії в режимі імпорту. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год/добу.<br/>Раніше керівник НЕК "Укренерго" Всеволод Ковальчук визнав, що через імпорт електроенергії з РФ, який став можливий завдяки "поправці Геруса", довелось обмежувати виробництво електроенергії на українських станціях.</blockquote>
    </article>
  </body>
</html>