<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/jutri-zacetek-uradnega-izvajanja-zimske-sluzbe-na"/>
    <meta property="og:site_name" content="Primorske novice"/>
    <meta property="article:published_time" content="2019-11-14T17:43:38+00:00"/>
    <meta property="og:title" content="Jutri začetek uradnega izvajanja zimske službe na glavnih in regionalnih cestah"/>
    <meta property="og:description" content="Na glavnih in regionalnih cestah v upravljanju direkcije za infrastrukturo se v petek uradno začne izvajanje zimske službe. Med opravila zimske službe med drugim sodijo intenzivno opazovanje vremena, stalna analiza podatkov z vremenskih postaj ob cestišču in izvajanje kontrolnih voženj, so sporočili z direkcije za infrastrukturo."/>
  </head>
  <body>
    <article>
      <h1>Jutri začetek uradnega izvajanja zimske službe na glavnih in regionalnih cestah</h1>
      <address><time datetime="2019-11-14T17:43:38+00:00">14 Nov 2019, 17:43</time> by <a rel="author">STA</a></address>
      <p>
        <b>Na glavnih in regionalnih cestah v upravljanju direkcije za infrastrukturo se v petek uradno začne izvajanje zimske službe. Med opravila zimske službe med drugim sodijo intenzivno opazovanje vremena, stalna analiza podatkov z vremenskih postaj ob cestišču in izvajanje kontrolnih voženj, so sporočili z direkcije za infrastrukturo.</b>
      </p>
      <figure>
        <img src="https://static.primorske.si/foto/highres/gnweb/719817_262-zimska.jpg"/>
        <figcaption>Na glavnih in regionalnih cestah v upravljanju direkcije za infrastrukturo se v petek uradno začne izvajanje zimske službe. Foto: Alenka Tratnik</figcaption>
      </figure>
      <p><b>LJUBLJANA</b> &gt; Gre za opravila rednega vzdrževanja, na podlagi rezultatov analize zbranih podatkov pa lahko predvidijo razvoj vremenske situacije in stanje vozišča ter se pravočasno pripravijo na morebitno posredovanje.</p>
      <p>Za izvajanje zimske službe na 5962 kilometrih glavnih in regionalnih cest je na razpolago 970 delavcev, 427 snežnih plugov različnih vrst, 230 vlečnih posipalcev, 184 avtomatskih posipalcev, 40 snežnih rezkarjev in 366 drugih vozil in mehanizacije, kot so nakladalci, poltovorna, tovorna in specialna vozila ter stroji.</p>
      <p>Na direkciji opozarjajo, da so pomemben partner pri učinkovitem izvajanju zimske službe tudi udeleženci v prometu. Bistveno je, da imajo ustrezno opremljena vozila in da so seznanjeni s stanjem na cesti. Z ozaveščenostjo lahko pomembno vplivajo na kakovost izvajanja zimske službe in pripomorejo k temu, da vsi varno pridejo na cilj. V zimskih razmerah sta bistvena tudi strpnost in razumevanje, so zapisali.</p>
      <p>Informacije o stanju glavnih in regionalnih cest se zbirajo v Prometno informacijskem centru za državne ceste. Udeleženci v prometu lahko podatke o stanju na cesti pridobijo tudi na spletni strani www.promet.si, telefonski številki 1970, redno pa o njih poročajo tudi mediji.</p>
    </article>
  </body>
</html>