<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/iparuzesi-ado-jogi-korbebastyazast-lat-karacsony-gergely"/>
    <meta property="og:site_name" content="infostart"/>
    <meta property="article:published_time" content="2019-11-14T17:28:00+00:00"/>
    <meta property="og:title" content="Iparűzési adó: jogi körbebástyázást lát Karácsony Gergely"/>
    <meta property="og:description" content="Komoly változást nem hozna az a törvénytervezet, ami szerint az önkormányzatoknak az iparűzési adót elsődlegesen a helyi tömegközlekedés finanszírozására kell fordítaniuk - mondta a főpolgármester és a Települési Önkormányzatok Országos Szövetségének elnöke az InfoRádiónak."/>
  </head>
  <body>
    <article>
      <h1>Iparűzési adó: jogi körbebástyázást lát Karácsony Gergely</h1>
      <address><time datetime="2019-11-14T17:28:00+00:00">14 Nov 2019, 17:28</time> by <a rel="author">Infostart / InfoRádió - Varga Mónika</a></address>
      <h3>Komoly változást nem hozna az a törvénytervezet, ami szerint az önkormányzatoknak az iparűzési adót elsődlegesen a helyi tömegközlekedés finanszírozására kell fordítaniuk - mondta a főpolgármester és a Települési Önkormányzatok Országos Szövetségének elnöke az InfoRádiónak.</h3>
      <p>Az <a href="https://infostart.hu/belfold/2019/11/13/gazdasag-csaladvedelmi-biztonsagot-erosito-javaslatok-a-parlament-elott">iparűzési adót elsődlegesen a helyi tömegközlekedés finanszírozására kell fordítaniuk</a> az önkormányzatoknak, és ezt a jövőben törvénybe is foglalják – jelentette be kedden a Miniszterelnökség közszolgálatért felelős államtitkára, Tuzson Bence.</p>
      <p>Karácsony Gergely főpolgármester szerint</p>
      <blockquote>a jogszabálytervezetet nehéz másként értelmezni, mint hogy Budapestnek szól.</blockquote>
      <p>Azt ugyanakkor fontos tudni, hogy ez nem jelentős változás a mostani jogszabályi helyzethez képest.</p>
      <p>Budapest legfontosabb bevétele az iparűzési adó, és szinte teljes mértékben a közösségi közlekedésre fordítja – emelte ki. A főpolgármester jelezte, szomorúan tapasztalja, hogy az utóbbi években csökkent a kormányzati hozzájárulás a közösségi közlekedéshez, nemcsak Budapesten, hanem a vidéki városokban is.</p>
      <p>Ez azért veszélyes, mert sok olyan ember is használja a helyi közlekedést, aki nem az adott városban lakik, nem ott fizeti az adót, a jegybevételek pedig nem fedezik a kiadásokat – fejtette ki.</p>
      <p>A főpolgármester <a href="https://infostart.hu/belfold/2019/11/06/idot-kert-a-kormanytol-karacsony-gergely-az-atletikai-stadion-ugyeben">a múlt heti kormányülésen azt javasolta</a>, hogy egyharmad-egyharmad-egyharmad arányban az utasok, az állam és a főváros fizesse a közösségi közlekedést, ám ezzel nem lett népszerű.</p>
      <p>Szerinte a felvetett javaslat rossz irányba mutat, mert</p>
      <blockquote>ha a városok a közlekedésre fordítják az iparűzési adót, akkor más, kötelező állami feladatot nem tudnak ellátni.</blockquote>
      <p>Karácsony Gergely azt mondta: az állam egyre inkább kivonult a közösségi közlekedésből, és most ezt akarják jogilag körbebástyázni. A felvetésben kommunikációs fordulatot lát, de bízik benne, hogy más ügyekben egyezségre jutnak a kormányzattal.</p>
      <h4>Ez a gyakorlat</h4>
      <p>A Települési Önkormányzatok Országos Szövetségének elnöke is egyetértett azzal, hogy nem hoz jelentős változást a települések életében a kormány iparűzési adót érintő törvénytervezete.</p>
      <p>„A költségvetési törvény önkormányzati alfejezetén belül hoznának létre egy külön törvényt arra vonatkozóan, hogy a beszámítás rendszerében a legelső dolog az lesz, hogy a közösségi közlekedést kell finanszírozni: nem a helyközit, hanem a helyit” - fejtette ki.</p>
      <p>Schmidt Jenő úgy látja:</p>
      <p>
        <mark>a tervezet 30 nagyvárost érintene,</mark>
      </p>
      <p>ahol jelenleg is ez a gyakorlat. Az államtól nagyjából 1,5 milliárd forintos támogatást kaptak erre a célra a városok Budapesten kívül, a pénz többségét ugyanis a főváros vitte el.</p>
      <p>Az iparűzési adóból származó bevételből jelentős részt kell visszafordítani különböző más kötelező feladatok ellátására, például hivatali működtetésre, óvodai, bölcsődei költségekre, településüzemeltetésre – tette hozzá.</p>
      <p>
        <i>Nyitókép: MTVA/Bizományosi: Faludi Imre</i>
      </p>
      <p>
        <b>Kapcsolódó hang</b>
      </p>
      <p>Karácsony Gergely</p>
      <figure>
        <audio src="https://infostart.hu/audio/00005/00005146b.mp3"/>
      </figure>
      <p> </p>
      <p>Schmidt Jenő</p>
      <figure>
        <audio src="https://infostart.hu/audio/00005/0000514db.mp3"/>
      </figure>
      <p> </p>
    </article>
  </body>
</html>