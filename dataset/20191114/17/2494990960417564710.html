<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/14/news/stefano-cucchi-processo-appello-medici-ospedale-sandro-pertini-prescrizione-assoluzione-roma-carabinieri-1240419/"/>
    <meta property="og:site_name" content="Il Tempo"/>
    <meta property="article:published_time" content="2019-11-14T17:02:00+00:00"/>
    <meta property="og:title" content="Prescrizione per 4 medici del Sandro Pertini. Ma c'è anche un'assoluzione"/>
    <meta property="og:description" content="I camici bianchi erano tutti accusati di omicidio colposo"/>
  </head>
  <body>
    <article>
      <h6 class="kicker">PROCESSO CUCCHI</h6>
      <h1>Prescrizione per 4 medici del Sandro Pertini. Ma c'è anche un'assoluzione</h1>
      <h2>I camici bianchi erano tutti accusati di omicidio colposo</h2>
      <address>
        <time datetime="2019-11-14T17:02:00+00:00">14 Nov 2019, 17:02</time>
      </address>
      <p>Si è concluso con una sentenza di non doversi procedere per intervenuta prescrizione per 4 medici dell’ospedale Sandro Pertini e l’assoluzione per un quinto medico il terzo processo d’Appello per la morte di Stefano Cucchi, arrestato nell’ottobre 2009 per possesso di droga e deceduto una settimana dopo.</p>
      <p>I giudici hanno assolto per non aver commesso il fatto Stefania Corbi e prescritto le accuse per Aldo Fierro, Flaminia Bruno, Luigi De Marchis Preite e Silvia Di Carlo che si occuparono a vario titolo di Stefano durante il ricovero nel reparto protetto. L’accusa per tutti era di omicidio colposo.</p>
      <p>Il sostituto procuratore generale Mario Remus nell’udienza del 6 maggio scorso aveva chiesto il non doversi procedere per prescrizione del reato. «La prescrizione del reato è una sconfitta per la giustizia ma questo processo è stato fatto fra mille difficoltà» aveva sottolineato il pg nella sua requisitoria.  «Per salvare Stefano Cucchi - aveva detto - sarebbe bastato un tocco di umanità, un gesto, per convincerlo a bere e a mangiare».</p>
      <p>Un iter processuale che ha visto gli imputati, inizialmente alla sbarra con l’accusa di abbandono di incapace diventata poi di omicidio colposo, prima condannati nel giugno 2013 e poi assolti in appello. Successivamente intervenne la Cassazione che ordinò un processo d’Appello bis dove i nuovi giudici confermarono l’assoluzione. Infine  il nuovo rinvio stabilito dalla Suprema Corte che ha dato vita al terzo processo d’Appello.</p>
      <related>
        <h4>Articoli Correlati</h4>
        <a href="https://tv.iltempo.it/video-news-by-vista/2019/11/14/video/caso-cucchi-i-genitori-di-stefano-siamo-molto-agitati-ma-finalmente-abbiamo-lo-stato-vicino-1240027/"/>
        <a href="https://tv.iltempo.it/video-news-by-vista/2019/11/14/video/caso-cucchi-i-genitori-di-stefano-non-ci-fermeremo-mai-andremo-sempre-avanti-1240021/"/>
        <a href="https://tv.iltempo.it/video-news-by-vista/2019/11/14/video/caso-cucchi-i-genitori-di-stefano-senza-ilaria-non-ce-l-avremmo-fatta-1240019/"/>
      </related>
    </article>
  </body>
</html>