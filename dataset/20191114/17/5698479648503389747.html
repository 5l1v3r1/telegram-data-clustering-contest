<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/continuing-unrest-in-bolivia-interim-president-begins-ministerial-nomination"/>
    <meta property="og:site_name" content="euronews"/>
    <meta property="article:published_time" content="2019-11-14T17:20:12+00:00"/>
    <meta property="og:title" content="ادامه ناآرامی‌ها در بولیوی؛ رئیس جمهور موقت انتصاب وزرا را آغاز کرد"/>
    <meta property="og:description" content="درحالیکه شمار کشته شده‌های ناآرامی‌های اخیر در بولیوی به ۱۰ نفر افزایش یافته است، جنینه آنی‌یس رئیس جمهوری موقت این کشور با اعلام نام ۱۱ وزیر، انتصاب‌ها در دولت خود را آغاز کرد."/>
  </head>
  <body>
    <article>
      <h1>ادامه ناآرامی‌ها در بولیوی؛ رئیس جمهور موقت انتصاب وزرا را آغاز کرد</h1>
      <address><time datetime="2019-11-14T17:20:12+00:00">14 Nov 2019, 17:20</time> by <a rel="author">یورونیوز فارسی </a></address>
      <p>درحالیکه شمار کشته شده‌های ناآرامی‌های اخیر در بولیوی به ۱۰ نفر افزایش یافته است، جنینه آنی‌یس رئیس جمهوری موقت این کشور با اعلام نام ۱۱ وزیر، انتصاب‌ها در دولت خود را آغاز کرد.</p>
      <p>این وکیل ۵۲ ساله که برای بسیاری ناشناخته است، یکی از منتقدان رئیس جمهوری سابق محسوب می‌شد. او روز سه‌شنبه با سوگند به انجیل مراسم تحلیف را انجام داد و ریاست دولت را در دست گرفت.</p>
      <p>علاوه بر تشکیل دولت، اولویت دیگر رئیس دولت موقت، تشکیل یک نهاد جدید برای برگزاری انتخابات دیگر است. جنینه آنی‌یس همزمان با تصدی این مقام نیز اعلام کرده بود که تا ۲۲ ژانویه سال آینده رئیس جمهور جدید انتخاب می‌شود. قبل از بحران در بولیوی، قرار بود در این تاریخ رئیس جدید دولت قدرت را در دست بگیرد.</p>
      <p>ایالات متحده آمریکا با حمایت از جنینه آنی‌یس، ریاست جمهوری وی را به رسمیت شناخت.</p>
      <h3>درگیری‌ بین هواداران مورالس و پلیس ضد شورش</h3>
      <p>در نخستین روزی که جنینه انی‌یس قدرت را دست گرفت، درگیری بین هواداران اوو مورالس و نیروهای امنیتی شدت گرفت. به گفته یک پزشک در روستای پایاکانی در شرق کشور که فاصله زیادی با شهر سانتاکروز ندارد، یک مرد ۲۰ ساله با اصابت گلوله به سرش کشته شد.</p>
      <p>از سوی دیگر، در شهر لاپاز پایتخت بولیوی نیز هواداران رئیس جمهور سابق این کشور با پلیس ضد شورش درگیر شدند. معترضان در حال حرکت به سمت کاخ ریاست جمهوری بولیوی بودند اما پلیس با شلیک گاز اشک آور آن‌ها را متفرق کرد.</p>
      <figure>
        <img src="https://static.euronews.com/articles/stories/04/30/04/44/808x539_cmsv2_707fde17-be74-5b94-a1bf-ba51fdbd26b1-4300444.jpg"/>
      </figure>
      <p>طبق نوشته رسانه‌های محلی، برخی از معترضان از تخته‌های چوبی و ورق‌های فلزی به‌عنوان سلاح استفاده می‌کردند.</p>
      <p>طبق گزارش‌ها، معترضان در شهرهای دیگر بولیوی نیز تجمع کردند. این تجمع‌ها در حالی برگزار شد که برخی از نمایندگان حامی اوو مورالس در پی به چالش کشیدن مشروعیت خانم آنی‌یس به‌عنوان رئیس جمهوری موقت بودند.</p>
      <p>همزمان با حضور معترضان در خیابان‌ها، اوو مورالس، به مقام‌های دولتی هشدار داد که دست خود را به خون مردم آلوده نکنند.</p>
      <h3>مورالس در مکزیک: اگر مردم از من بخواهند، به بولیوی برمی‌گردم</h3>
      <p>رئیس جمهوری سابق بولیوی، هزاران کیلومتر دورتر از بولیوی در شهر مکزیکوسیتی مکزیک در یک نشست خبری مدعی شد که ناآرامی‌های فعلی بخشی از یک مبارزه ضد استعماری و ضد امپریالیستی است که بومی‌های بولیوی سالیان سال برای آن جنگیده اند.</p>
      <p>مورالس همچنین در این نشست اعلام کرد که اگر مردم از او بخواهند، به بولیوی برمی‌گردد.</p>
      <p>طبق آخرین گزارش دادستانی بولیوی در روز چهارشنبه، در خشونت‌های پس از انتخابات در این کشور تاکنون ۱۰ نفر کشته شده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/13/evo-morales-from-presidency-to-political-refugee">مورالس؛ از اوج تا فرود رئیس جمهوری که نماد تغییرات بود</a>
        </li>
        <li>
          <a href="https://farsi.euronews.com/2019/11/13/victimchallenge-hashtag-bolivia-social-media-activist-reaction-morales-tweet">رئیس جمهوری مستعفی بولیوی ادعای خیابان‌خوابی کرد</a>
        </li>
      </ul>
    </article>
  </body>
</html>