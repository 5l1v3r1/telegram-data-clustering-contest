<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640017/%D8%AF%D8%B1%D8%B3%DB%8C-%D8%A7%D8%B2-%D9%BE%DB%8C%D8%A7%D9%85%D8%A8%D8%B1-%D8%A8%D9%87-%D9%85%D8%B3%D8%A6%D9%88%D9%84%DB%8C%D9%86-%D9%85%D8%AF%DB%8C%D8%B1%DB%8C%D8%AA-%D8%B5%D8%AD%DB%8C%D8%AD-%D9%85%D8%AF%DB%8C%D8%B1%DB%8C%D8%AA-%D9%87%D9%85%D8%B1%D8%A7%D9%87-%D8%A8%D8%A7-%D9%85%D8%AD%D8%A8%D8%AA-%D9%88-%D8%A7%D8%AE%D9%84%D8%A7%D8%B5-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T17:52:00+00:00"/>
    <meta property="og:title" content="درسی از پیامبر به مسئولین: مدیریت صحیح، مدیریت همراه با محبت و اخلاص است"/>
    <meta property="og:description" content="نماینده سابق رهبر انقلاب در امور حج و زیارت با اشاره به آیات قرآن تأکید کرد، درسی که مسئولین باید از پیامبر بگیرند، این است که مدیریت صحیح، مدیریت همراه با محبت و اخلاص است."/>
  </head>
  <body>
    <article>
      <h1>
        <a href="https://www.bultannews.com/fa/news/640017/%D8%AF%D8%B1%D8%B3%DB%8C-%D8%A7%D8%B2-%D9%BE%DB%8C%D8%A7%D9%85%D8%A8%D8%B1-%D8%A8%D9%87-%D9%85%D8%B3%D8%A6%D9%88%D9%84%DB%8C%D9%86-%D9%85%D8%AF%DB%8C%D8%B1%DB%8C%D8%AA-%D8%B5%D8%AD%DB%8C%D8%AD-%D9%85%D8%AF%DB%8C%D8%B1%DB%8C%D8%AA-%D9%87%D9%85%D8%B1%D8%A7%D9%87-%D8%A8%D8%A7-%D9%85%D8%AD%D8%A8%D8%AA-%D9%88-%D8%A7%D8%AE%D9%84%D8%A7%D8%B5-%D8%A7%D8%B3%D8%AA">درسی از پیامبر به مسئولین: مدیریت صحیح، مدیریت همراه با محبت و اخلاص است</a>
      </h1>
      <h2>نماینده سابق رهبر انقلاب در امور حج و زیارت با اشاره به آیات قرآن تأکید کرد، درسی که مسئولین باید از پیامبر بگیرند، این است که مدیریت صحیح، مدیریت همراه با محبت و اخلاص است.</h2>
      <address><time datetime="2019-11-14T17:52:00+00:00">14 Nov 2019, 17:52</time> by <a rel="author">بولتن نیوز | bultannews.com</a></address>
      <p><b>گروه دین و اندیشه:</b> به مناسبت ولادت حضرت خاتم النبیاء محمد مصطفی (ص) حجت‌الاسلام‌والمسلمین سید علی قاضی عسگر نماینده سابق رهبر انقلاب در امور حج و زیارت و سرپرست حجاج به سؤال مهم «درسی که مسئولین می‌توانند در اخلاق و مهرورزی از پیامبر الگو بگیرند» پاسخ داد.</p>
      <p> </p>
      <p> </p>
      <p>وی در پاسخ به این سؤال، به خبرنگار بولتن نیوز، گفت: رسول گرامی اسلام ویژگی‌های فروانی داشتند اما پاسخ سؤال شما که عبرت و درس باشد برای مسئولین مهم‌ترین مسئله و اولین نکته مدیریت پیامبر است که ایشان در طول 23 سال رسالتشان توانستند جامعه جاهلیت آن زمان را آن‌قدر متحول کنند که از بین آن‌ها اباذر و سلمان تحویل جامعه بدهند؛ مدیریت صحیح پیغمبر، موجب شد که جامعه به سمت صلاح برود و افرادی که در جاهلیت سوابق بدی داشتند آن‌ها رفته‌رفته مثل سلمان و اباذر شدند.</p>
      <p> </p>
      <p>حجت‌الاسلام‌والمسلمین قاضی عسگر با اشاره آیه 159 سوره آل‌عمران «فَبِمَا رَحْمَةٍ مِنَ اللَّهِ لِنْتَ لَهُمْ وَلَوْ كُنْتَ فَظًّا غَلِيظَ الْقَلْبِ لَانْفَضُّوا مِنْ حَوْلِكَ» «به (بركت) رحمت الهي، در برابر آن‌ها (مردم) نرم (و مهربان شدي)! و اگر خشن و سنگدل بودي، از اطراف تو، پراكنده مي‏شدند.»، تشریح کرد: نکته دوم مدیریت همراه با محبت است خداوند متعال به پیغمبر می‌گوید اگر شما با مردم مهربان نبودید و با مردم خشن بودید؛ مردم همه از دورو بر تو می‌رفتند و تو را تنها می‌گذاشتند این نشان می‌دهد که اگر با مردم همراه با عاطفه صحبت کنیم مطمئناً موفقیتمان دو چندان خواهد شد.</p>
      <p> </p>
      <p>وی ادامه داد: نکته سوم مسئله اخلاص پیغمبر بود؛ وقتی آدم در مدیریت قرار می‌گیرد اگر بخواهد دنبال مسائل مادی باشد شکست می‌خورد و آیه 47 سوره سبأ «قُلْ مَا سَأَلْتُكُمْ مِنْ أَجْرٍ فَهُوَ لَكُمْ إِنْ أَجْرِيَ إِلَّا عَلَى اللَّهِ وَهُوَ عَلَى كُلِّ شَيْءٍ شَهِيدٌ»؛ «بگو: هر گونه پاداشی که از شما خواستم، آن پاداش برای خودتان، پاداش من فقط بر عهده خداست و او بر همه چیز گواه است» به این مسئله اشاره کرده است و این سه تا ویژگی مهم که گفته شد امروز می‌تواند برای مدیران و مسئولین ما در جامعه درس باشد.</p>
      <p> </p>
      <figure>
        <img src="https://www.bultannews.com/files/fa/news/1398/8/23/1197205_612.jpg"/>
      </figure>
      <p> </p>
      <p>
        <b>اخلاق پیامبر درسی برای عموم مردم</b>
      </p>
      <p>حجت‌الاسلام‌والمسلمین سید علی قاضی عسگر در پایان با اشاره به آیه 21 سوره احزاب «لَقَدْ كَانَ لَكُمْ فِي رَسُولِ اللَّهِ أُسْوَةٌ حَسَنَةٌ لِمَنْ كَانَ يَرْجُو اللَّهَ وَالْيَوْمَ الْآخِرَ وَذَكَرَ اللَّهَ كَثِيرًا»؛ «براي شما در زندگي رسول خدا سرمشق نيكوئي بود، براي آن‌ها كه اميد به رحمت خدا و روز رستاخيز دارند و خدا را بسيار ياد مي‏كنند.» گفت: یکی از موارد اخلاق نرم خویی و محبت با مردم است پیغمبر در تمام صفات و ارزش‌های اخلاقی نسبت به دیگران ممتاز بود یعنی شما هر فضیلتی را نگاه می‌کنید پیامبر در اوج است و این الگو باید برای ما باشد و ما هم به عنوان مسلمان پیرو پیغمبر باید حتما از پیغمبر الگو بگیریم و راه را این طور که پیغمبر رفت طی کنیم.</p>
      <p> </p>
      <p>گفتگو از علیرضا برومند</p>
    </article>
  </body>
</html>