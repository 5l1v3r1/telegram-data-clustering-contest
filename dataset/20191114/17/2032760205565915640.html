<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89651"/>
    <meta property="og:site_name" content="Denník politika"/>
    <meta property="article:published_time" content="2019-11-14T17:16:17+00:00"/>
    <meta property="og:title" content="Hamas má dilemu, čo robiť s palestínskym islamským džihádom"/>
    <meta property="og:description" content="Zabitie Abu al-Aty bolo pre vodcu Palestínskeho islamského džihádu (PID) prekvapením. Hneď pribehli s tvrdením, že sú teraz vo vojne s Izraelom."/>
  </head>
  <body>
    <article>
      <h1>Hamas má dilemu, čo robiť s palestínskym islamským džihádom</h1>
      <address><time datetime="2019-11-14T17:16:17+00:00">14 Nov 2019, 17:16</time> by <a rel="author">Peter Bertko</a></address>
      <p>Zabitie Abu al-Aty bolo pre vodcu Palestínskeho islamského džihádu (PID) prekvapením. Hneď pribehli s tvrdením, že sú teraz vo vojne s Izraelom.</p>
      <p>Iránom podporovaný Palestínsky islamský džihád (PID), ktorého vysoko postavený veliteľ Bahaa Abu al-Ata bol Izraelom zabitý pri cielenom útoku v utorok 12. novembra, robí už nejakú dobu vrásky nielen Izraelu, ale aj Egyptu a Hamasu.</p>
      <p>Zabitie Abu al-Aty bolo pre vodcu Palestínskeho islamského džihádu prekvapením. Hneď pribehli s tvrdením, že sú teraz vo vojne s Izraelom. Palestínčania z Pásma Gazy útok opisujú ako „ťažký úder“ tejto teroristickej skupine a jej vojenskému krídlu známemu pod menom „Brigády Al-Kuds“.</p>
      <p>Hamas sa zatiaľ zdá byť vo svojej reakcii na izraelský útok veľmi opatrný. Po celý prvý deň nebolo jasné, či sa Hamas oficiálne pridá k PID a ďalším ozbrojeným skupinám a začne strieľať rakety na Izrael. Podľa vysvetlení miestnych sa Hamas zdráha pustiť s Izraelom do novej vojny, pretože vie, že by to znamenalo koniec jeho vlády v Gaze.</p>
      <p>Al-Ata bol v posledných mesiacoch jedným z vodcov PID, ktorí opakovane navštívili Káhiru a rokovali s egyptskými spravodajskými dôstojníkmi o tom, ako zachovať dohodu o prímerí, ktorá bola v tomto roku uzavretá medzi Izraelom a palestínskymi skupinami z Pásma Gazy pod patronátom Egypta. Do Káhiry bol pozvaný potom, čo si Egypťania uvedomili, že PID a jeho patróni v Teheráne nie sú z dohody o prímerí zrovna nadšení. V rámci snahy presvedčiť PID, aby dohodu o prímerí dodržiaval, prepustil Egypt nedávno viac ako 80 Palestínčanov zadržiavaných v egyptských väzniciach. Najmenej polovica z nich bola údajne členmi PID.</p>
      <p>Vodcovia PID vraj Egypťanom povedali, že nemajú záujem o totálnu vojenskú konfrontáciu s Izraelom, aspoň nie v tejto fáze. Po návšteve Káhiry však predstavitelia PID vyhlásili, že ich skupina sa rozhodla podporovať stratégiu zvanú mušaghalet al adu (zamestnávať nepriateľa). Táto stratégia podľa nich znamená vyzývať ku sporadickým teroristickým útokom, aby bol Izrael „zamestnaný“ a aby ukázali, že PID sa žiadnej dohody o prímerí nezúčastňujú.</p>
      <p>Rozhodnutie PID udržiavať konflikt s Izraelom na miernom ohni znepokojilo Hamas, pretože niektorí jeho vodcovia sa obávajú, že totálna vojenská konfrontácia s Izraelom by ukončila ich vládu nad celým Pásmom Gazy. V posledných týždňoch zdroje blízke Hamasu hlásili, že toto hnutie vyvíja tlak na PID, aby sa vzdal útokov na Izrael, ktoré by mohli viesť k ďalšej vojne v Pásme Gazy.</p>
      <p>Hamas si je dobre vedomý, že Palestínčania, ktorí žijú pod jeho vládou, sa ešte nespamätali z vojny s Izraelom v roku 2014. Hamas nedokázal poskytnúť adekvátnu náhradu tisícom rodín, ktorých domy boli počas vojny zničené alebo poškodené. Nedokázal navyše ponúknuť ani skutočné riešenie hospodárskej krízy v Pásme Gazy. Palestínski aktivisti začali nedávno plánovať novú vlnu protestov proti vysokým cenám, zvyšujúcim sa daniam a rastúcej nezamestnanosti.</p>
      <p>Vodcovia Hamasu a PID síce pravidelne uisťujú, že spolupracujú a sú plne koordinovaný, ale v skutočnosti sa stále viac ukazuje, že kráčajú opačným smerom.</p>
      <p>Hamas chce udržať dohodu o prímerí s Izraelom, aby zostal pri moci. PID naproti tomu chce pokračovať v teroristických útokoch na Izrael, a to z dvoch dôvodov. Po prvé, chcú sa zapáčiť svojim patrónom v Teheráne, a po druhé chcú získať body u palestínskej ulice tým, že ukážu, že na rozdiel od Hamasu nie sú pripravení k žiadnym ústupkom voči „sionistickému nepriateľovi“.</p>
      <p>PID dúfa, že aj keď utrpí vážne vojenské straty, z konfrontácie s Izraelom získa politické body aj zvýšenú popularitu. PID vidia seba ako prirodzenú náhradu Hamasu, ak raz jeho vláda nad Pásmom Gazy skončí. Menšia vojna s Izraelom podľa PID ďalej posilní jeho postavenie medzi Palestínčanmi. PID je jednou z mála skupín v Pásme Gazy, ktorá sa neváha otvorene postaviť proti Hamasu alebo s ním nesúhlasiť v kľúčových otázkach.</p>
      <p>Vedľa nezhôd ohľadom dohody o prímerí s Izraelom majú obe skupiny zrejme odlišné názory tiež na nedávnu iniciatívu predsedu Palestínskej samosprávy Mahmúda Abbása, ktorý chce zorganizovať nové prezidentské a parlamentné voľby. Hamas naznačil, že je pripravený sa hlasovania zúčastniť, zatiaľ čo PID tvrdí, že voľby úplne odmieta, pretože sa konajú v rámci dohôd z Osla.</p>
      <p>Zabitie al-Aty dostalo Hamas do ťažkej pozície. Na jednej strane nemôže zabrániť PID, aby sa pomstil Izraelu za zabitie jedného zo svojich najvyšších vodcov. To posledné, čo by si vodcovia Hamasu priali, je, aby boli vnímaní ako tý, ktorí bránia Palestínčanom strieľať rakety na Izrael v odvete za zabitie vysokého vojenského veliteľa. Na druhej strane to podľa miestnych Palestínčanov vyzerá, že Hamas nedovolí PID zatiahnuť Pásmo Gazy do vojenského dobrodružstva. Vodcovia Hamasu Ismail Haníja a Jihje Sinwar sú si tiež vedomí toho, že izraelská armáda je schopná pripraviť im rovnaký osud ako al-atové, ak sa Hamas pripojí k raketovým útokom proti Izraelu.</p>
      <p>Zatiaľ to vyzerá, že Hamas dovolí PID vyliať si zlosť na Izraelu za zabitie al-Aty, ale nie na dlho. Vyhlásenia predstaviteľov Hamasu v reakcii na izraelský útok naznačujú, že by síce radi, aby Izrael zaplatil vysokú cenu, ale rovnako majú obavy z rozsiahlej izraelskej vojenskej operácie v Pásme Gazy.</p>
      <p>Hamas sa teraz snaží nájsť formulku, ktorá by umožnila PID zasadiť Izraeli citeľnú ranu, ale súčasne zabránila tomu, aby Izrael získal zámienku na začatie rozsiahlej vojenskej operácie v Pásme Gazy. Ako obvykle, oči všetkých sa upierajú k Káhire, ktorej Všeobecnej spravodajskej službe sa už v minulosti podarilo dojednať rad dohôd o prímerí medzi skupinami z Písma Gazy a Izraelom.</p>
      <footer>Zdroj: <a href="https://www.jpost.com/Israel-News/Hamass-Islamic-Jihad-Dilemma-Analysis-607636">Jerusalem Post</a></footer>
    </article>
  </body>
</html>