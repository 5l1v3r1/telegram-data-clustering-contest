<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197249/prostasia-a-katoikias-epitaxynontai-oi-diadikasies"/>
    <meta property="og:site_name" content="CNN.gr"/>
    <meta property="article:published_time" content="2019-11-14T01:00:00+00:00"/>
    <meta property="og:title" content="Προστασία α' κατοικίας: Επιταχύνονται οι διαδικασίες"/>
    <meta property="og:description" content="Ταχύτερη καθίσταται πλέον η διαδικασία ένταξης στην ηλεκτρονική πλατφόρμα για την προστασία της πρώτης κατοικίας , καθώς η κυβέρνηση με Κοινή Υπουργική..."/>
  </head>
  <body>
    <article>
      <h1>Προστασία α' κατοικίας: Επιταχύνονται οι διαδικασίες</h1>
      <h2>Ταχύτερη καθίσταται πλέον η διαδικασία ένταξης στην ηλεκτρονική πλατφόρμα για την προστασία της πρώτης κατοικίας, καθώς η κυβέρνηση με Κοινή Υπουργική Απόφαση αναμένεται να βάλει οριστικό τέλος στην πληθώρα των δικαιολογητικών που μέχρι σήμερα χρειάζονταν να υποβάλουν όσοι έκαναν αίτηση για προστασία.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2018/09/17/10116/photos/full/4547879.jpg"/>
          <figcaption>Ακίνητα - Πηγή: EUROKINISSI</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/09/17/10116/photos/full/4547881.jpg"/>
          <figcaption>Ακίνητα - Πηγή: EUROKINISSI</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/09/17/10116/photos/full/4547882.jpg"/>
          <figcaption>Ακίνητα - Πηγή: EUROKINISSI</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/09/17/10116/photos/full/4547883.jpg"/>
          <figcaption>Ακίνητα - Πηγή: EUROKINISSI</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2018/09/17/10116/photos/full/4547885.jpg"/>
          <figcaption>Ακίνητα - Πηγή: EUROKINISSI</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 03:00 , 14 November 2019</p>
      <p>Η ηλεκτρονική διασύνδεση της πλατφόρμας της <b>Ειδικής</b> <b>Γραμματείας</b> <b>Διαχείρισης</b> <b>Ιδιωτικού</b> <b>Χρέους</b> με τις υπηρεσίες του Δημοσίου και άλλες βάσεις δεδομένων βάζει φρένο στον «χαρτοπόλεμο» των δικαιολογητικών που μέχρι σήμερα έπρεπε να προσκομίσουν οι οφειλέτες, κάνοντας έτσι τη διαδικασία αίτησης <b>ευκολότερη</b> και <b>ταχύτερη</b>.</p>
      <p>Ήδη από τον περασμένο <b>Αύγουστο</b>, με την υπογραφή Κοινής Υπουργικής Απόφασης των υπουργών Οικονομικών, Ανάπτυξης και Επενδύσεων και Εργασίας και Κοινωνικών Υποθέσεων, είχε καταργηθεί το <b>πιστοποιητικό</b> <b>βαρών</b>, που αποτελούσε σημαντικό εμπόδιο στην υποβολή αιτήσεων από τους πολίτες. Πλέον καταργούνται δικαιολογητικά, όπως το πιστοποιητικό γης και το έντυπο υπολογισμού της αξίας των <b>κινητών</b> <b>περιουσιακών</b> <b>στοιχείων</b> του δανειολήπτη, ενώ όποιο άλλο δικαιολογητικό απαιτείται θα είναι δυνατό να αντληθεί μέσω της ψηφιακής διασύνδεσης της πλατφόρμας της <b>Ειδικής Γραμματείας Διαχείρισης Ιδιωτικού Χρέους</b> χωρίς την ταλαιπωρία των οφειλετών.</p>
      <p>Η πλατφόρμα της ΕΓΔΙΧ παρέχει πλέον πολλούς <b>αυτοματισμούς</b> και διευκολύνσεις στους χρήστες της (π.χ. πληροφορίες, δικαιολογητικά κ.λπ.). Ο επόμενος στόχος της κυβέρνησης είναι κάτι αντίστοιχο να ισχύσει και για τον εξωδικαστικό μηχανισμό ρύθμισης επιχειρηματικών οφειλών μέσω της <b>ανάλογης</b> <b>πλατφόρμας</b> της ΕΓΔΙΧ.</p>
      <p>Πάντως με τις <b>νέες βελτιώσεις</b> που προωθεί η κυβέρνηση στο ισχύον θεσμικό πλαίσιο προστασίας της πρώτης κατοικίας και αναμένεται να ψηφισθούν στη Βουλή, δίνεται τέλος σε μια σειρά προβλημάτων που παρατηρήθηκαν μέχρι τώρα στην εφαρμογή του νόμου και αποτελούσαν εμπόδια στην ταχύτερη υποβολή και διεκπεραίωση των αιτήσεων των οφειλετών. Σύμφωνα με την εφημερίδα «Τα Νέα» οι αλλαγές αφορούν τόσο νέες αιτήσεις που θα υποβληθούν όσο και αιτήσεις που έχουν ήδη υποβληθεί, αλλά δεν έχουν ακόμη <b>ολοκληρωθεί</b>.</p>
      <p>
        <b>Ειδικότερα:</b>
      </p>
      <p>- Θα επιτρέπεται να υποβάλλουν αίτηση για να <b>προστατέψουν</b> την 1η κατοικία τους και όσοι διαμένουν σε μισθωμένο ή παραχωρημένο ακίνητο εκτός της περιφερειακής ενότητας στην οποία βρίσκεται η κύρια κατοικία τους. Αφορά κυρίως όσους διαμένουν σε άλλη πόλη, δηλαδή έχουν <b>μετατεθεί</b> <b>εξαιτίας</b> της εργασίας τους, όπως π.χ. <b>αστυνομικοί, στρατιωτικοί, λιμενικοί, πυροσβέστες, τελωνειακοί, γιατροί, νοσηλευτές, δάσκαλοι, καθηγητές κ.λπ.</b></p>
      <p>- Σε περιπτώσεις που υπάρχουν περισσότεροι <b>ιδιοκτήτες</b> του ενός, θα υπάρχει η δυνατότητα προστασίας ολόκληρης της κατοικίας με αίτηση μόνο του ενός συνιδιοκτήτη. Με τον τρόπο αυτόν διευκολύνονται συγγενείς που αδυνατούν να ενταχθούν στην ηλεκτρονική πλατφόρμα (όπως κάτοικοι εξωτερικού, <b>κληρονόμοι</b> τους που δεν έχουν αποδεχθεί την κληρονομιά, διαζευγμένα ζευγάρια που δεν έχουν καμία επικοινωνία).</p>
      <p>- Διευκολύνεται η υποβολή αιτήσεων σε <b>περιπτώσεις</b> <b>οφειλετών</b> που βρίσκονται αποδεδειγμένα σε διάσταση, ώστε να μη χρειάζεται η συνυπογραφή της αίτησης από το έτερο εν διαστάσει μέλος.</p>
      <p>- Παρέχεται η δυνατότητα συμμετοχής <b>εγγυητή μικρότερης</b> ηλικίας σε περιπτώσεις ηλικιωμένων οφειλετών που μέχρι τώρα δεν μπορούσαν να ωφεληθούν από τη ρύθμιση των δόσεων, σε βάθος 25ετίας.</p>
      <p>- Θα υπάρχει δυνατότητα και στους οφειλέτες που έχουν λάβει <b>στεγαστικό δάνειο</b> από εταιρείες παροχής πιστώσεων να ρυθμίζουν τις οφειλές τους και να προστατεύουν την 1η κατοικία τους, μέσω της ηλεκτρονικής πλατφόρμας ή να ρυθμίσουν και τα δάνεια που αγοράστηκαν ή ανατέθηκε η διαχείρισή τους σε funds.</p>
      <p>-Σε περιπτώσεις που μια αίτηση επανυποβληθεί λόγω <b>ελλείψεων</b> ή <b>σφαλμάτων</b> θα μπορεί να διατηρείται η προστασία της 1ης κατοικίας στο μεσοδιάστημα που μεσολαβεί μέχρι την επανυποβολή.</p>
      <p>-Προβλέπεται η <b>χρηματοδότηση</b> της αμοιβής του δικηγόρου από την τράπεζα που έχει την 1η υποθήκη της κύριας κατοικίας του οφειλέτη, εφόσον αυτός επιθυμεί να αναθέσει σε δικηγόρο την ετοιμασία της αίτησής του. Το κόστος αυτό θα βαρύνει το δάνειο σε βάθος 25ετίας.</p>
      <p>Να σημειωθεί ότι σύμφωνα με τα τελευταία στοιχεία της <b>Ειδικής</b> <b>Γραμματείας</b> <b>Διαχείρισης</b> <b>Ιδιωτικού</b> <b>Χρέους</b> από τον περασμένο Ιούλιο, οπότε και άνοιξε η ηλεκτρονική πλατφόρμα για την προστασία της 1ης κατοικίας, έως και τις 3 Νοέμβριου έχουν εισέλθει στην πλατφόρμα και συναίνεσαν στην άρση φορολογικού και τραπεζικού απορρήτου 44.446 χρήστες.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197182/taxyteres-diadikasies-gia-tin-prostasia-tis-protis-katoikias">Ταχύτερες διαδικασίες για την προστασία της πρώτης κατοικίας</a>
        </li>
        <li>
          <a href="https://www.cnn.gr/oikonomia/story/197165/h-ellada-sti-simerini-atzenta-toy-dnt">Η Ελλάδα στη σημερινή ατζέντα του ΔΝΤ</a>
        </li>
        <li>
          <a href="https://www.cnn.gr/oikonomia/story/197129/prostasia-a-katoikias-aytes-einai-oi-allages-poy-erxontai-poioys-aforoyn">Προστασία α' κατοικίας: Αυτές είναι οι αλλαγές που έρχονται - Ποιους αφορούν</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1205/proti-katoikia">ΠΡΩΤΗ ΚΑΤΟΙΚΙΑ</a>
        </li>
        <li>
          <a href="https://www.cnn.gr/eidhseis/tag/13935/prostasia-protis-katoikias">ΠΡΟΣΤΑΣΙΑ ΠΡΩΤΗΣ ΚΑΤΟΙΚΙΑΣ</a>
        </li>
        <li>
          <a href="https://www.cnn.gr/eidhseis/tag/1279/pleistiriasmoi">ΠΛΕΙΣΤΗΡΙΑΣΜΟΙ</a>
        </li>
        <li>
          <a href="https://www.cnn.gr/eidhseis/tag/719/trapezes">ΤΡΑΠΕΖΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/13/197269/snapshot/2322559.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197253/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197284/snapshot/2702483.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/13/197281/snapshot/topaloudi.PNG"/>
      </figure>
    </article>
  </body>
</html>