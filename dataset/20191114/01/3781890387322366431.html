<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741512"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T01:20:00+00:00"/>
    <meta property="og:title" content="'ช้างศึก'ชำระแค้น'เสือเหลือง'เซียนเชื่อไทยชนะคัดบอลโลก"/>
    <meta property="og:description" content="วัดแข้งวันนี้ศึกคัดบอลโลก 'ช้างศึก' คิดบัญชีแค้น 'เสือเหลือง' ที่เคยโดนเขี่ยตกรอบรองฯ ชิงแชมป์อาเซียน 'บริษัทพนันถูกกฎหมาย' ยกไทยเป็นต่อ โอกาสชนะมากกว่า"/>
  </head>
  <body>
    <article>
      <h1>'ช้างศึก'ชำระแค้น'เสือเหลือง'เซียนเชื่อไทยชนะคัดบอลโลก</h1>
      <address>
        <time datetime="2019-11-14T01:20:00+00:00">14 Nov 2019, 01:20</time>
      </address>
      <p>
        <b>วัดแข้งวันนี้ศึกคัดบอลโลก "ช้างศึก" คิดบัญชีแค้น "เสือเหลือง" ที่เคยโดนเขี่ยตกรอบรองฯ ชิงแชมป์อาเซียน "บริษัทพนันถูกกฎหมาย" ยกไทยเป็นต่อ โอกาสชนะมากกว่า</b>
      </p>
      <p>"ช้างศึก" ทีมฟุตบอลชาติไทย เตรียมแข่งขันฟุตบอลโลก 2022 รอบคัดเลือก กลุ่ม G นัดที่ 4 พบ "เสือเหลือง" มาเลเซีย ที่สนามกีฬาแห่งชาติ บูกิตจาลิล วันที่ 14 พ.ย. เวลาไทย 19.45 น. โดยทีมไทยเตะ 3 นัดมี 7 แต้ม นำจ่าฝูง ส่วน มาเลเซีย 3 แต้ม ส่วนอีกคู่กลุ่มเดียวกัน เวียดนาม มี 7 แต้ม พบ สหรัฐอาหรับเอมิเรตส์ (ยูเออี) ที่มี 6 แต้ม เตะเวลา 20.00 น.<br/><br/>สำหรับ อันดับโลกล่าสุด ไทยที่ 109 ของโลก มาเลเซีย ที่ 158 ของโลก สถิติที่ผ่านมา ทีมชาติไทย กับ มาเลเซีย ที่บันทึกโดยสหพันธ์ฟุตบอลนานาชาติ(ฟีฟ่า) เจอทั้งหมด 96 ครั้ง ไทยชนะ 29 ครั้ง มาเลเซียชนะ 36 ครั้ง และเสมอ 31 ครั้ง ล่าสุดที่เจอกันคือ รอบรองชนะเลิศฟุตบอล เอเอฟเอฟ ซูซูกิ คัพ 2018 นัดแรกเสมอที่มาเลเซีย 0-0 ก่อนที่นัดสองจะเสมอที่ไทย 2-2 ทำให้ไทยตกรอบไปด้วยกฎประตูทีมเยือน<br/><br/>ขณะที่ผู้เล่นไทย จะไม่มี ธีราทร บุญมาทัน ที่ติดโทษแบน คาดว่า อากิระ นิชิโนะ จะวางหมากแนวรุก ใช้ "มุ้ย" ธีรศิลป์ แดงดา เป็นตัวเป้า โดยมี "เจ" ชนาธิป สรงกระสินธ์ เล่นตัวรุก ขนาบซ้าย-ขวา "เช็ค" สุภโชค สารชาติ กับ "บุ๊ค" เอกนิษฐ์ ปัญญา ด้าน มาเลเซีย นำโดย นอร์ชาห์รุล ตาลาฮา กองหน้าที่ยิงไทยในซูซูกิคัพ กับ ซยาฟิก อาหมัด ดาวยิงจาก ยะโฮ ดารุล ต๊ะซิม<br/><br/>ด้านบริษัทรับพนันถูกกฎหมายต่างประเทศ ยกให้ไทยเป็นต่อ มีโอกาสชนะมากกว่า เช่น วิลเลียมฮิลล์ ให้อัตราไทยชนะ 10/11(แทง 11 ได้ 10 ไม่รวมทุน), มาเลเซีย ชนะ 14/5, เสมอ 12/5<br/> </p>
    </article>
  </body>
</html>