<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741509"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T01:50:00+00:00"/>
    <meta property="og:title" content="'กระบะ'เสยเสาไฟฟ้าดับ3 วันเดียว'ตายคาที่'53ศพ"/>
    <meta property="og:description" content="ตัวเลขไม่เป็นทางการ 'ยอดตายรายวัน ณ จุดเกิดเหตุ' วันที่ 13 พ.ย. 62 วันเดียว 'ตายคาที่' บนถนน 53 ศพ มาพร้อมกับคลิปอุบัติเหตุที่แฝงไว้ด้วยอุทาหรณ์"/>
  </head>
  <body>
    <article>
      <h1>'กระบะ'เสยเสาไฟฟ้าดับ3 วันเดียว'ตายคาที่'53ศพ</h1>
      <address>
        <time datetime="2019-11-14T01:50:00+00:00">14 Nov 2019, 01:50</time>
      </address>
      <figure>
        <img src="https://www.dailynews.co.th/admin/upload/20191113/news_ocvKYhSRzv092351_533.jpg?v=20191114103"/>
      </figure>
      <p>
        <b>ตัวเลขไม่เป็นทางการ "ยอดตายรายวัน ณ จุดเกิดเหตุ" วันที่ 13 พ.ย. 62 วันเดียว "ตายคาที่" บนถนน 53 ศพ มาพร้อมกับคลิปอุบัติเหตุที่แฝงไว้ด้วยอุทาหรณ์</b>
      </p>
      <p><b>อุบัติเหตุในช่วงวันที่ผ่านมา เพื่อเตือนไว้เป็นอุทาหรณ์...</b><br/><br/>อุบัติเหตุรถกระบะชนเสาไฟฟ้าก่อนตกลงไปในร่องน้ำเกาะกลางถนน มีผู้เสียชีวิตติดอยู่ในซากรถหลายราย ที่ถนนเพชรเกษม บริเวณจุดกลับรถเหมือนฝัน หมู่ 6 ต.หนองกระทุ่ม อ.ปากท่อ ในที่เกิดเหตุพบรถกระบะ 4 ประตู ทะเบียน ญข 8745 กทม. สภาพหลังคารถเปิดหายไป และด้านขวาของรถฉีกออกทั้งแถบ ตกอยู่ในร่องน้ำเกาะกลางถนน ภายในรถพบศพ น.ส.วิชุดา วงศ์ราช อายุ 19 ปี เสียชีวิตอยู่ที่บริเวณเบาะด้านหลัง ส่วนในร่องกลางถนนพบศพ นายพงศธร เนตรสว่าง อายุ 23 ปี และนายณพัชรพงษ์ ผลขำ อายุ 17 ปี สภาพจมอยู่ในน้ำ สอบสวนเบื้องต้นคาดว่า ผู้ขับรถน่าจะขับขี่มาด้วยความเร็วเสียหลักพุ่งไปชนเสาไฟ ก่อนรถจะหมุนตกลงไปอยู่ในร่องน้ำเกาะกลางถนน ทำให้เสียชีวิตทันทีทั้งหมด 3 ราย</p>
      <figure>
        <img src="https://www.dailynews.co.th/admin/upload/20191113/news_TQxxKKYxfk065158_533.jpg?v=20191114103?v=8361"/>
      </figure>
      <p> <br/><b>"เฉพาะเมื่อวานนี้ (13 พ.ย.) มียอดคนตายคาที่ ณ จุดเกิดเหตุ 53 ศพ" </b>สำหรับตัวเลขที่ได้รับแจ้งอย่างไม่เป็นทางการในแต่ละวันนั้น มาจากเครือข่ายที่อยู่ทั่วประเทศ ซึ่งบางพื้นที่บางสถานีจะหยุดทำงานในวันเสาร์-อาทิตย์ ทำให้ต้องมาแจ้งรวมกันในวันอังคาร แต่สุดท้ายยอดรวมจะตรงกัน หรือใกล้เคียงกัน จึงกลายมาเป็นข้อมูลที่ไม่เป็นทางการ<br/> <br/><b>"นพ.แท้จริง ศิริพานิช เลขาธิการมูลนิธิเมาไม่ขับ" </b>ให้ข้อมูลที่น่าสนใจกับ <b>"เดลินิวส์ออนไลน์" </b>ว่า ในปี 2560 มีตัวเลขอย่างไม่เป็นทางการจากการรวบรวมของมูลนิธิฯ ที่ร่วมมือกับเครือข่ายต่างๆ ทั่วประเทศ เกี่ยวกับยอดการตาย ณ จุดเกิดเหตุ อันเกิดจากอุบัติเหตุบนท้องถนนทั่วประเทศ แยกเป็นเดือน ม.ค. 60 มียอดตาย 947 ราย เฉลี่ย 30 รายต่อวัน ขณะที่เดือน ก.พ. 60 มียอดตาย 850 ราย เฉลี่ย 30 รายต่อวัน สำหรับเดือน มี.ค. 60 มียอดตาย 1,281 ราย เฉลี่ย 41 รายต่อวัน ส่วนเดือน เม.ย. 60 มียอดตาย 1,382 ราย เดือน พ.ค. 60 มียอดตาย 1,124 ศพ เดือน มิ.ย. มียอดตาย 1,128 ศพ ส่วน 6 เดือนแรกปี 60 ยอดตายจากอุบัติเหตุพุ่งสูงขึ้น 6,712 ศพ จากช่วงเดียวกันปี 59 ที่ 5,308 ศพ แม้จะผ่านครึ่งปีแรกไปแล้ว แต่ความตายบนท้องถนนยังไม่จบ เพราะทุกวันนี้ยังมีคนตายบนท้องถนนตลอด 365 วัน ขณะที่เดือน ก.ค. 60 ตั้งแต่วันที่ 1-31 ก.ค. มียอดตายแล้วรวม 1,021 ศพ สำหรับเดือน ก.ย. 60 ตั้งแต่วันที่ 1-30 ก.ย. มียอดตายรวม 1,110 ศพ ส่วนวันที่ 1-31 ต.ค. มียอดตาย 1,161 ศพ วันที่ 1 พ.ย.- 30 พ.ย. มียอดตายรวม 1,301 ศพ และตั้งแต่วันที่ 1 ธ.ค. - 31 ธ.ค. มียอดตายรวม 1,327 ศพ  1 ม.ค.- 25 ธ.ค.60 ตาย 13,426 ศพ ปี 2561 ตั้งแต่วันที่ 1 ม.ค. – 31 ธ.ค. มียอดตายรวม 13,956 ศพ ขณะที่ปี 2562 ตั้งแต่วันที่ 1 ม.ค. – 13 พ.ย. มียอดตายรวม 12,768 ศพ</p>
      <figure>
        <img src="https://www.dailynews.co.th/admin/upload/20191113/news_NXJerwhFXl092351_533.jpg?v=20191114103?v=8557"/>
      </figure>
    </article>
  </body>
</html>