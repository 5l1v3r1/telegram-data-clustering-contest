<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741534"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T01:19:00+00:00"/>
    <meta property="og:title" content="อิสราเอล-กลุ่มติดอาวุธในกาซายังไม่หยุดถล่มใส่กัน"/>
    <meta property="og:description" content="กองทัพอิสราเอลและกลุ่มติดอาวุธปาเลสไตน์ยังคงโจมตีแลกหมัดกันอย่างต่อเนื่องนานกว่า 48 ชั่วโมง หลังอิสราเอลโจมตีทางอากาศสังหารแกนนำในฉนวนกาซา ส่งผลให้จำนวนผู้เสียชีวิตเพิ่มเป็นมากกว่า 30 คนแล้ว"/>
  </head>
  <body>
    <article>
      <h1>อิสราเอล-กลุ่มติดอาวุธในกาซายังไม่หยุดถล่มใส่กัน</h1>
      <address>
        <time datetime="2019-11-14T01:19:00+00:00">14 Nov 2019, 01:19</time>
      </address>
      <p>
        <b>กองทัพอิสราเอลและกลุ่มติดอาวุธปาเลสไตน์ยังคงโจมตีแลกหมัดกันอย่างต่อเนื่องนานกว่า 48 ชั่วโมง หลังอิสราเอลโจมตีทางอากาศสังหารแกนนำในฉนวนกาซา ส่งผลให้จำนวนผู้เสียชีวิตเพิ่มเป็นมากกว่า 30 คนแล้ว</b>
      </p>
      <p>สำนักข่าวต่างประเทศรายงานจากกรุงเทลอาวีฟ ประเทศอิสราเอล เมื่อวันที่ 14 พ.ย. ว่าสถานการณ์ในฉนวนกาซาและชายแดนของอิสราเอลตึงเครียดอย่างหนักตั้งแต่วันอังคาร หลังกองกำลังป้องกันอิสราเอล ( ไอดีเอฟ ) โจมตีทางอากาศสังหารนายบาฮา อาบู อัล-อัตตา วัย 42 ปี ผู้นำกองกำลังติดอาวุธและภรรยา อีกทั้งยังข้ามพรมแดนไปปฏิบัติการโจมตีทางอากาศในพื้นที่บางส่วนของซีเรีย และคร่าชีวิตนายอาครัม อาจูรี  หนึ่งในแกนนำคนสำคัญของกองกำลังติดอาวุธชาวปาเลสไตน์ โดยบรรดากลุ่มติดอาวุธในฉนวนกาซาร่วมกันระดมยิงจรวดชุดใหญ่เกือบ 400 ลูกข้ามพรมแดนไปตกตามพื้นที่หลายแห่งในอิสราเอล<br/> </p>
      <figure>
        <iframe data-src="https://twitter.com/Reuters/status/1194726630167580673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_RAdrrwmqOc083558_533.jpg?v=20191114112?v=6957"/>
      </figure>
      <p><b>ประชาชนในเมืองแอชเคลอน ทางตอนใต้ของอิสราเอล วิ่งไปยังหลุมหลบภัยที่รัฐบาลจัดเตรียมไว้ หลังมีสัญญาณไซเรนเตือนภัยจรวดดังขึ้น</b><br/> </p>
      <figure>
        <iframe data-src="https://twitter.com/IDF/status/1194669279398023170?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/IDF/status/1194702746433327104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ไอดีเอฟยืนยันระบบป้องกันทางอากาศไอเอิร์น โดม ยังคงสามารถสกัดจรวดได้เกือบทั้งหมด และได้ยกระดับปฏิบัติการโจมตีทางอากาศเป็นทั่วทั้งฉนวนกาซา เน้นทำลายฐานยิงจรวดและคลังแสงอาวุธของกลุ่มติดอาวุธ ขณะที่กระทรวงสาธารณสุขของปาเลสไตน์รายงานจำนวนผู้เสียชีวิตในฉนวนกาซาเพิ่มเป็นอย่างน้อย 32 คนแล้ว และ 3 ใน 4 ของผู้เสียชีวิตเป็นพลเรือน โดยสถิติผู้เสียชีวิตนับรวมอัตตาและภรรยาด้วย นอกจากนี้ยังมีผู้ได้รับบาดเจ็บอีกเกือบ 100 คน</p>
      <figure>
        <img src="https://www.dailynews.co.th/admin/upload/20191114/news_imbOejNwUp083603_533.jpg?v=20191114112?v=6151"/>
      </figure>
      <p><b>ครอบครัวชาวปาเลสไตน์ในฉนวนกาซารับศพสมาชิก ซึ่งเสียชีวิตจากปฏิบัติการโจมตีทางอากาศของอิสราเอล</b><br/> <br/>ขณะที่นายนิโคไล มลาดินอฟ ทูตพิเศษด้านกิจการตะวันออกกลางของสหประชาชาติ ( ยูเอ็น ) เดินทางด่วนไปยังกรุงไคโร เพื่อหารือกับรัฐบาลอียิปต์เกี่ยวกับการเจรจาหย่าศึกระหว่างอิสราเอลกับกลุ่มติดอาวุธในฉนวนกาซาครั้งนี้ ด้านแหล่งข่าวของฝ่ายกองกำลังติดอาวุธปาเลสไตน์เผยว่า พร้อมปฏิบัติตามการประกาศหยุดยิงของรัฐบาลไคโร หากอิสราเอลยอมรับ "เงื่อนไข" ที่รวมถึงการระงับปฏิบัติการโจมตีข้ามพรมแดนในฉนวนกาซา ที่มีเป้าหมายคือแกนนำของกลุ่มติดอาวุธและครอบครัว อย่างไรก็ตาม อิสราเอลยังไม่แสดงท่าทีอย่างเป็นทางการ ว่าจะตกลงปฏิบัติตามคำขอหยุดยิงจากอียิปต์หรือไม่.   <br/><br/><b>เครดิตภาพ : REUTERS, AP</b></p>
    </article>
  </body>
</html>