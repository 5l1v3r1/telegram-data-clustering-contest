<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rozvedennya-u-petrivskomu-stalo-sche-odnim-krokom-do-normandskogo-samitu-laychak-329585_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T01:33:00+00:00"/>
    <meta property="og:title" content="Розведення у Петрівському стало ще одним кроком до Нормандського саміту – Лайчак"/>
    <meta property="og:description" content="Голова ОБСЄ сподівається, що за допомогою розведення військ буде прокладено шлях до миру."/>
  </head>
  <body>
    <article>
      <h1>Розведення у Петрівському стало ще одним кроком до Нормандського саміту – Лайчак</h1>
      <h2>Голова ОБСЄ сподівається, що за допомогою розведення військ буде прокладено шлях до миру.</h2>
      <address>
        <time datetime="2019-11-14T01:33:00+00:00">14 Nov 2019, 01:33</time>
      </address>
      <p>Завершення <a href="https://dt.ua/UKRAINE/chotiri-mini-i-dva-vog-shtab-povidomiv-pro-pershi-rezultati-rozminuvannya-bilya-bogdanivki-i-petrivskogo-329577_.html"><b>розведення сил на ділянці біля населеного пункту Петрівське</b></a> в Донбасі відкриває шлях до подальших мирних переговорів і врегулювання ситуації в Україні, заявив чинний голова ОБСЄ, міністр закордонних справ Словаччини Мирослав Лайчак, чию заяву опубліковано на сайті <a href="https://www.osce.org/chairmanship/438803">ОБСЄ</a>.</p>
      <p>"Я привітав сторони із виявленням реальної прихильності прокласти шлях до миру. Після позитивних кроків у Станиці Луганській та Золотому відновлення розведення сил у Петрівському наближає нас до саміту у Нормандському форматі... Це важливий крок у зусиллях з мирного та сталого врегулювання конфлікту на сході України", – сказано в заяві.</p>
      <p>Як повідомлялося, 9-11 листопада відбулося <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">розведення військ у районі Богданівки і Петрівського на Донеччині</a></b>. З позицій відвели 42 українських бійців і три бойових машини піхоти. Військовослужбовці мають відійти на 1 км від своїх позицій і зайняти нові.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">розведення в районі Золотого на Луганщині</a></b>. Займані позиції залишив 21 військовослужбовець Збройних сил України. Відведення ЗСУ почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>У червні, ще до узгодження чергового "хлібного перемир'я", <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>.</p>
      <p>Детальніше про відведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly93d3cub3NjZS5vcmcv">Сайт місії ОБСЕ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>