<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursarayda-kis-hazirligi-yolcular-usumeden-beklesin-diye-seffaf-oda-15576yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T01:00:00+00:00"/>
    <meta property="og:title" content="Bursaray’da kış hazırlığı: Yolcular üşümeden beklesin diye şeffaf oda!"/>
    <meta property="og:description" content="Belki… Gündemin çok önemli siyasi ve ekonomik konuları arasında kimileri için dudak büktüren bir çalışma gibi görülebilir.Fakat…Geride..."/>
  </head>
  <body>
    <article>
      <h1>Bursaray’da kış hazırlığı: Yolcular üşümeden beklesin diye şeffaf oda!</h1>
      <address><time datetime="2019-11-14T01:00:00+00:00">14 Nov 2019, 01:00</time> by <a rel="author">Ahmet Emin Yılmaz</a></address>
      <p>Belki… Gündemin <b>çok önemli</b> siyasi ve ekonomik konuları arasında kimileri için <b>dudak büktüren</b> bir çalışma gibi görülebilir.</p>
      <p>Fakat…</p>
      <p>Geride bıraktığımız yaz döneminde <b>günlük 300 bin yolcu</b> taşıma rekoruna ulaşan, hedefini de <b>günde 500 bin yolcu</b> olarak belirleyip yatırımlarını buna göre planlayan <b>Bursaray yolcuları </b>açısından <b>günlük yaşam</b> kapsamında <b>önemsenmesi</b> gereken bir <b>uygulama</b> söz konusu.</p>
      <figure>
        <img src="https://www.olay.com.tr/d/other/1.-yazi-icin-bursaray-istasyonlari-bekleme-yeri-seffaf-oda.jpg"/>
      </figure>
      <p>Fotoğrafı da…</p>
      <p>Ulaşım konularındaki uzmanlığıyla sık sık görüş ve önerilerinden yararlandığımız <b>İnşaat Yüksek Mühendisi M. Tözün Bingöl</b> yolladı.</p>
      <p>Konu şu…</p>
      <p>Tünellerdekiler dışında<b> Bursaray</b> istasyonları ana yolların ortasında ve yol zemininden yüksekte. Çevreleri de açık olduğundan istasyonların yolcu bekleme alanları <b>hava akımlarını</b> fazlasıyla hissediyor.</p>
      <p>Gerçi…</p>
      <p>Hava sirkülasyonları yaz mevsiminde <b>doğal klima</b> işlevi görüyor, fakat <b>kış </b>aylarında bekleyen yolcular açısından <b>zor anlar</b> oluşmasına neden oluyor.</p>
      <p>Çünkü…</p>
      <p>Rüzgarla birlikte şiddeti artan soğuk bekleyenleri olumsuz etkiliyor.</p>
      <p>Özellikle de…</p>
      <p>Yaşlılar, çocuklar ve <b>hastalar</b> için sıkıntılı bir bekleyiş ortaya çıkıyor.</p>
      <p>İşte…</p>
      <p><b>Bursaray’</b>ın işletmeciliğini yürüten <b>Burulaş</b> bu sıkıntılı durumu <b>bir nebze de olsa</b> gidermek amacıyla <b>basit ama etkili</b> bir durak düzenlemesi geliştirdi.</p>
      <p>Şu an için…</p>
      <p><b>Kestel </b>hattındaki <b>Esenevler/Hacivat İstasyonu’</b>nda denemesine başlanan uygulamayla yolcu bekleme alanının dört tarafı şeffaf şekilde kapatıldı.</p>
      <p>Ortaya da…</p>
      <p>Bekleyen yolcuların hem istasyona yaklaşan <b>Bursaray </b>araçlarını görebileceği, hem çevreyi izleyebilecekleri <b>şeffaf oda</b> benzeri bir görüntü çıktı.</p>
      <p>Böylece…</p>
      <p><b>Bursaray İstasyonları’</b>nda, kış aylarında soğuk ve rüzgardan yaşanabilecek olumsuzluklara karşı <b>yolcu sağlığını </b>ön plana alan, bunu yaparken de görüntüyü bozmayan önlem geliştirildi.</p>
      <p><b>Ulaşım Uzmanı Bingöl</b> de uygulamanın <b>yararlı olacağı</b> düşüncesinde.</p>
      <p><b>“İstasyon özelliklerini bozmayan ve kent görünüşünü etkilemeyen sistemin kısa zamanda tüm istasyonlarda uygulanması yararlı olur”</b> dedi.</p>
      <p> </p>
      <p>
        <b>Bursa, dünyanın 27. güvenli kenti</b>
      </p>
      <p> </p>
      <figure>
        <img src="https://www.olay.com.tr/d/other/2.-bursa-en-guvenli-27.-kent.png"/>
      </figure>
      <p>Araştırmayı… Dünyanın en büyük veri tabanı olarak bilinen <b>Numbeo</b> her ay düzenli olarak yapıyor. Farklı alanlardaki araştırmanın ekim raporu, <b>dünyanın en güvenli şehirleri</b> arasında <b>Türkiye’</b>den 5 kent olduğunu gösteriyor.</p>
      <p>Dünyanın en güvenli kentleri arasında <b>Birleşik Arap Emirlikleri’</b>nden <b>Dubai, Katar’</b>dan <b>Doha, Kanada’</b>dan <b>Quebec City’</b>nin ilk üç sırada olduğu listenin 27. sırasında <b>Bursa</b> yer alıyor.</p>
      <p><b>Türkiye’</b>den <b>Eskişehir </b>10, <b>İzmir </b>49, <b>Ankara </b>140, <b>İstanbul </b>ise 207. sırada bulunuyor.</p>
      <p> </p>
      <p>
        <b>35 yıl önce bildiri sunduğu sempozyuma yürütme kurulu başkanı oldu</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-kenan-yetisen.jpg"/>
      </figure>
      <p>
        <b>Kenan Yetişen’</b>
      </p>
      <p>i anlatırken kesinlikle <b>on parmağında on marifet</b> demek gerekiyor.</p>
      <p>Öyle ki…</p>
      <p>Bir yandan <b>kimya mühendisi</b> olarak 40 yıldır <b>tekstil</b> dünyası içinde, bir yandan <b>Master’s Kılıç Kalkan Derneği</b> yöneticisi ve folklorcusu olarak elinde kılıç-kalkanla <b>Bursa’</b>yı tanıtıyor, bir yandan <b>Bursa</b> üzerine araştırmalarını dergilerde yayınlıyor, bir yandan da <b>Bursa Kent Konseyi</b> bünyesindeki <b>Tarihi ve Kültürel Miras Çalışma Grubu’</b>nda kent tarihi çalışmalarına imza atıyor.</p>
      <p>Şimdi de bir başka <b>heyecan</b> yaşıyor.</p>
      <p>1984 yılında gencecik <b>kimya mühendisi</b> olarak <b>ilk bildirisini</b> sunduğu <b>Tekstil Teknolojisi Sempozyumu’</b>nda bu yıl <b>Yürütme Kurulu Başkanı</b> olarak görev aldı.</p>
      <p><b>Kimya</b> ve <b>Tekstil Mühendisleri</b> odaları tarafından düzenlenen ve 20-21 Kasım’da <b>Merinos Atatürk Kongre ve Kültür Merkezi’</b>nde yapılacak sempozyumda yine ulusal ve uluslararası katılımcılar bildirilerini sunacaklar, gelişmeleri tartışacaklar.</p>
      <p> </p>
      <p>
        <b>Ordu’ya kaliteyi anlatacaklar</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-mustafa-karaman-ve-feridun-baykara.jpg"/>
      </figure>
      <p>
        <b>Mustafa Karaman, </b>
      </p>
      <p>bir dönem <b>Bursa Koordinatörü </b>olarak görev yaptığı <b>TSE’</b>ye kendini adayan, <b>kaliteyi</b> anlatmayı <b>görev</b> edinen bir <b>Türkiye</b> sevdalısı.</p>
      <p><b>Bursa Platformu Başkanı Resul Baykara</b> ve <b>Kalite Birliği Derneği Başkanı Prof. Dr. Erkan Işığıçok’</b>la birlikte il il <b>kalite</b> eğitimi veriyorlar.</p>
      <p>Bugün de…</p>
      <p><b>Ordu Büyükşehir Belediyesi</b> davetiyle belediye personeline <b>3. Göz Yaklaşımıyla Kalite’</b>yi anlatacaklar.</p>
      <p><b>Karaman </b>geçen hafta da <b>Manisa’</b>da <b>Milli Ses Ver </b>projesiyle yerli üretimin önemini anlattı.</p>
      <p> </p>
      <p>
        <b>AK Parti Osmangazi kongreye gibi değil, seçime hazırlanır gibi çalışıyor</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-ak-parti-osmangazi-ilce-baskani-ufuk-comez-001.jpg"/>
      </figure>
      <p>Göreve geldiği günden beri <b>dikkatle </b>izliyoruz… <b>AK Parti Osmangazi İlçe Başkanı Ufuk Çömez, </b>kulağını hem <b>teşkilata</b> açarak, hem yüzünü <b>sokaktaki vatandaşa </b>dönerek çalışıyor.</p>
      <p>Güler yüzü, alçakgönüllü davranışıyla sürekli vatandaşın arasında oluyor. Özellikle de, <b>Osmangazi Belediyesi’</b>nin çalışmalarına <b>siyasi boyutuyla</b> katkı sağlıyor.</p>
      <p>En önemlisi…</p>
      <p>Aslında olması gereken <b>tabandan gelen</b> beklenti ve istekleri belediye yönetimi ve mekanizmalarıyla paylaşarak yerel yönetimle parti arasındaki <b>siyasi zinciri</b> hissettirmeden tamamlayıcı misyon yürütüyor.</p>
      <p>Bazen de, bir sosyal sorumluluk örgütü yaklaşımıyla vatandaşa elini uzatıyor.</p>
      <p>Bugünlerde…</p>
      <p>Kongre sürecinin başladığı <b>AK Parti’</b>de en büyük ilçe <b>Osmangazi’</b>nin başkanı olarak bir yandan <b>delege seçimi</b> ve <b>kongre</b> için hazırlık yaparken, dışa dönük çalışmayı da ihmal etmiyor.</p>
      <p>O bakımdan…</p>
      <p>Kongreden çok <b>yarın seçim olacakmış gibi</b> bir çalışma sergiliyor.</p>
      <p> </p>
      <p>
        <b>Türklerin tarihinde atların yerini anlattı</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-ali-kerem-alptemocin.jpg"/>
      </figure>
      <p>1983-1991 arası <b>ANAP Bursa Milletvekili</b> olarak parlamentoda görev yapan <b>Ahmet Kurtcebe Alptemoçin’</b>i <b>Bursa</b> kamuoyu yanında <b>Türkiye</b> tanıyor. <b>Maliye</b> ve <b>Dışişleri</b> bakanlığı görevleriyle önemli hizmetler yaptı.</p>
      <p>Son dönem işlerin başına geçen oğlu <b>Ali Kerem Alptemoçin</b> ise sanayicilik yanında at dünyasına yönelik çalışmalar yapıyor. Nitekim, <b>Türk </b>tarihinde <b>atları </b>kaleme aldığı <b>Dört Nala Gelmiştik Uzak Asya’</b>dan kitabı <b>Kalyon Yayınevi</b> tarafından yayınlandı.</p>
      <p>23 Kasım Cumartesi günü de <b>Korupark D&amp;R’</b>da saat 14.00’te imza günü var.</p>
    </article>
  </body>
</html>