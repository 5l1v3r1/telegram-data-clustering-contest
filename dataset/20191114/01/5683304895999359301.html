<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/14/legal-personality-for-sabarimala-ayyappan.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T01:28:00+00:00"/>
    <meta property="og:title" content="ശബരിമല അയ്യപ്പന് നിയമപരമായി ‘വ്യക്തിത്വം’"/>
    <meta property="og:description" content="ന്യൂഡൽഹി∙ ബാബറി മസ്ജിദ് – രാമജന്മഭൂമി വിധിയിൽ രാം ലല്ലയുടെ കാര്യത്തിലെന്നപോലെ, ശബരിമല യുവതീപ്രവേശ കേസിലെ വിധിയിൽ അയ്യപ്പന്റെയും നിയമപരമായ വ്യക്തിത്വം.Sabarimala women entry. Sabarimala. manorama news. manorama online.Kerala News. Malayalam News. Manorama Online"/>
  </head>
  <body>
    <article>
      <h1>ശബരിമല അയ്യപ്പന് നിയമപരമായി ‘വ്യക്തിത്വം’</h1>
      <address><time datetime="2019-11-14T01:28:00+00:00">14 Nov 2019, 01:28</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ബാബറി മസ്ജിദ് – രാമജന്മഭൂമി വിധിയിൽ രാം ലല്ലയുടെ കാര്യത്തിലെന്നപോലെ, ശബരിമല യുവതീപ്രവേശ കേസിലെ വിധിയിൽ അയ്യപ്പന്റെയും നിയമപരമായ വ്യക്തിത്വം വിശദീകരിച്ചിട്ടുണ്ട്. അതനുസരിച്ച്, അയ്യപ്പനു നിയമപരമായ വ്യക്തിത്വമുണ്ട്; എന്നാൽ അയ്യപ്പൻ ഭരണഘടനാപരമായി ‘വ്യക്തി’ അല്ല.ശബരിമല വിധിയിൽ അയ്യപ്പന്റെ നിയമപരമായ വ്യക്തിത്വം വിശദീകരിച്ചിട്ടുള്ളത് ജസ്റ്റിസ് ഡി.വൈ.ചന്ദ്രചൂഡിന്റെ വിധിന്യായത്തിലാണ്.</p>
      <p>പ്രതിഷ്ഠയ്ക്ക് ഭരണഘടനയുടെ 25(1), 26 വകുപ്പുകൾ പ്രകാരമുള്ള മൗലികാശങ്ങളുടെ സംരക്ഷണം ഉണ്ടെന്ന വാദത്തിനു മറുപടിയായാണ് വിശദീകരണം:</p>
      <p>സ്വത്തിന്റെ ഉടമസ്ഥതയ്ക്കും കോടതിയിൽ നിയമ നടപടിയെടുക്കുന്നതിനും നടപടി നേരിടുന്നതിനും വിഗ്രഹത്തിന് അല്ലെങ്കിൽ പ്രതിഷ്ഠയ്ക്ക് നിയമപരമായ വ്യക്തിത്വമുണ്ടെന്നത് നിയമം അംഗീകരിക്കുന്നു. ഇത് പ്രമത നാഥ് മറ്റിക് കേസിൽ(1925)  പ്രിവി കൗൺസിൽ വ്യക്തമാക്കിയിട്ടുണ്ട്. പ്രതിഷ്ഠയോട് എന്തുകൊണ്ട് നികുതി ഈടാക്കിക്കൂടായെന്നു ചോദിച്ച സുപ്രീം കോടതി, വസ്തുവിനായി കേസ് നടത്താനും വാടക ഈടാക്കാനും ഉത്തമമായ അർഥത്തിൽ സാധിക്കുമെന്നും യോഗേന്ദ്ര നാഥ് നസ്കർ കേസിൽ (1969) വ്യക്തമാക്കിയിട്ടുണ്ട്.</p>
      <p>‘‘...ചില നിയമങ്ങളിൽ ‘വ്യക്തികൾ’ എന്നതിൽ വിഗ്രഹങ്ങളും ഉൾപ്പെടുന്നതായി വ്യാഖ്യാനിച്ചിട്ടുണ്ട്. എന്നാൽ‍, പ്രതിഷ്ഠയ്ക്കു ഭരണഘടനാപരമായ അവകാശങ്ങളുണ്ടെന്ന വാദം വേറിട്ട വിഷയമാണ്. ചില കാര്യങ്ങൾക്കായി വിഗ്രഹത്തിന് നിയമപരമായ വ്യക്തിത്വം നൽകുന്നതിന്റെ തുടർച്ചയായി അതിനെ കരുതാനാവില്ല.  പ്രതിഷ്ഠയ്ക്ക് നിയമപരമായ വ്യക്തിത്വത്തിനുള്ള പരിമിതിമായ അവകാശങ്ങൾ നിയമത്തിലുണ്ടെന്നതിന് ഭരണഘടനാപരമായ അവകാശങ്ങളുണ്ടെന്ന് അർഥമില്ല.’’</p>
      <p>‘‘...വ്യക്തിയെ അടിസ്ഥാന ഘടകമായി അംഗീകരിച്ചുള്ളതാണ് ഭരണഘടനയുടെ മൂന്നാം ഭാഗം (മൗലികാവകാശങ്ങൾ) നൽ‍കുന്ന അവകാശപരമായ ഉറപ്പുകൾ. ഭരണഘടനയുടെ മൂന്നാം ഭാഗത്തിലെ ഉറപ്പുകളുടെ വാഹകൻ വ്യക്തിയാണ്. മത നിയമങ്ങൾക്കായും സ്വത്തവകാശം സ്ഥാപിക്കാനുള്ള ശേഷിയുടെ കാര്യത്തിലും പ്രതിഷ്ഠ നിയമപരമായ വ്യക്തിയാവാം. എന്നാൽ, ഭരണഘടനയുടെ മൂന്നാം ഭാഗത്തിന്റെ കാര്യത്തിൽ പ്രതിഷ്ഠ ‘വ്യക്തി’യല്ല.’’</p>
      <p><b>English Summary</b>: Sabarimala women entry</p>
    </article>
  </body>
</html>