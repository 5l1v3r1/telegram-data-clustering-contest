<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/novi-2-ognishta-na-afrikanska-chuma-v-oblast-razgrad.429552"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T01:30:00+00:00"/>
    <meta property="og:title" content="Нови 2 огнища на африканска чума в област Разград"/>
    <meta property="og:description" content="Те са установени при отстреляни диви прасета | Dnes.bg"/>
  </head>
  <body>
    <article>
      <h1>Нови 2 огнища на африканска чума в област Разград</h1>
      <h2>Те са установени при отстреляни диви прасета</h2>
      <address><time datetime="2019-11-14T01:30:00+00:00">14 Nov 2019, 01:30</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Две нови огнища на африканска чума по свинете са открити в област Разград, съобщи д-р Юлиян Йорданов от Областната дирекция по безопасност на храните на заседание на Областната епизоотична комисия.</p>
      <p>Той уточни, че случаите на болестта са при отстреляни диви прасета на територията на ТП ДГС "Сеслав"-Кубрат в землищата на исперихското село Белинци и самуилското Пчелина.</p>
      <p>Със заповед е ограничен достъпът до горски територии, попадащи в подзона А - 3-километровата зона около установените случаи. В района, в който е наложена забраната, могат да се извършват неотложни дейности по ред и условия, определени от Областната епизоотична комисия. Срокът на действие на заповедта е до 6 декември включително, обясни д-р Йорданов.</p>
      <p>Директорът на Държавното горско стопанство "Сеслав" инж. Тони Димитров заяви, че в момента на територията на ведомството не се извършват дърводобивни дейности. По думите му на видни места са поставени табели за обозначаване на инфектираната подзона.</p>
      <p>Инж. Димитров каза още, че за изследване във ветеринарна лаборатория са изпратени още 10 проби от отстреляни животни на територията на стопанството. Очакват се резултатите от изследванията за африканска чума по свинете да бъдат готови утре, съобщава БТА.</p>
    </article>
  </body>
</html>