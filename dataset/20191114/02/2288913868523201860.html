<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191114_04716103"/>
    <meta property="og:site_name" content="De Standaard"/>
    <meta property="article:published_time" content="2019-11-14T02:27:00+00:00"/>
    <meta property="og:title" content="Opnieuw dode bij geweld tussen aanhangers van Morales en politie in Bolivia"/>
    <meta property="og:description" content="In het oosten van Bolivia is een 20-jarige man woensdag doodgeschoten bij botsingen tussen de aanhangers van de voormalige president Evo Morales en de poli..."/>
  </head>
  <body>
    <article>
      <h1>Opnieuw dode bij geweld tussen aanhangers van Morales en politie in Bolivia</h1>
      <address>
        <time datetime="2019-11-14T02:27:00+00:00">14 Nov 2019, 02:27</time>
      </address>
      <p>
        <b>In het oosten van Bolivia is een 20-jarige man woensdag doodgeschoten bij botsingen tussen de aanhangers van de voormalige president Evo Morales en de politie. Dat meldt een arts.</b>
      </p>
      <p>Het slachtoffer ‘werd geraakt door een dodelijk schot’ in het hoofd, vertelde arts Jhonny Guzman aan lokale media. Het incident vond plaats in het dorp Yapacani, niet ver van de stad Santa Cruz, op zo’n 900 kilometer van hoofdstad La Paz.</p>
      <p>Daarmee is het dodental bij het geweld na de verkiezingen opgelopen tot acht.</p>
      <p>Bolivia beleeft momenteel een zware politieke crisis. Het is in het Zuid-Amerikaanse land al weken onrustig als gevolg van de veronderstelde fraude bij de presidentsverkiezingen van 20 oktober, waarbij de socialistische president Morales onverwacht herverkozen zou zijn. Hij nam zondag gedwongen ontslag en vluchtte inmiddels naar Mexico, maar dat kon niet verhinderen dat het protest doorging.</p>
    </article>
  </body>
</html>