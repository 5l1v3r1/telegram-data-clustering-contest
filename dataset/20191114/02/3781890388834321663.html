<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741536"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T02:00:00+00:00"/>
    <meta property="og:title" content="ศาลฮ่องกงปัดตกคำร้องห้ามตำรวจเข้าเขตมหาวิทยาลัย"/>
    <meta property="og:description" content="ศาลไฮคอร์ตฮ่องกงไม่รับพิจารณาคำร้องของสหภาพนักศึกษามหาวิทยาลัยจีนแห่งฮ่องกง ซึ่งต้องการ 'ความคุ้มครอง' เพื่อป้องกันการเข้าสู่พื้นที่ของตำรวจปราบจลาจล"/>
  </head>
  <body>
    <article>
      <h1>ศาลฮ่องกงปัดตกคำร้องห้ามตำรวจเข้าเขตมหาวิทยาลัย</h1>
      <address>
        <time datetime="2019-11-14T02:00:00+00:00">14 Nov 2019, 02:00</time>
      </address>
      <p>
        <b>ศาลไฮคอร์ตฮ่องกงไม่รับพิจารณาคำร้องของสหภาพนักศึกษามหาวิทยาลัยจีนแห่งฮ่องกง ซึ่งต้องการ "ความคุ้มครอง" เพื่อป้องกันการเข้าสู่พื้นที่ของตำรวจปราบจลาจล</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 14 พ.ย. ว่าศาลไฮคอร์ตของฮ่องกงมีคำพิพากษาเมื่อวันพุธ ปฏิเสธพิจารณาคำร้องฉุกเฉินที่ยื่นโดยนายแจ็กซี โซ ประธานสหภาพนักศึกษาของมหาวิทยาลัยจีนแห่งฮ่องกง ( ซียูเอชเค ) ซึ่งต้องการขอศาลประกาศให้ซียูเอชเค "เป็นพื้นที่คุ้มครอง" จากปฏิบัติการของตำรวจ หลังมหาวิทยาลัยแห่งนี้กลายเป็น "สมรภูมิ" ในการปะทะแลกหมัดอย่างดุเดือดที่สุด ระหว่างเจ้าหน้าที่กับกลุ่มผู้ประท้วงตั้งแต่วันจันทร์ที่ผ่านมา ส่งผลให้มีผู้ได้รับบาดเจ็บเฉพาะที่ซียูเอชเคอย่างน้อย 119 คน<br/> </p>
      <figure>
        <iframe data-src="https://twitter.com/SCMPHongKong/status/1194614384263385095?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194614547295850496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ ศาลให้เหตุผลประกอบการปฏิเสธว่า เป็นการพิจารณาตามมาตรา 17 วรรค 2 ของกฎหมายความปลอดภัยสาธารณะ โดยกลุ่มผู้ประท้วงซึ่งปักหลักกันอยู่ภายในมหาวิทยาลัยที่มีทั้งศิษย์ปัจจุบันและศิษย์เก่านั้นเจตนากีดขวางการจราจรบนท้องถนน และทำลายสถานีรถไฟใต้ดินในบริเวณใกล้เคียงจนเสียหายยับเยิน ซึ่งส่งผลกระทบต่อการดำเนินชีวิตของประชาชนทั่วไปอย่างมาก หากศาลออกคำสั่งห้ามการปฏิบัติงานของเจ้าหน้าที่รักษากฎหมายในบริเวณนี้ จะกลายเป็น "อุปสรรค" ต่อการปฏิบัติหน้าที่ของเจ้าพนักงานในอนาคต<br/> </p>
      <figure>
        <iframe data-src="https://twitter.com/SCMPHongKong/status/1194554260823793664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_mkspUGIVGq091646_533.jpg?v=20191114165?v=8207"/>
      </figure>
      <p>
        <b>ผู้ประท้วงที่ซียูเอชเคทำอุปกรณ์ขัดขวางการรุกคืบของตำรวจ โดยใช้ตะปูและท่อพลาสติก</b>
      </p>
      <figure>
        <img src="https://www.dailynews.co.th/admin/upload/20191114/news_RiOJhpVVJK091640_533.jpg?v=20191114165?v=3423"/>
      </figure>
      <p><b>"มือยิงธนู" ประจำการอยู่บนสะพานหน้าซียูเอชเค<br/></b> <br/>ขณะที่ซียูเอชเคออกแถลงการณ์ "ผิดหวังอย่างหนัก" ต่อการพิจารณาของศาล และขอประณาม "ทุกฝ่าย" ที่ก่อความรุนแรงภายในอาณาเขตของมหาวิทยาลัย และเตือนว่ามหาวิทยาลัยไม่อนุญาตให้บุคคลใดก็ตามใช้พื้นที่ของสถาบัน "ทำกิจกรรมผิดกฎหมาย" ด้านสำนักงานตำรวจฮ่องกงออกแถลงการณ์ว่า มหาวิทยาลัยแห่งนี้กำลังกลายสภาพเป็น "โรงงานผลิตอาวุธ".<br/><br/><b>เครดิตภาพ : AP, REUTERS</b></p>
    </article>
  </body>
</html>