<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nepokoje-v-bolivii-si-vyzadaly-jiz-deset-mrtvych/1820339?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T02:01:00+00:00"/>
    <meta property="og:title" content="Nepokoje v Bolívii si vyžádaly již deset mrtvých"/>
    <meta property="og:description" content="La Paz - Nepokoje v Bolívii, které vypukly v říjnu kvůli výsledkům prezidentských voleb, si vyžádaly již deset mrtvých. S odvoláním na místní prokuraturu o tom dnes informovala agentura AP. Bývalý prezident Evo Morales, jenž podal o víkendu demisi a odletěl do Mexika, dnes kritizoval Spojené státy, které uznaly prozatímní hlavou státu senátorku Jeanine Áňezovou. Stav v Bolívii označil Morales za &quot;vojenskou diktaturu&quot;."/>
  </head>
  <body>
    <article>
      <h1>Nepokoje v Bolívii si vyžádaly již deset mrtvých</h1>
      <address><time datetime="2019-11-14T02:01:00+00:00">14 Nov 2019, 02:01</time> by <a rel="author" href="http://www.ctk.cz/" target="_blank">ČTK</a></address>
      <p>La Paz - Nepokoje v Bolívii, které vypukly v říjnu kvůli výsledkům prezidentských voleb, si vyžádaly již deset mrtvých. S odvoláním na místní prokuraturu o tom dnes informovala agentura AP. Bývalý prezident Evo Morales, jenž podal o víkendu demisi a odletěl do Mexika, dnes kritizoval Spojené státy, které uznaly prozatímní hlavou státu senátorku Jeanine Áňezovou. Stav v Bolívii označil Morales za "vojenskou diktaturu".</p>
      <slideshow>
        <figure>
          <img src="https://i3.cn.cz/6/1573792823_P201911150106801.jpeg"/>
        </figure>
        <figure>
          <img src="https://i3.cn.cz/6/1573757803_P201911141158801.jpg"/>
        </figure>
        <figure>
          <img src="https://i3.cn.cz/6/1573757822_P201911141159201.jpg"/>
        </figure>
        <figure>
          <img src="https://i3.cn.cz/6/1573715980_P201911140299201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3378">Fotogalerie: Nepokoje v Bolívii</a>
        </figcaption>
      </slideshow>
      <p>Od počátku protestů před více než třemi týdny v Bolívii zahynulo deset lidí. Předcházející bilance hovořila o sedmi. Agentura AFP dnes informovala o smrti 20letého muže, kterého zasáhla střela při střetech Moralesových příznivců s policií ve městě Yapacaní, asi 450 kilometrů jihovýchodně od metropole La Paz. Podle agentury DPA další muž zahynul ve stejné oblasti.</p>
      <p>Prozatímní prezidentka Áňezová už jmenovala nové členy vlády i nové nejvyšší velitele armády.</p>
      <p>"Tleskám bolivijské prozatímní prezidentce Jeanine Áňezové, že na sebe vzala tuto roli v době, která přináší velkou zodpovědnost a v níž je třeba v Bolívii obnovit pořádek a zachovat civilní vedení," napsal dnes na twitteru ministr zahraničí USA Mike Pompeo. Jako o "prozatímní ústavní prezidentce" o Áňezové už před Pompeem hovořil i Michael G. Kozak, který má na americkém ministerstvu zahraničí na starosti západní polokouli.</p>
      <p>Bývalý prezident Morales, který nyní pobývá v mexickém exilu, dnes - ještě před Pompeovým prohlášením - na twitteru rozhodnutí Spojených států uznat senátorku Áňezovou prozatímní prezidentkou odsoudil.</p>
      <p>"Státní převrat, který působí smrt mých bolivijských bratrů, je politickým a hospodářským spiknutím, které vychází ze Spojených států," uvedl exprezident. Situaci v Bolívii přirovnal k situaci ve Venezuele, kde Spojené státy a řada dalších zemí světa uznaly místo autoritářského prezidenta Nicoláse Madura prozatímní hlavou státu Juana Guaidóa.</p>
      <p>Město La Paz, které je administrativním centrem Bolívie, se podle Moralese změnilo "v tábor vojenské a politické represe". "Ti, co říkali, že bojují za demokracii, instalovali vojenskou diktaturu," dodal.</p>
      <p>Morales na twitteru vyzval k "národnímu dialogu". "Pokud mohu svou přítomností přispět k mírovému řešení, které zastaví násilí..., pro svou milovanou Bolívii to udělám," napsal bývalý prezident, a znovu tak naznačil, že by se mohl do vlasti z exilu vrátit.</p>
      <p>V <a href="https://elpais.com/internacional/2019/11/13/mexico/1573681987_047241.html?autoplay=1">rozhovoru</a> poskytnutém listu El País Morales řekl, že je nadále prezidentem Bolívie, neboť parlament jeho rezignaci nepřijal ani neodmítl. To, že se "tato paní" prohlásila prezidentkou, je v rozporu s bolivijskou ústavou, dodal Morales s odkazem na Áňezovou.</p>
      <p>Dlouholetý bolivijský prezident Evo Morales byl v říjnu zvolen na další funkční období, což vyvolalo masivní protesty. Socialistického prezidenta následně policie a armáda donutily k demisi a on se uchýlil do Mexika. Prozatímní hlavou státu se prohlásila druhá místopředsedkyně Senátu Áňezová, kterou ve funkci potvrdil i ústavní soud. Nyní chce prezidentka uspořádat nové volby hlavy státu.</p>
    </article>
  </body>
</html>