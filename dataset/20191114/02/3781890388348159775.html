<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741543"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T02:57:00+00:00"/>
    <meta property="og:title" content="มท.1ยันตรวจสอบที่ดิน'ปารีณา' ลั่นไม่ละเว้นส.ส.-คนของรบ."/>
    <meta property="og:description" content="มท.1 ยันที่ดิน“ปารีณา”ตรวจสอบตามกฎหมาย ลั่นไม่ละเว้นส.ส.-คนของรัฐบาล พร้อมยันพรรคร่วมไม่แตกคอ ชี้เอาตามสะดวกโหวตอภิปรายไม่ไว้วางใจ ปล่อยเป็นกลไกของสภาฯ "/>
  </head>
  <body>
    <article>
      <h1>มท.1ยันตรวจสอบที่ดิน'ปารีณา' ลั่นไม่ละเว้นส.ส.-คนของรบ.</h1>
      <address>
        <time datetime="2019-11-14T02:57:00+00:00">14 Nov 2019, 02:57</time>
      </address>
      <p>
        <b>มท.1 ยันที่ดิน“ปารีณา”ตรวจสอบตามกฎหมาย ลั่นไม่ละเว้นส.ส.-คนของรัฐบาล พร้อมยันพรรคร่วมไม่แตกคอ ชี้เอาตามสะดวกโหวตอภิปรายไม่ไว้วางใจ ปล่อยเป็นกลไกของสภาฯ </b>
      </p>
      <p>เมื่อวันที่ 14 พ.ย. ที่ตึกสันติไมตรี ทำเนียบรัฐบาล พล.อ.อนุพงษ์ เผ่าจินดา รมว.มหาดไทย กล่าวถึงกรณี น.ส.ปารีณา ไกรคุปต์ ส.ส.ราชบุรี พรรคพลังประชารัฐ (พปชร.) ถูกตรวจสอบที่ดิน ภบท.5 กว่า 1,700 ไร่ ในพื้นที่หมู่ 6 ต.รางบัว อ.จอมบึง จ.ราชบุรี จะต้องมีการหารือหรือมอบนโยบายต่อกระทรวงเกษตรและสหกรณ์ หรือไม่ ว่า ตนเพียงอ่านจากข่าว ยังไม่ได้รับเรื่อง และยังไม่ทราบว่าเป็นที่ดินของสำนักงานที่ดินปฎิรูปเพื่อการเกษตร (ส.ป.ก.) หรืออะไร เพราะเรื่องนี้กระทรวงเกษตรฯ กำลังดูอยู่ ก็ว่าไปตามขั้นตอนของกฎหมาย <br/><br/>“ไม่ว่าใครทั้งสิ้น เราจะไปพูดอย่างไรได้ และไม่ว่าใครทั้งสิ้น ประชาชนนายดำนายแดง ก็เหมือนกัน ใครมาเป็นรัฐบาล ใครมาเป็นส.ส. ก็ต้องอยู่ในจุดเดียวกัน เพราะถ้าไม่อยู่มันจะไม่ได้ ก็ต้องรับไปตามนั้นตรวจสอบกัน เป็นอย่างไรก็ว่าไปตามกฏหมาย” พล.อ.อนุพงษ์ กล่าว <br/><br/>นอกจากนี้พล.อ.อนุพงษ์ กล่าวถึงกรณีที่มีกระแสข่าวพรรคร่วมรัฐบาลเกิดความระหองระแหง และอาจมีการโหวตสวนในการอภิปรายไม่ไว้วางใจนั้นว่า ไม่มี และตนไม่ทราบ แต่การอภิปรายไม่ไว้วางใจเป็นเครื่องมือในการปกครองระบอบประชาธิปไตยอยู่แล้ว ใครมาเป็นรัฐบาลก็ต้องรู้ว่าต้องรับผิดชอบต่อสภาผู้แทนราษฏร ถ้าสภาฯ อยากจะรู้และตั้งกระทู้ถาม เชิญกรรมาธิการเรียกมาพูดเป็นระบบปกติ ก็ไป ถ้าไม่ไปก็ให้ผู้แทน ผู้รู้ไป ทำได้หมด ถ้าผู้ที่สภาฯ สงสัยถึงขั้นว่าไม่ไว้วางใจ ก็เปิดอภิปรายได้ ตนว่าเป็นเครื่องมือที่ดี แต่จะโหวตสวนก็เกินไป ให้เริ่มอภิปรายก่อนไหม และใครจะโหวตอย่างไรเอาตามสะดวกก็ว่าอย่างนั้น ซึ่งประชาธิปไตยก็ใช้คำว่าโหวต ไม่ได้บังคับ การจะโหวตถ้าจะโหวตออกมาก็ได้สองทาง ก็ให้เป็นไป ประชาชนจะได้ไม่ต้องกังวลมาก ไม่ต้องไปใส่ใจกับเรื่องอะไรพวกนี้ <br/>           <br/>เมื่อถามว่าพรรคร่วมจะต้องมีการพูดคุยเพื่อกระชับความสัมพันธ์หรือไม่ พล.อ.อนุพงษ์ กล่าวว่า “ปล่อยเขาไปเถอะ ให้มันเป็นไปเถอะ” </p>
    </article>
  </body>
</html>