<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tisk-izrael-a-palestinsky-islamsky-dzihad-se-dohodly-na-primeri/1820810?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T02:53:00+00:00"/>
    <meta property="og:title" content="Tisk: Izrael a palestinský Islámský džihád se dohodly na příměří"/>
    <meta property="og:description" content="Jeruzalém - Izrael a radikální palestinská skupina Islámský džihád se dohodly na příměří v Pásmu Gazy a jejím okolí. S odvoláním na mluvčího palestinské skupiny o tom informovala agentura AP. Izrael informaci zatím nepotvrdil. Podle médií příměří začalo platit v 5:30 místního času (4:30 SEČ). Několik hodin před tím zahynulo při izraelském útoku na Pásmo Gazy šest lidí. Bilance útoků proti radikálům v Pásmu Gazy, které Izrael zahájil v úterý, tak stoupla na 32 mrtvých a téměř sto zraněných."/>
  </head>
  <body>
    <article>
      <h1>Tisk: Izrael a palestinský Islámský džihád se dohodly na příměří</h1>
      <address><time datetime="2019-11-14T02:53:00+00:00">14 Nov 2019, 02:53</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Izrael a radikální palestinská skupina Islámský džihád se dohodly na příměří v Pásmu Gazy a jejím okolí. S odvoláním na mluvčího palestinské skupiny o tom informovala agentura AP. Izrael informaci zatím nepotvrdil. Podle médií příměří začalo platit v 5:30 místního času (4:30 SEČ). Několik hodin před tím zahynulo při izraelském útoku na Pásmo Gazy šest lidí. Bilance útoků proti radikálům v Pásmu Gazy, které Izrael zahájil v úterý, tak stoupla na 32 mrtvých a téměř sto zraněných.</p>
      <p>Příměří mezi skupinou Islámský džihád a Izraelem pomohl podle agentury AFP dojednat Egypt. Podle agentury Reuters svědek na místě potvrdil, že boje ustaly.</p>
      <p>Podle listu The Times of Israel souhlasila palestinská skupina Islámský džihád, že přestane odpalovat na izraelské území rakety a že zajistí, aby protesty podél hranice Pásma Gazy s Izraelem byly pokojné. Izrael podle listu naopak souhlasil, že nebude podnikat cílené útoky na členy Islámského džihádu a přestane střílet na protestující na hranicích.</p>
      <p>Zatímco mluvčí Islámského džihádu informaci o příměří potvrdil, Izrael se zatím nevyjádřil.</p>
      <p>Několik hodin před zveřejněním informace o příměří zahynulo při izraelském útoku na město Dajr al-Balah šest lidí. Podle palestinských úřadů šlo o členy jedné rodiny, mezi nimiž byla i jedna žena a jedno dítě. Útok si vyžádal také dvanáct zraněných. Izraelská armáda se zatím nevyjádřila. Izraelský list Haarec informoval, že krátce po útoku na Dajr al-Balah se rozezněly sirény ohlašující raketový útok v izraelském městě Sderot, severně od palestinského Pásma Gazy.</p>
      <p>O chystaném příměří se spekulovalo již ve středu, kdy generální tajemník Islámského džihádu Zijád Rušdí Nachala zveřejnil podmínky pro ukončení útoků. V úterý zabil Izrael jednoho ze členů vedení Islámského džihádu Bahá abú Attu. V odvetě za jeho smrt od úterý z Pásma Gazy vypálili na Izrael nejméně 360 raket.</p>
    </article>
  </body>
</html>