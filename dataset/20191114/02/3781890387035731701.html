<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741539"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T02:45:00+00:00"/>
    <meta property="og:title" content="มหาวิทยาลัยในฮ่องกงยังคงเป็น &quot;สมรภูมิ&quot; ม็อบ-ตำรวจ"/>
    <meta property="og:description" content="ในขณะที่ศาลไฮคอร์ตปฏิเสธประกาศให้มหาวิทยาลัยจีนแห่งฮ่องกง 'เป็นพื้นที่คุ้มครอง' มหาวิทยาลัยแห่งอื่นยังคงเป็น 'สมรภูมิ' ปะทะดุเดือดต่อเนื่อง ระหว่างตำรวจปราบจลาจลกับกลุ่มผู้ประท้วงชุดดำซึ่งส่วนใหญ่เป็นนักศึกษาของสถาบันนั้นเอง"/>
  </head>
  <body>
    <article>
      <h1>มหาวิทยาลัยในฮ่องกงยังคงเป็น "สมรภูมิ" ม็อบ-ตำรวจ</h1>
      <address>
        <time datetime="2019-11-14T02:45:00+00:00">14 Nov 2019, 02:45</time>
      </address>
      <p>
        <b>ในขณะที่ศาลไฮคอร์ตปฏิเสธประกาศให้มหาวิทยาลัยจีนแห่งฮ่องกง "เป็นพื้นที่คุ้มครอง" มหาวิทยาลัยแห่งอื่นยังคงเป็น "สมรภูมิ" ปะทะดุเดือดต่อเนื่อง ระหว่างตำรวจปราบจลาจลกับกลุ่มผู้ประท้วงชุดดำซึ่งส่วนใหญ่เป็นนักศึกษาของสถาบันนั้นเอง</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 14 พ.ย. ว่าสำนักงานตำรวจฮ่องกงออกแถลงการณ์เมื่อวันพฤหัสบดี ว่ากลุ่มผู้ก่อความรุนแรงชุดดำยังคงกระจายกำลังสร้างความเดือดร้อนและก่อเหตุวุ่นวายในหลายเขตของฮ่องกงตลอดวันพุธที่ผ่านมา โดยส่วนใหญ่ยังคงเน้นพื้นที่ธุรกิจและสถานศึกษา ความเคลื่อนไหวดังกล่าวของ "กลุ่มผู้ประท้วงฮาร์ดคอร์" ส่งผลให้มีการะทะกับเจ้าหน้าที่ปราบจลาจล มีรายงานผู้ได้รับบาดเจ็บอย่างน้อย 64 คน ในจำนวนนี้อย่างน้อย 2 คนมีอาการสาหัส<br/> </p>
      <figure>
        <iframe data-src="https://twitter.com/SCMPHongKong/status/1194616876636131329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194593324243357697?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_hBLEbbRjwC095405_533.jpg?v=20191114165?v=1309"/>
      </figure>
      <p> <br/>อย่างไรก็ตาม รายงานของตำรวจไม่ได้ระบุชัดเจนว่า ในจำนวนผู้ได้รับบาดเจ็บสาหัสรวมถึงชายวัย 70 ปี ซึ่งถูกก้อนอิฐของผู้ประท้วงกระแทกอย่างแรงเข้าที่ศีรษะหรือไม่ โดยหลายฝ่ายให้ความเห็นตรงกันว่า ชายคนดังกล่าว "เคราะห์ร้าย" และเหตุการณ์เกิดขึ้นระหว่างชาวบ้านในละแวกนั้นรวมถึงชายคนดังกล่าวพยายามเก็บก้อนอิฐของกลุ่มผู้ประท้วงออกจากพื้นถนน บริเวณสถานีรถไฟใต้ดินซวงโซ้ย ในเขตนิวเทร์ริทอรีส์ ส่งผลให้มีการถกเถียงและปะทะกันเอง ก่อนที่ตำรวจปราบจลาจลยกกำลังเข้ามาระงับเหตุในเวลาต่อมา<br/><br/>ขณะเดียวกัน ตำรวจยืนยันการพบศพผู้ประท้วงชุดดำอายุประมาณ 30 ปี ที่เขตซิงยี่ ซึ่งสาเหตุของการเสียชีวิตอยู่ระหว่างการตรวจสอบของหน่วยงานที่เกี่ยวข้อง ซึ่งตั้งสมมติฐานในเบื้องต้นว่าเป็นการพลัดตกลงมาจากที่สูง<br/> </p>
      <figure>
        <iframe data-src="https://twitter.com/SCMPHongKong/status/1194620728055873536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_qERbjZLvrc095432_533.jpg?v=20191114165?v=3833"/>
      </figure>
      <p> <br/>ในเวลาเดียวกัน มหาวิทยาลัยแห่งฮ่องกง ( เอชเคยู ) ออกแถลงการณ์เรียกร้องให้ผู้ประท้วงชุดดำภายในสถานศึกษายุติการกีดขวางการจราจร และใช้มหาวิทยาลัยเป็น "ฐานปฏิบัติการ" แต่ที่มหาวิทยาลัยฮ่องกงโพลีเทคนิค ( โพลียู ) มีการปะทะกันครั้งใหม่ระหว่างตำรวจปราบจลาจลกับกลุ่มผู้ประท้วงหัวรุนแรงชุดดำตั้งแต่ช่วงเช้าของวันพฤหัสบดีตามเวลาท้องถิ่น ส่วนสถานการณ์ที่มหาวิทยาลัยจีนแห่งฮ่องกง ( ซียูเอชเค ) "ยังไม่มีความเคลื่อนไหวมากนัก" หลังศาลไฮคอร์ตปฏิเสธคำร้องของประธานสหภาพนักศึกษาซียูเอชเค ในการประกาศให้มหาวิทยาลัย "เป็นพื้นที่คุ้มครอง"<br/> </p>
      <figure>
        <iframe data-src="https://twitter.com/SCMPHongKong/status/1194771244228284416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1194809026665578496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_ovgkvUqAko095441_533.jpg?v=20191114165?v=5621"/>
      </figure>
      <p> <br/>นอกจากนี้ มีรายงานว่านางแคร์รี แลม หัวหน้าคณะผู้บริหารฮ่องกง ประชุมฉุกเฉินคณะผู้บริหารเมื่อคืนวันพุธ โดยยังไม่มีการเปิดเผยว่าเป็นการหารือเกี่ยวกับเรื่องใด แต่สื่อท้องถิ่นสันนิษฐานไว้ 2 ประเด็น คือเกี่ยวกับการเลือกตั้งท้องถิ่นในวันที่ 24 พ.ย. นี้ และการใช้อำนาจฉุกเฉิน.<br/><br/><b>เครดิตภาพ : AFP, AP</b></p>
    </article>
  </body>
</html>