<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33083/il-4k-a-60p-sugli-smartphone-serve-poco-per-un-risultato-migliore-meglio-4k-a-24p"/>
    <meta property="og:site_name" content="DDay.it"/>
    <meta property="article:published_time" content="2019-11-14T18:03:00+00:00"/>
    <meta property="og:title" content="Il 4K a 60p sugli smartphone serve poco. Per un risultato migliore meglio 4K a 24p"/>
    <meta property="og:description" content="Perchè gli utenti chiedono i 60p su smartphone? Secondo i professionisti del video molti non hanno neppure idea di cosa servano. E il consiglio, per fare un buon video, è di riprendere a 24p: il risultato è molto più scenico."/>
  </head>
  <body>
    <article>
      <h1>Il 4K a 60p sugli smartphone serve poco. Per un risultato migliore meglio 4K a 24p</h1>
      <h2>Perchè gli utenti chiedono i 60p su smartphone? Secondo i professionisti del video molti non hanno neppure idea di cosa servano. E il consiglio, per fare un buon video, è di riprendere a 24p: il risultato è molto più scenico.</h2>
      <address><time datetime="2019-11-14T18:03:00+00:00">14 Nov 2019, 18:03</time> by <a rel="author">Roberto Pezzali</a></address>
      <p>L’assenza della registrazione 4K a 60fps su molti smartphone top di gamma ha generato un po’ di delusione. <b>Pixel 4 di Google non supporta questo formato, ma non è il solo</b>. Neppure gli smartphone Huawei lo fanno, e spesso i motivi sono diversi, qualche volta è una pura scelta commerciale e qualche volta è una pura scelta tecnica. Il 4K a 60 fps manca anche da molte fotocamere di fascia alta, è una sorta di formato elitario che appare solo su determinati modelli evoluti.</p>
      <p>Ci siamo fermati con alcuni professionisti del video, ai margini della presentazione dei nuovi MacBook di Apple, per scambiare qualche opinione sull’iPhone 11 Pro, sulle sue potenzialità e <b>sull’uso degli smartphone in ambito video</b>.</p>
      <p>La discussione che è nata è assolutamente interessante, perché l’idea diffusa da parte di persone che ogni giorno escono con una RED nella valigia per andare a girare un film, una pubblicità o una clip musicale è che<b> il 99% delle persone che lamentano l’assenza del 4K a 60p non saprebbe rispondere alla domanda: “<i>Perché ti servono e che vantaggi ti danno</i>”.</b></p>
      <p>Le lamentele relative all’assenza del 4K a 60 fps sugli smartphone, anche spesso da parte di persone che provano gli smartphone e che quindi dovrebbero essere preparate sull’argomento, <b>è legata alla mancanza di cultura in ambito video.</b></p>
      <p>La possibilità di poter riprendere a 60 fps in 4K viene vista, erroneamente, come una riduzione di qualità, quando in realtà la scelta dei 60 fps non ha nulla a che vedere con il risultato ma <b>è una pura scelta legata al tipo di ripresa e alla post produzione</b>.</p>
      <p>L’unico vero motivo per scegliere di registrare in 4K a 60 fps è la possibilità, in fase di editing, <b>di rallentare un filmato per avere uno slowmotion.</b> Gli smartphone hanno una funzione specifica per rallentare le riprese, arrivano anche a 240 fps, ma spesso <b>gli eventi accadono senza lasciare, a chi registra la possibilità di decidere che modalità usare</b>.</p>
      <figure>
        <img src="https://cdn.dday.it/system/uploads/picture/image/58744/content_small_iPhone_SE_Filmic_Pro_Resolve.jpg"/>
      </figure>
      <p>Durante un Safari, ad esempio, un leone potrebbe di colpo azzannare una gazzella e di fronte a questa eventualità un turista, che vuole includere la scena all’interno di un video della vacanza, dovrebbe impostare i 60 fps. Non ha tempo di impostare lo slow motion, tutto avviene in fretta,<b> ma avendo usato i 60p quella sequenza, rallentata, può essere usata per ottenere un impatto scenico maggiore</b>. Ma solo in quel determinato frangente: il resto della vacanza, il tramonto sulla savana, gli animali, i paesaggi vanno assolutamente registrati a 24p se si vuole ottenere un buon risultato.</p>
      <p>L’opinione, da parte di chi registra video da anni, è che in quasi tutte le situazioni un bel video con lo smartphone<b> deve essere registrato con lo stesso frame rate del cinema, 24p appunto</b>.</p>
      <p>Ci sarebbe anche un altro caso, quello in cui si usa l’high frame rate per ridurre il motion blur ma il risultato, oltre a dare un fastidioso effetto telenovela, sugli smartphone non sempre è efficace, soprattutto sui prodotti poco curati sotto questo aspetto, perché viene considerato il frame rate ma non vengono gestiti al meglio i tempi.</p>
      <p>Che sia un panorama, un museo, una rappresentazione scenica o una semplice scena cittadina, <b>registrare in 4K a 24p permette di ottenere, magari con l’aggiunta di un buon filtro o una rapida color correction, un risultato decisamente superiore al “sognato” 60p</b>.</p>
      <p>E qui c’è il primo problema: gli smartphone che registrano a 24p dall’applicazione Camera sono ancora meno di quelli che registrano a 60 fps, e gli utenti devono dotarsi di app dedicate che <b>permettano di impostare non solo il frame rate ma pure la velocità dell’otturatore, anche lei importante</b>. Pochi lo fanno, proprio perchè fare un buon video richiede ancora più esperienza che fare una bella foto. Questa sarebbe una vera critica da muovere: <b>questo smartphone non registra a 24p.</b></p>
      <figure>
        <img src="https://cdn.dday.it/system/uploads/picture/image/58743/content_small_Filmic-01.jpg"/>
      </figure>
      <p>Ci sono poi ulteriori elementi che rendono il 4K a 60 fps meno utile di quanto lo siano formati a frame rate inferiore, soprattutto se si è interessati alla qualità finale: <b>spesso è più alta la qualità di un filmato 4K a 24p o a 30p di quanto non lo sia quella dello stesso filmato ripreso in 4K a 60p</b>. Se si guarda alla compressione del file, si scopre che il 30p o un eventuale 24p sugli smartphone sono solitamente meno compressi della versione a 60p.</p>
      <p>Questi sono i dati di una registrazione 4K a 30 fps di un Galaxy Note 10: 47.7 Mb/s.</p>
      <figure>
        <img src="https://cdn.dday.it/system/uploads/picture/image/58741/content_small_note30.jpg"/>
      </figure>
      <p>Questi invece i dati di un file 4K a 60p sempre di un Galaxy Note 10: 69,5 Mbps</p>
      <figure>
        <img src="https://cdn.dday.it/system/uploads/picture/image/58740/content_small_note60.jpg"/>
      </figure>
      <p>Nonostante la quantità di informazioni sia doppia perchè i fotogrammi al secondo sono 60 al posto di 30, <b>la versione a 30 fps è sensibilmente meno compressa</b>. Si vede meglio.</p>
      <p>Ma l’elemento più critico, quello che molti trascurano, è quel “<i>Variabile</i>” alla modalità frame rate. Il Galaxy Note 10 fornisce un file 4K a 60 fps,<b> ma questi frame non sono costanti e distribuiti in modo uniforme, variano da un minimo di 35 ad un massimo di 60</b>. Una forbice molto ampia, che rende problematico sia la sincronizzazione di un eventuale audio con una registrazione esterna o con altre fotocamere <b>sia un eventuale slowmotion, che potrebbe uscire a scatti.</b></p>
      <p><b>All’atto pratico un 4K a 60p, con un frame rate variabile come questo, è sostanzialmente inutile</b>. Non ha alcun senso lamentare l’assenza di una feature che è inutilizzabile, spreca spazio e non offre la stessa qualità che invece viene offerta a 30 fps.</p>
      <p>Anche l’iPhone in 4K a 60p registra con un frame rate variabile, seppur la forbice sia ridotta, ma a 24p registra con un frame rate assolutamente costante.</p>
      <figure>
        <img src="https://cdn.dday.it/system/uploads/picture/image/58742/content_small_24p.jpg"/>
      </figure>
      <p>Il 24p si conferma quindi la modalità da preferire quando si riprende video, offre un look cinematografico, una bassa compressione e soprattutto può essere gestita in una timeline di editing insieme a clip provenienti da altre sorgenti, come una reflex o un’altra videocamera.</p>
      <p>Più che criticare l’assenza dei 60p sul 4K, andrebbero criticati altri elementi se si vuole giudicare uno smartphone in ambito video. Dei 4K a 60p,<b> secondo chi riprende video ogni giorno, si può anche fare a meno.</b> Quindi chiediamo a chi si è arrabbiato perchè Google non li ha inseriti: “Perché li volete e che vantaggi vi danno davvero?”</p>
    </article>
  </body>
</html>