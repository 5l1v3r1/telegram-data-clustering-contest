<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/mobilitazione-dei-vigili-del-fuoco-sit-in-di-protesta-davanti-alla-prefettura.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T18:36:18+00:00"/>
    <meta property="og:title" content="Mobilitazione dei Vigili del fuoco, sit-in di protesta davanti alla Prefettura"/>
    <meta property="og:description" content="Chiedono valorizzazione sotto il profilo retributivo e previdenziale; maggior tutela e garanzia"/>
  </head>
  <body>
    <article>
      <h1>Mobilitazione dei Vigili del fuoco, sit-in di protesta davanti alla Prefettura</h1>
      <address><time datetime="2019-11-14T18:36:18+00:00">14 Nov 2019, 18:36</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Chiedono valorizzazione sotto il profilo retributivo e previdenziale; maggior tutela e garanzia</i>
      </p>
      <p>Cgil, Cisl e Uil dei Vigili del Fuoco hanno indetto una giornata di mobilitazione per domani (venerdì 15 novembre)  ed organizzato una manifestazione, a partire dalle 10 alle 12, in Piazza Unità d’Italia davanti alla Prefettura di Messina.</p>
      <p>“L’iniziativa – spiegano i sindacati in una nota – è scaturita dalla vertenza unitaria dello scorso mese di giugno con cui abbiamo rappresentato al Governo le problematiche che coinvolgono i Vigili del fuoco e il servizio da assicurare alla cittadinanza: valorizzazione effettiva dal punto di vista retributivo e previdenziale del lavoro, unico ed insostituibile dei Vigili del Fuoco; maggior tutela e garanzia degli infortuni e delle malattie professionali tipiche del lavoro dei Vigili del Fuoco (Inail); riconoscimento reale della specificità e dell’alta professionalità dei Vigili del Fuoco; risorse adeguate per il rinnovo del contratto di lavoro; potenziamento degli organici del Corpo nazionale finalizzato a diffondere il servizio sul territorio e a tutela della sicurezza dei Vigili del Fuoco.</p>
      <p>Poiché dette risposte – evidenziano ancora i sindacalisti Giovanni La Torre, Letterio Pagano e Nicolò Berti – non trovano il giusto riscontro nella legge di bilancio in discussione in Parlamento, Cgil, Cisl e Uil sono costrette a far sentire il grido di dolore dei Vigili del Fuoco a tutti i cittadini e a tutti i rappresentati del popolo in Parlamento”.</p>
    </article>
  </body>
</html>