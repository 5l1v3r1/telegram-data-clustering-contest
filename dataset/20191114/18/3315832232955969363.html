<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/87f03cd1862f28d4/peste-35-000-de-persoane-mor-anual-in-statele-unite-din-cauza-germenilor-rezistenti-la-medicamente.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T18:13:02+00:00"/>
    <meta property="og:title" content="Peste 35.000 de persoane mor anual în Statele Unite din cauza germenilor rezistenţi la medicamente"/>
    <meta property="og:description" content="Peste 35.000 de persoane mor în fiecare an în Statele Unite din cauza bacteriilor şi a fungilor rezistenţi la medicamente, au anunţat miercuri oficiali în domeniul sănătăţii, relatează dpa."/>
  </head>
  <body>
    <article>
      <h1>Peste 35.000 de persoane mor anual în Statele Unite din cauza germenilor rezistenţi la medicamente</h1>
      <address><time datetime="2019-11-14T18:13:02+00:00">14 Nov 2019, 18:13</time> by <a rel="author">Jurnal.md</a></address>
      <p>
        <b>Peste 35.000 de persoane mor în fiecare an în Statele Unite din cauza bacteriilor şi a fungilor rezistenţi la medicamente, au anunţat miercuri oficiali în domeniul sănătăţii, relatează dpa.</b>
      </p>
      <p>Cel puţin 2,8 milioane de oameni contractează infecţii rezistente la antibiotice în fiecare an, a anunţat Centrul pentru Controlul şi Prevenirea Bolilor (CDC) din SUA în primul său raport din 2013 privind această problemă.</p>
      <p>"Rezistenţa la antibiotice - capacitatea germenilor de a învinge medicamentele concepute pentru a-i ucide - este una dintre cele mai mari provocări de sănătate publică la nivel global a zilelor noastre", potrivit studiului.</p>
      <p>CDC a afirmat că Statele Unite trebuie să recunoască faptul că o eră post-antibiotice este "deja aici" şi nu trebuie să se mai bazeze doar pe noile antibiotice care într-o zi nu vor mai fi eficiente în cazul germenilor.</p>
      <p>"Unele medicamente-minune nu mai fac minuni", au scris oficialii americani.</p>
      <p>Numărul deceselor cauzate de infecţiile rezistente la antibiotice a scăzut în SUA în ultimii ani ca urmare a eforturilor de prevenire din spitale, se arată în raport.</p>
      <p>CDC a avertizat însă că germenii netratabili sunt în creştere, incluzând gonoreea rezistentă la medicamente, şi că unii germeni care au fost expuşi la antibiotice pot transmite genele lor de rezistenţă altor bacterii.</p>
      <p>Cinci germeni rezistenţi la medicamente au fost plasaţi pe lista CDC a "ameninţărilor urgente", cu două mai mult decât în 2013.</p>
      <p>Oficialii CDC au avertizat că rezistenţa la antibiotice este o problemă la nivel mondial şi că germenii se răspândesc peste graniţe prin intermediul oamenilor, animalelor şi a mediului înconjurător.</p>
    </article>
  </body>
</html>