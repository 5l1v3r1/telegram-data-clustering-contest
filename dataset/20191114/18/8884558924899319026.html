<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/slovenija-na-obravnavi-tozbe-glede-terana-pricakuj"/>
    <meta property="og:site_name" content="Primorske novice"/>
    <meta property="article:published_time" content="2019-11-14T18:32:46+00:00"/>
    <meta property="og:title" content="Slovenija na obravnavi tožbe glede terana pričakuje predstavitev stališč Hrvaške in Bruslja"/>
    <meta property="og:description" content="Ministrstvo za kmetijstvo pričakuje, da bosta na obravnavi tožbe Slovenije proti Evropski komisiji glede terana poleg Slovenije svoja stališča predstavili tudi komisija in Hrvaška. Pričakujejo, da bosta ob tem tudi odgovarjali na vprašanja sodišča. Ocenjujejo, da bi bila sodba lahko razglašena do konca leta 2020, so navedli za STA."/>
  </head>
  <body>
    <article>
      <h1>Slovenija na obravnavi tožbe glede terana pričakuje predstavitev stališč Hrvaške in Bruslja</h1>
      <address><time datetime="2019-11-14T18:32:46+00:00">14 Nov 2019, 18:32</time> by <a rel="author">STA</a></address>
      <p>
        <b>Ministrstvo za kmetijstvo pričakuje, da bosta na obravnavi tožbe Slovenije proti Evropski komisiji glede terana poleg Slovenije svoja stališča predstavili tudi komisija in Hrvaška. Pričakujejo, da bosta ob tem tudi odgovarjali na vprašanja sodišča. Ocenjujejo, da bi bila sodba lahko razglašena do konca leta 2020, so navedli za STA.</b>
      </p>
      <figure>
        <img src="https://static.primorske.si/foto/highres/srednja/719828_265-teran-pem.jpg"/>
        <figcaption>Foto: Petra Mezinec</figcaption>
      </figure>
      <p><b>LJUBLJANA</b> &gt; Splošno sodišče EU v Luksemburgu bo tožbo Slovenije proti Evropski komisiji zaradi dodelitve izjeme Hrvaški pri uporabi imena teran glede na podatke v sodnem koledarju obravnavalo 3. decembra.</p>
      <p>Obravnave na splošnem sodišču potekajo podobno kot na Sodišču EU: vsaka stran predstavi svoja stališča, nato sodniki postavljajo vprašanja. S tega vidika bo obravnava o teranu podobna julijski obravnavi o arbitraži, čeprav je za slednji primer pristojno Sodišče EU.</p>
      <blockquote>Slovenija je tožbo na Splošno sodišče EU vložila 15. septembra 2017. Spodbija delegirani akt, ki je začel veljati sredi leta 2017 in po katerem lahko Hrvaška ime sorte grozdja teran pod določenimi pogoji uporablja za vino z zaščiteno označbo porekla Hrvatska Istra. Odobritev izjeme, ki hrvaškim pridelovalcem omogoča uporabo imena sorte grozdja teran za vino z zaščiteno označbo porekla Hrvatska Istra pod pogoji, da sta naziva Hrvatska Istra in teran na istem vidnem polju ter da je napis teran manjši, je po prepričanju Slovenije za potrošnike zavajajoča, ker lahko zmotno menijo, da gre za isti vrsti vina.</blockquote>
      <p>Sodniki na splošnem sodišču sicer običajno zastavljajo več vprašanj in podrobnejša vprašanja kot njihovi kolegi na Sodišču EU. Temeljna razlika pa je v tem, da v postopku na splošnem sodišču ni mnenja generalnega pravobranilca. Nekaj mesecev po obravnavi sledi sodba.</p>
      <p>Obravnava bo odprta za javnost, ne bo pa je mogoče snemati. Primer obravnava senat petih sodnikov, njihova identiteta postane javna na dan obravnave.</p>
      <blockquote>V Evropski komisiji so vseskozi poudarjali, da delujejo v skladu z zakonodajo EU, da teran ostaja zaščiten kot izključno slovensko vino ter da bodo pogoji za označevanje zagotovili, da ne bo zavajanja potrošnikov. Ob tem so v komisiji izpostavljali, da je teran vendarle tudi vrsta grozdja na Hrvaškem, zato je v skladu s pravili EU mogoča omejena izjema za uporabo tega imena, ki pa nikakor ne vpliva na slovenske proizvajalce vina teran, saj ti ohranjajo izključne pravice v okviru zaščitene označbe porekla. Viri pri komisiji so danes za STA sporočili, da komisija še naprej brani zakonitost delegirane uredbe iz leta 2017 in da jo bo, tako kot v vseh primerih pred sodiščem EU, na obravnavi zastopala njena pravna služba.</blockquote>
      <p>Čeprav se je v začetku lanskega leta omenjalo, da bi lahko sodišče sodbo glede terana razglasilo do konca leta 2019, bo v začetku decembra šele ustna obravnava, ki se jo je pričakovalo že bistveno prej.</p>
      <p>Zgodba s teranom je izbruhnila aprila 2013 v okviru zasedanja kmetijskih ministrov EU v Luksemburgu. Potem ko je Slovenija s trgovinskih polic umaknila hrvaško vino z oznako teran, je Hrvaška protestirala in pozvala k skupni čezmejni zaščiti terana.</p>
    </article>
  </body>
</html>