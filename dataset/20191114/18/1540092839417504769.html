<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197395/ftinos-laikismos-den-eipe-tipota-gia-tin-tampakiera-politiki-kontra-gia-to-dimosieyma-ton-ft"/>
    <meta property="og:site_name" content="CNN.gr"/>
    <meta property="article:published_time" content="2019-11-14T18:38:34+00:00"/>
    <meta property="og:title" content="«Φτηνός λαϊκισμός», «δεν είπε τίποτα για την ταμπακιέρα»: Πολιτική κόντρα για το δημοσίευμα των FT"/>
    <meta property="og:description" content="Πολιτική κόντρα μεταξύ της κυβέρνησης και της αξιωματικής αντιπολίτευσης πυροδότησε δημοσίευμα των Financial Times για τον νέο Ποινικό Κώδικα , το οποίο έκανε..."/>
  </head>
  <body>
    <article>
      <h1>«Φτηνός λαϊκισμός», «δεν είπε τίποτα για την ταμπακιέρα»: Πολιτική κόντρα για το δημοσίευμα των FT</h1>
      <h2>Πολιτική κόντρα μεταξύ της κυβέρνησης και της αξιωματικής αντιπολίτευσης πυροδότησε δημοσίευμα των Financial Times για τον νέο Ποινικό Κώδικα, το οποίο έκανε λόγο για «δώρα σε τραπεζίτες και υπόδικους για ξέπλυμα χρήματος».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 20:38 , 14 November 2019</p>
      <p>Το εν λόγω δημοσίευμα προκάλεσε την έντονη αντίδραση του ΣΥΡΙΖΑ, ο οποίος εξαπέλυσε <b>πυρά κατά του πρωθυπουργού,</b> κατηγορώντας τον ότι «επέλεξε να κρυφτεί και να μην έρθει στην Ώρα του πρωθυπουργού για να απαντήσει στον Αλέξη Τσίπρα για τα <b>δώρα σε τραπεζίτες</b> και τις διευκολύνσεις σε όσους ερευνώνται για ξέπλυμα μαύρου χρήματος».</p>
      <p>«Ωστόσο, τα επιτεύγματά του ξεπέρασαν ήδη τα σύνορα και κοσμούν μέχρι και τους Financial Times» σχολίασε καυστικά ο ΣΥΡΙΖΑ.</p>
      <h3>Πέτσας: Ο Τσίπρας επέλεξε το φθηνό λαϊκισμό</h3>
      <p>Η απάντηση από κυβερνητικής πλευράς ήρθε δια στόματος του<b> Στέλιου Πέτσα.</b></p>
      <p>«Τόσο πολύ νοιάζεται ο κ. Τσίπρας για το ζήτημα των Ποινικών Κωδίκων που δεν πήγε καν στη Βουλή για να ψηφίσει στη χθεσινοβραδινή ονομαστική ψηφοφορία, όπως έκανε ο Πρωθυπουργός. <b>Επέλεξε το φθηνό λαϊκισμό</b>» είπε ο κυβερνητικός εκπρόσωπος.</p>
      <p>Ανέφερε δε, ότι στην ουσία του ζητήματος, μετά τη χθεσινή τροποποίηση που επέφερε το Υπουργείο Δικαιοσύνης<b> σε καμία παλαιά υπόθεση δεν αποδεσμεύονται αυτόματα λογαριασμοί</b> και <b>λοιπά περιουσιακά στοιχεία,</b> καθώς το σχετικό Δικαστικό Συμβούλιο μπορεί, εντός τριών μηνών, να ζητήσει να παραμείνουν δεσμευμένα προκειμένου να εξετάσει την ουσία των σχετικών υποθέσεων.</p>
      <p>«Βέβαια, θα περίμενε κανείς από μια σοβαρή αντιπολίτευση να νοιάζεται για την πολύχρονη ταλαιπωρία τόσων συμπολιτών μας που άδικα παραμένουν όμηροι των πολύ αργών ρυθμών εξέτασης των υποθέσεων τους. Και μάλιστα όμηροι, χωρίς να τους έχει καν ασκηθεί ποινική δίωξη, δηλαδή μια διαδικασία που δεν υπάρχει σε άλλες χώρες της Ευρώπης, ίσως και παγκοσμίως, και που σε κάθε περίπτωση δεν συνάδει με ένα Ευρωπαϊκό Κράτος Δικαίου», συνέχισε ο κ. Πέτσας και πρόσθεσε:</p>
      <blockquote>«Αλλά ο ΣΥΡΙΖΑ δεν ενδιαφέρεται για αυτό. Ούτε και ενδιαφέρεται για τους συμπολίτες μας που υφίστανται τόση ταλαιπωρία. Φαίνεται ότι όλοι αυτοί περισσεύουν στον "ΣΥΡΙΖΑ του 3%" με τον οποίο φλερτάρει ο κ. Τσίπρας».</blockquote>
      <h3>«Ο κ. Πέτσας δεν είπε τίποτα για την ταμπακιέρα…»</h3>
      <p>Ο ΣΥΡΙΖΑ σήκωσε το… γάντι και σε δεύτερη ανακοίνωσή του <b>στρέφει τα «βέλη» του κατά του κυβερνητικού εκπροσώπου</b>, λέγοντας πως «ξέχασε μαζί με τον ΣΥΡΙΖΑ να καταγγείλει για φθηνό λαϊκισμό και τους Financial Times που κάνουν τις αποκαλύψεις».</p>
      <p>«Πέρα από τις γελοίες δικαιολογίες, ο κ. Πέτσας δεν είπε τίποτα για την ταμπακιέρα. Με το προηγούμενο νομοθετικό πλαίσιο οι τραπεζικοί λογαριασμοί όσων ελέγχονταν για ξέπλυμα μαύρου χρήματος αποδεσμεύονταν μόνο εάν δικαιώνονταν τελεσίδικα, ενώ τώρα, πριν υπάρξει καν διερεύνηση του κατά πόσο εμπλέκονται όντως σε δραστηριότητες νομιμοποίησης εσόδων από εγκληματικές δραστηριότητες, θα μπορούν να παίρνουν πίσω τα χρήματά τους, ακόμα και αν εν συνεχεία καταδικαστούν» τονίζει η ανακοίνωση του ΣΥΡΙΖΑ, και συμπληρώνει:</p>
      <p>
        <b>«Οπότε τα ερωτήματα που προκύπτουν είναι απλά και συγκεκριμένα:</b>
      </p>
      <ol>
        <li>Με τη διάταξη που πέρασε η κυβέρνηση ευνοεί ή όχι υπόδικους τραπεζίτες, επιχειρηματίες και εφοπλιστές, στους οποίους επιστρέφεται άνω του 1 δις. ευρώ, όπως λένε και οι Financial Times;</li>
        <li>Ως «όμηρους συμπολίτες μας» από «την αργή εξέταση των υποθέσεων», τους οποίους απελευθερώνει η κυβέρνηση Μητσοτάκη, εννοεί «υπόδικους τραπεζίτες, επιχειρηματίες και εφοπλιστές», όπως καταγγέλλουν οι Financial Times ή διαψεύδει και τους FT;</li>
        <li>Αφού είναι τόσο φθηνός λαϊκισμός, γιατί ο κ. Μητσοτάκης δεν τολμά να έρθει στη Βουλή και να απαντήσει στον αρχηγό της αξιωματικής αντιπολίτευσης;».</li>
      </ol>
      <h3>Τι γράφει το δημοσίευμα</h3>
      <p>Η οικονομική εφημερίδα αναφέρεται εκτενώς στις<b> αλλαγές του Ποινικού Κώδικα</b>, που πήραν το «πράσινο φως» από τη Βουλή χτες.</p>
      <figure>
        <img src="https://cdn.cnngreece.gr/images/news/2019/11/14/Capture_copy_copy.png"/>
      </figure>
      <p>«Η τροπολογία του ποινικού κώδικα, που εγκρίθηκε αργά την Τετάρτη, προβλέπει πως άτομα ύποπτα για<b> εγκληματική απάτη και ξέπλυμα χρήματος θα ανακτούν περιουσιακά στοιχεία που είχαν “παγώσει” από τα δικαστήρια</b> εάν<b> δεν δικαστούν μέσα σε 18 μήνες</b>» τονίζει το δημοσίευμα, που παράλληλα υπογραμμίζει πως στην Ελλάδα μια τέτοια δίκη διαρκεί περίπου τρία έως πέντε χρόνια ενώ η διαδικασία της έφεσης αντίστοιχο χρονικό διάστημα.</p>
      <p>Μάλιστα, η εφημερίδα υπογραμμίζει πως:</p>
      <p>«Η τροποποίηση, η οποία ήταν μέρος ενός νέου νόμου που επικαιροποιεί τον ποινικό κώδικα, έρχεται σε αντίθεση με τις διεθνείς πρακτικές κατά της νομιμοποίησης εσόδων από παράνομες δραστηριότητες, στις οποίες η Ελλάδα προσυπογράφει».</p>
      <p>Σύμφωνα με τους οργανισμούς Financial Action Task Force και Greco, όλα τα χρηματικά ποσά αλλά και τα ακίνητα που δεσμεύονται θα πρέπει να <b>παραμένουν «παγωμένα» μέχρι να ολοκληρωθεί η δικαστική διερεύνηση.</b></p>
      <p>«Ο Κώστας Τσιάρας, υπουργός Δικαιοσύνης, κατέθεσε την τροπολογία την Πέμπτη το πρωί, μερικά λεπτά πριν ξεκινήσει η τελευταία συζήτηση για τον νέο νόμο, χωρίς να δώσει κάποια νομική εξήγηση γιατί η Ελλάδα αλλάζει την παλαιότερη τακτική της» γράφει το δημοσίευμα, και συμπληρώνει:</p>
      <p>«Ο Αλέξης Τσίπρας, ο πρώην πρωθυπουργός και ηγέτης του αριστερού κόμματος αντιπολίτευσης ΣΥΡΙΖΑ, υπέβαλε γραπτή ερώτηση στον πρωθυπουργό για το θέμα. “Γιατί επιλέξατε να επιδείξετε την επιείκεια σε εγκληματίες με άσχημη θητεία σε υψηλό πολιτικό και οικονομικό περιβάλλον που<b> εκμεταλλεύτηκαν τη θέση τους κοντά στην εξουσία.</b> . . <b>για προσωπικό κέρδος;”</b> ρωτά ο κ. Τσίπρας».</p>
      <p>«Ανάμεσα σε όσους θα επωφεληθούν από αυτή την κίνηση είναι μια<b> δωδεκάδα Έλληνες εφοπλιστές,</b> εξέχοντες επιχειρηματίες και πρώην τραπεζίτες υπό έρευνα για νομιμοποίηση εσόδων από παράνομες δραστηριότητες. Ενώ τα περιουσιακά τους στοιχεία ήταν π<b>αγωμένα τα τελευταία 2-7 χρόνια, </b>κανείς από τους κατηγορούμενους δεν εμφανίστηκε ποτέ στο δικαστήριο» γράφει επίσης η εφημερίδα.</p>
      <p>Παράλληλα, υπογραμμίζεται πως η εν λόγω κίνηση προκάλεσε την<b> έκπληξη δικηγόρων και δικαστών</b>, καθώς η Νέα Δημοκρατία υποσχέθηκε προεκλογικά ότι θα αυξήσει τα standard στο δικαστικό σύστημα.</p>
      <p>«Υπάρχει κάτι περισσότερο από ένα ζήτημα φήμης που διακυβεύεται εδώ. . . Η Ελλάδα είναι τώρα πιο πιθανό να <b>υποβαθμιστεί στους διεθνείς δείκτες για την επιχειρηματική δραστηριότητα,</b> με επιπτώσεις στο επενδυτικό ενδιαφέρον» δήλωσε στην εφημερίδα Αθηναίος δικηγόρος, που ζήτησε να μην κατονομαστεί.</p>
      <p>«Η τροπολογία απαιτεί την δημιουργία δικαστικών επιτροπών σε όλη την Ελλάδα για να εξετάσει σχεδόν<b> 900 υποθέσεων για ενδεχόμενη νομιμοποίηση εσόδων</b> από παράνομες δραστηριότητες εντός των επόμενων τριών μηνών και να αποφασίσει σε ποιες από αυτές δικαιολογείται η παράταση του παγώματος περιουσιακών στοιχείων για άλλους 18 μήνες» αναφέρει το ρεπορτάζ, και συμπληρώνει:</p>
      <p>«Υπάλληλος της ελληνικής υπηρεσίας καταπολέμησης της διαφθοράς και νομιμοποίησης εσόδων από παράνομες δραστηριότητες δήλωσε ότι το ο κύριος όγκος των περιουσιακών στοιχείων που έχουν παγώσει τα τελευταία τρία χρόνια, ανέρχεται στο<b> 1,02 δισ. ευρώ,</b> και θα πρέπει πιθανότατα να επιστραφούν. (…) Είναι απίθανο αυτές οι επιτροπές να είναι σε θέση να εντοπίσουν τα περιουσιακά στοιχεία τα οποία ήταν προϊόντα εγκληματικής δραστηριότητας, στο χρονικό διάστημα που δίνεται", δήλωσε ο αξιωματούχος. Από την πλευρά του αξιωματούχος της FATF (Financial Action Task Force) προειδοποίησε την περασμένη εβδομάδα: "Εάν μια χώρα περάσει έναν νόμο που απαιτεί τα περιουσιακά στοιχεία που σχετίζονται με τη νομιμοποίηση εσόδων από παράνομες δραστηριότητες ή την τρομοκρατία να αποδεσμευτούν αυτομάτως μετά από συγκεκριμένη περίοδο, αλλά πριν από μια οριστική δικαστική απόφαση. . .<b> τότε η FATF θα ανησυχεί περισσότερο</b>».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197292/stis-arxes-dekemvrioy-i-axiologisi-tis-ellados-apo-tin-greco">Στις αρχές Δεκεμβρίου η αξιολόγηση της Ελλάδος από την GRECO</a>
        </li>
        <li>
          <a href="https://www.cnn.gr/news/politiki/story/197367/syriza-gia-dimosieyma-ft-o-mitsotakis-epelexe-na-kryftei-alla-ta-epiteygmata-toy-xeperasan-ta-synora">ΣΥΡΙΖΑ για δημοσίευμα FT:O Mητσοτάκης επέλεξε να κρυφτεί αλλά τα επιτεύγματά του ξεπέρασαν τα σύνορα</a>
        </li>
        <li>
          <a href="https://www.cnn.gr/news/politiki/story/197364/tsipras-gia-prosfygiko-h-kyvernisi-vlepei-tin-pragmatikotita-esto-kai-arga">Τσίπρας για προσφυγικό: Η κυβέρνηση βλέπει την πραγματικότητα έστω και αργά</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/6415/financial-times">FINANCIAL TIMES</a>
        </li>
        <li>
          <a href="https://www.cnn.gr/eidhseis/tag/34443/poinikos-kwdikas">ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/78604/neos-poinikos-kodikas">ΝΕΟΣ ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/14726/trapezites">ΤΡΑΠΕΖΙΤΕΣ</a>
        </li>
        <li>
          <a href="https://www.cnn.gr/eidhseis/tag/39004/xeplyma-xrhmatos">ΞΕΠΛΥΜΑ ΧΡΗΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/69655/stelios-petsas">ΣΤΕΛΙΟΣ ΠΕΤΣΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197416/snapshot/2756582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197396/snapshot/2754706.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197393/snapshot/2716023.jpg"/>
      </figure>
    </article>
  </body>
</html>