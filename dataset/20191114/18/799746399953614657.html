<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103061/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T18:05:14+00:00"/>
    <meta property="og:title" content="Єврокомісія почала каральну процедуру проти Британії, яка не висуває комісара"/>
    <meta property="og:description" content="Європейська комісія розпочала процедуру притягнення до відповідальності Великої Британії у зв’язку з її відмовою висунути свого кандидата на посаду комісара ЄС."/>
  </head>
  <body>
    <article>
      <h1>Єврокомісія почала каральну процедуру проти Британії, яка не висуває комісара</h1>
      <address>
        <time datetime="2019-11-14T18:05:14+00:00">14 Nov 2019, 18:05</time>
      </address>
      <p>Європейська комісія розпочала процедуру притягнення до відповідальності Великої Британії за порушення правил ЄС у зв'язку з її відмовою висунути свого кандидата на посаду комісара ЄС.</p>
      <p>Як пише "Європейська правда", про своє рішення комісія повідомила у четвер на своєму <a href="https://ec.europa.eu/">сайті</a>.</p>
      <p>"Будучи хранителем договорів, Європейська комісія сьогодні направила Сполученому Королівству лист з офіційним повідомленням про порушення своїх зобов'язань за Договором ЄС, не пропонуючи кандидата на посаду комісара ЄС", - йдеться в пресрелізі Єврокомісії.</p>
      <p>Тепер влада Великої Британії повинна не пізніше п'ятниці 22 листопада відповісти на рішення про початок процедури. "Цей короткий термін виправданий тим, що наступна комісія повинна почати працювати якомога швидше", - пояснили у виконавчому органі ЄС.</p>
      <p>Обрана президент Єврокомісії Урсула фон дер Ляєн та її команда сподіваються почати роботу 1 грудня, на місяць пізніше, ніж планувалося. Проте Британія відмовляється висунути свого кандидата в комісію, як цього вимагають її зобов’язання.</p>
      <p>Фон дер Ляєн вже подала два письмові запити у Лондон, але там їй заявили, що британський уряд <b><a href="https://www.eurointegration.com.ua/news/2019/11/14/7103040/">не подасть кандидатуру</a></b> єврокомісара до проведення виборів 12 грудня.</p>
      <p>Лідери ЄС неодноразово просили Британію вибрати кандидата і зробили це умовою надання продовження Brexit до 31 січня 2020 року. Але в офіційному керівництві із загальних виборів від уряду Британії говориться, що уряд не повинен висувати кандидатів на високі міжнародні пости, в тому числі в європейські інститути, в період виборів.</p>
      <p>Початок процедури притягнення Британії до відповідальності може послужити Єврокомісії необхідною юридичною підготовкою для того, щоб новий склад комісії таки почав роботу до 1 грудня – навіть якщо Лондон не висуне свого кандидата в єврокомісари, пише видання <a href="https://www.politico.eu/article/brussels-launches-legal-action-against-uk-over-failure-to-nominate-commissioner/">Politico</a> з посиланням на дипломатичне джерело.</p>
      <related>
        <a href="https://www.eurointegration.com.ua/news/2019/11/14/7103040/"/>
        <a href="https://www.eurointegration.com.ua/news/2019/11/14/7103037/"/>
      </related>
    </article>
  </body>
</html>