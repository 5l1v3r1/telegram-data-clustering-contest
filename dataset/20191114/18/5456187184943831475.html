<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/14/355612/"/>
    <meta property="og:site_name" content="charter97.org"/>
    <meta property="article:published_time" content="2019-11-14T18:10:00+00:00"/>
    <meta property="og:title" content="Рыхтуецца першае беларускае выданьне бэстсэлера пра мапы ВКЛ"/>
    <meta property="og:description" content="У беларускім выданьні будзе зьмешчана 56 каляровых рэпрадукцый рэдкіх мапаў і плянаў."/>
  </head>
  <body>
    <article>
      <h1>Рыхтуецца першае беларускае выданьне бэстсэлера пра мапы ВКЛ</h1>
      <h2>У беларускім выданьні будзе зьмешчана 56 каляровых рэпрадукцый рэдкіх мапаў і плянаў.</h2>
      <address>
        <time datetime="2019-11-14T18:10:00+00:00">14 Nov 2019, 18:10</time>
      </address>
      <p>На плятформе Ulej.by запусьцілі збор сродкаў на выданьне беларускага перакладу кнігі пра гісторыю картаграфаваньня зямель Вялікага Княства Літоўскага, паведамляе <a href="https://www.svaboda.org/a/30271571.html">«Радыё Свабода»</a>.</p>
      <p>Кнігу «Kartografia Wielkiego Księstwa Litewskiego od XV do połowy XVIII wieku» напісаў <b>Станіслаў Александровіч</b> (1931–2015), былы прафэсар Торуньскага і Варшаўскага ўнівэрсытэтаў, род якога паходзіць з Браслаўшчыны.</p>
      <p>Станіслаў Александровіч, які памёр у 2015 годзе, спэцыялізаваўся на гісторыі Ўсходняй Эўропы XIV-XIX стст., гарадах і мястэчках Беларусі і картаграфіі. Яго кніга «Картаграфія Вялікага Княства Літоўскага» стала бэстсэлерам і выдавалася ў Польшчы тройчы. Апошні раз у 2012 годзе.</p>
      <p>Беларускі пераклад кнігі, які робіць гісторык <b>Максім Макараў</b>, колішні асьпірант Станіслава Александровіча, абапіраецца на апошняе выданьне працы прафэсара з 2012 годзе і будзе закончаны ў лютым 2020 году. Кніга Александровіча лічыцца клясычнай працай па картаграфіі ВКЛ.</p>
      <p>«Станіслаў Александровіч стаяў на абароне посьпехаў вялікалітоўскай картаграфіі ад нападаў як з захаду, гэтак і з усходу. Гэта ён, у прыватнасьці, даказаў, што нясьвіскае выданьне Радзівілаўскай карты ВКЛ існавала — насуперак уплывовым польскім дасьледчыкам. Гэта ён выступіў з крытыкай высноў акадэміка Б. Рыбакова наконт першакрыніц „рускіх“ карт Масковіі», — анансуюць кнігу на плятформе Ulej.by.</p>
      <p>У пачатку 90-ых Станіслаў Александровіч выкладаў у Менску. Быў чальцом Навуковай рады часопіса “Białoruskie Zeszyty Historyczne”. Артыкул пра яго род ёсьць у I томе Энцыкляпэдыі гісторыі Беларусі.</p>
      <p>У беларускім выданьні, якое разьлічана на 344 старонкі, будзе зьмешчана 56 каляровых рэпрадукцый рэдкіх мапаў і плянаў з архіваў Польшчы, Літвы і Швэцыі.</p>
    </article>
  </body>
</html>