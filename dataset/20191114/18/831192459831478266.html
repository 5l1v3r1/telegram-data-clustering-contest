<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/makedonika-proionta-ayto-einai-to-sima-poy-tha-taxidepsei-se-olo-ton-kosmo-synthima-macedonia-the-great/"/>
    <meta property="og:site_name" content="europost.gr"/>
    <meta property="article:published_time" content="2019-11-14T18:00:21+00:00"/>
    <meta property="og:title" content="Μακεδονικά προϊόντα: Αυτό είναι το σήμα που θα ταξιδέψει σε όλο τον κόσμο – Σύνθημα «Macedonia the GReat»"/>
    <meta property="og:description" content="Παρουσιάστηκε σήμερα, παρουσία του πρωθυπουργού, από τον ΣΕΒΕ, το επίσημο σήμα για τα Μακεδονικά Προϊόντα. Η παρουσίαση του σήματος έγινε στο Τhessaloniki Summit.Στο κέντρο του σήματος δεσπόζει ένα μεγάλο «Μ», ένα γράμμα που υπάρχει σε όλες"/>
  </head>
  <body>
    <article>
      <h1>Μακεδονικά προϊόντα: Αυτό είναι το σήμα που θα ταξιδέψει σε όλο τον κόσμο – Σύνθημα «Macedonia the GReat»</h1>
      <address>
        <time datetime="2019-11-14T18:00:21+00:00">14 Nov 2019, 18:00</time>
      </address>
      <p>Παρουσιάστηκε σήμερα, παρουσία του πρωθυπουργού, από τον ΣΕΒΕ, το επίσημο σήμα για τα Μακεδονικά Προϊόντα.</p>
      <p>Η παρουσίαση του σήματος έγινε στο Τhessaloniki Summit.Στο κέντρο του σήματος δεσπόζει ένα μεγάλο «Μ», ένα γράμμα που υπάρχει σε όλες σχεδόν τις γλώσσες και η χώρα μας δεν ήθελε επουδενί να «χαρίσει» στη Βόρεια Μακεδονία. Στην αρχική πρόταση του ΣΕΒΕ στο κέντρο του σήματος υπήρχε το «μ», ένα ελληνικό γράμμα, το οποίο όμως είναι παγκόσμιο σύμβολο μέσω των μαθηματικών. Το κεφαλαίο «Μ» έχει το πλεονέκτημα να είναι γενικότερο και πολύ πιο αναγνωρίσιμο σε όλα τα πεδία.</p>
      <p>Μακεδονικά προϊόντα με σύνθημα «Makedonia the GReat»<br/>Το κεντρικό σύνθημα του σήματος θα είναι «Makedonia the GReat», ενώ θα υπάρχουν και παραλλαγές του ανάλογα με την κατηγορία του προϊόντος: «Great Land», «Great Food», «Great Wine»ενώ τα χρώματά του είναι άσπρο και μπλε. Το σήμα, που παρουσίασε ο Πρόεδρος του ΣΕΒΕ-Συνδέσμου Εξαγωγέων Γεώργιος Κωνσταντόπουλος, θα κατατεθεί στο Γραφείο Διανοητικής Ιδιοκτησίας της Ευρωπαϊκής Ένωσης στο Αλικάντε. Τις πρώτες πληροφορίες για το επίσημο σήμα των Μακεδονικών Προϊόντων είχαν παρουσιάσει νωρίτερα τοπικά ΜΜΕ, ενώ όπως σημείωνε από το πρωί το iefimerida πρόκειται για ένα σήμα το οποίο δεν θα είναι δυνατόν να αντιγραφεί από επιχειρήσεις της Βόρειας Μακεδονίας, καθώς υπάρχουν αυστηρές νομικές διαδικασίες κατοχύρωσης του διεθνώς.</p>
      <figure>
        <img src="https://europost.gr/wp-content/uploads/2019/11/makedonika-proionta-sima-300x190.jpg"/>
      </figure>
      <p>Μακεδονικά προϊόντα: Τα σήμα που θα ταξιδέψει σε όλον τον κόσμο</p>
      <p>Το σήμα αφορά τα μακεδονικά προϊόντα των επιχειρήσεων που δραστηριοποιούνται στο σύνολο της Μακεδονίας και όχι μόνο στην Κεντρική Μακεδονία. Το σήμα για τα μακεδονικά προϊόντα θα ταξιδέψει σε όλο τον κόσμο και θα στηριχθεί από όλους τους φορείς και τους επιχειρηματικούς ομίλους και τα επιμελητήρια.</p>
      <p>Το σήμα θα συνοδεύει συσκευασίες, προωθητικό υλικό ή οτιδήποτε άλλο κάθε εμπορικού σήματος προϊόντος ή κάθε λογότυπου ελληνικής εταιρείας, που έχει λόγους να τονίσει την ελληνική καταγωγή της μακεδονικής της ταυτότητας. Να σημειωθεί ότι στις 18:30 ο πρωθυπουργός θα έχει συνάντηση με τον πρόεδρο της Βόρειας Μακεδονίας, Ζόραν Ζάεφ.</p>
      <p>Μητσοτάκης: Είμαι σίγουρος ότι το σήμα Μακεδονικών Προϊόντων θα αγκαλιαστεί από όλους<br/>Ο Κυριάκος Μητσοτάκης παρέστη σήμερα Πέμπτη 14/11 στη συνέντευξη Τύπου που διοργάνωσε στη Θεσσαλονίκη ο ΣΕΒΕ, για την παρουσίαση του συλλογικού εμπορικού σήματος των Μακεδονικών προϊόντων.</p>
      <p>Αμέσως μετά, ο κ. Μητσοτάκης έκανε την ακόλουθη δήλωση: «Ο Σύνδεσμος Εξαγωγέων Βορείου Ελλάδος παρουσιάζει, σήμερα, το καινούργιο συλλογικό σήμα το οποίο θα συνοδεύει από εδώ και στο εξής τα Μακεδονικά προϊόντα και τις Μακεδονικές υπηρεσίες σε όλα τα μήκη και όλα τα πλάτη του κόσμου. Είχα δεσμευθεί ότι θα αντιμετωπίσουμε τις αρνητικές συνέπειες της Συμφωνίας των Πρεσπών, υποστηρίζοντας τους επαγγελματικούς φορείς της Βορείου Ελλάδος ώστε να κατοχυρώσουν μία ενιαία συλλογική ταυτότητα, η οποία θα ξεχωρίζει τα προϊόντα τα οποία θα παράγονται από εδώ και στο εξής στη Μακεδονική γη».</p>
      <figure>
        <iframe src="https://www.youtube.com/embed/Tun-E2tngPM" width="696" height="392" data-service="Youtube" scrolling="no"/>
      </figure>
      <p>Και συνέχισε: Πιστεύω ότι αυτό το καλαίσθητο σήμα το οποίο παρουσιάζεται σήμερα και το οποίο άμεσα θα κατατεθεί στο Ευρωπαϊκό Γραφείο στο Αλικάντε, επιτυγχάνει αυτό το σκοπό. Είμαι σίγουρος ότι είναι ένα σήμα το οποίο θα αγκαλιαστεί από όλους τους παραγωγούς της Μακεδονίας, καλύπτει και τις τρεις περιφέρειες: της Ανατολικής Μακεδονίας, της Κεντρικής Μακεδονίας και της Δυτικής Μακεδονίας θα υποστηριχθεί από τις επιχειρήσεις και θα μας δώσει τη δυνατότητα να έχουμε μια κεντρική ταυτότητα για τα Μακεδονικά προϊόντα.</p>
      <p>Μια ταυτότητα η οποία παραπέμπει, όπως βλέπετε, στο ένδοξο παρελθόν μας, αλλά ταυτόχρονα χαράσσει και με αυτοπεποίθηση το δρόμο για ένα πιο αισιόδοξο, για ένα πιο φωτεινό μέλλον. Συγχαρητήρια και πάλι σε όλους τους φορείς οι οποίοι εργάστηκαν γι’ αυτό το σήμα. Εύχομαι να είναι τυχερό και καλοτάξιδο».</p>
    </article>
  </body>
</html>