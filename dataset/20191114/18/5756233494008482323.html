<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621524/%D8%B1%D8%A6%DB%8C%D8%B3%DB%8C-%D8%B4%D8%A7%DB%8C%D8%AF-%D8%A8%D8%B1%D8%AE%DB%8C-%D8%AE%D9%88%D8%A7%D8%B5-%D8%A7%D8%B2-%D8%B1%D9%88%D9%86%D8%AF-%D9%BE%D8%B1%D9%88%D9%86%D8%AF%D9%87%E2%80%8C%D9%87%D8%A7%DB%8C-%D9%81%D8%B3%D8%A7%D8%AF-%D9%86%D8%A7%D8%B1%D8%A7%D8%B6%DB%8C-%D8%A8%D8%A7%D8%B4%D9%86%D8%AF-%D9%85%D9%87%D9%85-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T18:30:00+00:00"/>
    <meta property="og:title" content="رئیسی: شاید برخی خواص از روند پرونده‌های فساد ناراضی باشند؛ مهم نیست"/>
    <meta property="og:description" content="سیدابراهیم رئیسی در همایش فرصت‌های تحول در سازمان قضایی نیرو‌های مسلح گفت: سازمان قضایی نیروهای مسلح ضمن صیانت از نیروهای مسلح و اسرار، اقتدار، عظمت و کارآمدی این نیروها در عین حال توجه به این دارد که حق مردم حفظ، پاسداری و صیانت شود."/>
  </head>
  <body>
    <article>
      <h1>رئیسی: شاید برخی خواص از روند پرونده‌های فساد ناراضی باشند؛ مهم نیست</h1>
      <h2>مطلقا نباید اجازه داد فساد در جایی لانه کند</h2>
      <address>
        <time datetime="2019-11-14T18:30:00+00:00">14 Nov 2019, 18:30</time>
      </address>
      <p>
        <i>سیدابراهیم رئیسی در همایش فرصت‌های تحول در سازمان قضایی نیرو‌های مسلح گفت: سازمان قضایی نیروهای مسلح ضمن صیانت از نیروهای مسلح و اسرار، اقتدار، عظمت و کارآمدی این نیروها در عین حال توجه به این دارد که حق مردم حفظ، پاسداری و صیانت شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیسی عصر امروز در همایش فرصت های تحول در سازمان قضایی نیروهای مسلح که در استان قم برگزار شد، با تبریک میلاد پیامبر اکرم (ص) و امام جعفر صادق (ع) اظهار امیدواری کرد که این همایش منشاء بحث و بررسی و تصمیم سازی و تصمیم گیری‌های ارزشمند برای تحقق تحول در سازمان قضایی نیروهای مسلح باشد.</p>
      <p>وی با بیان اینکه معنای تحول این نیست که همه چیز را در همه جا طور دیگری نگاه کرد و به نحو دیگری دید، افزود: تحول در تعریف مقام معظم رهبری در دیدار قضات و مسئولین قضایی به معنای شناخت وضع موجود و تلاش برای رفع مشکلات و کاستی‌ها با یک نگاه انقلابی و جهادی و مردمداری است. در عین توجه به جایگاه، اقتدار، عزت آفرینی، نظم و صلابت نیروهای مسلح، حق مردم نباید ضایع شود.</p>
      <figure>
        <img src="https://aftabnews.ir/files/fa/news/1398/8/23/359311_720.jpg"/>
      </figure>
      <p>رئیسی با اشاره به این مطلب که حقوق عامه و حقوق هرکسی باید محترم شمرده شود، به طرح این سئوال پرداخت که چه باید کرد که در عین حفظ اقتدار، عظمت، عزت، بازدارندگی و جایگاه رفیع نیروهای مسلح حقوق مردم و حق الناس حفظ شود؟ سازمان قضایی نیروهای مسلح ضمن صیانت از نیروهای مسلح و اسرار، اقتدار، عظمت و کارآمدی این نیروها در عین حال توجه به این دارد که حق مردم حفظ، پاسداری و صیانت شود.</p>
      <p>سازمان قضایی نيروهاي مسلح یک نهاد برخاسته از انقلاب و مولود انقلاب اسلامی</p>
      <p>رئیس قوه قضاییه با بیان اینکه این موضوع ظرافتی دارد که باید مورد توجه قضات و دست اندرکاران امر قضایی باشد، ادامه داد: سازمان قضایی نيروهاي مسلح یک نهاد برخاسته از انقلاب و مولود انقلاب اسلامی است.</p>
      <p>رئیسی با اشاره به این مطلب که نگاه‌ها در سازمان قضایی نیروهای مسلح باید انقلابی و متناسب با حرکت نهادی در این سازمان باشد، گفت: توجه به نظم و ترتیب و مردمداری و توجه به مردم از ویژگی‌های این سازمان است و نظم و انضباط در نیروهای مسلح یک مسئله محوری است.</p>
      <p>رئیسی افزود: فرصت‌های تحول در سازمان قضایی باید با تحول در نیرو‌های مسلح و تحول در قوه قضاییه همراه باشد. یعنی یک عمل دو سویه و نگاهی که بتواند هم تحولاتی که در قوه قضاییه برنامه ریزی شده را دنبال کند و آن را در دستور کار قرار دهد و هم آنچه که نیرو‌های مسلح و امنیتی ما به برکت انقلاب اسلامی در این ۴۰ سال در جایگاه ارزشمندی قرار گرفتند، دنبال شود.</p>
      <p>رئیسی افزود: چه آن روزی که نیرو‌های مسلح ما در مقابل صدامیان در جنگ تحمیلی خوش درخشیدند و چه آنجا که در مقابل متجاوزین در منطقه که دست‌ساخته انگلیسی‌ها، آمریکایی‌ها و صهیونیست‌ها و داعشی‌ها بودند و منطقه را بر آتش کشیدند، نیرو‌های مسلح ما، هم در نقش مستشاری خود و هم نقش عملیاتی خود بسیار خوش درخشیدند.</p>
      <p>رئیس قوه قضاییه با تقدیر از اقدامات بسیج و نیرو‌های مسلح در عرصه سازندگی و آبادانی کشور افزود: همان نیرو‌هایی که درعرصه حفظ کشور و حفظ منطقه از آسیب‌ها خوش می‌درخشند، در عرصه سازندگی و گره‌گشایی از مسائل اقتصادی کشور، نیز حضور بسیار خوبی دارند، اما طبیعتا این حضور اقتضا می‌کند با انضباط مالی و اقتصادی و در روحیه انقلابی و کارآمد همراه باشد. سازمان قضایی نیرو‌های مسلح نیز باید در این رابطه مساعدت و همکاری کند، که این اقدامات بزرگ با کمترین آسیب و یا در نهایت با نبود آسیب انجام شود که این حرکت بزرگی است.</p>
      <p>رئیس قوه قضاییه با اشاره به اینکه نگاه سازمان قضایی نیرو‌های مسلح به این مجموعه باید به گونه‌ای باشد که کشور را از آسیب‌های نظامی، توطئه‌ها و نفوذ حفظ کند، گفت: این مجموعه باید همچنان کارآمد بماند و برکارآمدی آن افزوده شود. این مجموعه باید منضبط، انقلابی و اثرگذار باشد و لازمه این تحول آن است که از هر گونه آسیب مصون باشد.</p>
      <p>
        <b>نه سرعت فدای دقت و نه دقت فدای سرعت شود</b>
      </p>
      <p>رئیسی در ادامه درباره اهمیت بررسی پرونده‌های مهم گفت: باید این نکته مورد توجه عزیزان در سازمان قضایی نیرو‌های مسلح باشد که رسیدگی پرونده‌های حائز اهمیت باید دقیق باشد به گونه‌ای که نه سرعت فدای دقت و نه دقت فدای سرعت شود.</p>
      <p>رئیس قوه قضاییه با بیان اینکه زمانبر شدن بعضی از پرونده‌ها مهم ممکن است از اثرگذاری آن بکاهد بیان کرد: باید ضمن آنکه دقت لازم در ارتباط با زوایای مهم پرونده‌ها صورت گیرد در عین حال باید توجه شود که از سرعت کافی نیز برخوردار باشد.</p>
      <p>
        <b>پرونده مسن برای سازمان قضایی نیرو‌های مسلح معنا ندارد</b>
      </p>
      <p>وی افزود: البته با عدد پرونده‌های سازمان قضایی نیرو‌های مسلح به نظر می‌رسد پرونده مسن برای این سازمان معنا ندارد.</p>
      <p>رئیسی با تاکید بر ضرورت اجرای عدالت بیان کرد: احساس مردم باید این باشد که عدالت اجرا شده، در این بین اگر برخی از خواص خوشحال نباشند مهم نیست، بلکه مهم آن است که عموم مردم در پرتو رضایت الهی خوشحال باشند و احساس کنند عدالت و مبارزه با فساد اجرا می‌شود.</p>
      <p>
        <b>مطلقا نباید اجازه داد فساد در جایی لانه کند</b>
      </p>
      <p>رئیس قوه قضاییه با بیان اینکه مطلقا نباید اجازه داد فساد در جایی لانه کند، گفت: این نگاه و باور برای مردم مهم است، حالا ممکن است اشخاصی از این روند ناراضی باشند که این موضوع امر مهمی نیست. البته تمام تلاش آن است که کار دقیق و عادلانه برای مردم و جامعه تبیین شود.</p>
      <p>وی با تاکید بر اطلاع‌رسانی اقدامات انجام شده به افکار عمومی افزود: من همیشه گفته‌ام برای مردم اقدامات انجام شده را بگویید و ابایی از بیان آن نداریم. افکار عمومی، افرادی که دنبال حقیقت هستند، و منصفان جامعه باید در جریان امور قرار گیرند.</p>
      <p>رئیس قوه قضاییه با بیان اینکه مسئله پیشگیری اقدامی بود که کلید عملیاتی آن در سازمان قضایی زده شد، گفت: موضوع پیشگیری کار مناسبی بود که در سازمان نیرو‌های مسلح به خوبی انجام و دنبال شد.  پیشگیری از وقوع جرم در سازمان قضایی نیرو‌های مسلح امر مبارکی است و الگوی خوبی برای دیگر بخش‌ها در قوه قضاییه و دیگر بخش‌ها در کشور است و باید دنبال شود، زیرا در هر زمینه‌ای می‌تواند به کاهش وقوع جرم کمک کند.</p>
      <p>رئیسی اظهار کرد: هیچ دستگاهی را در کشور نمی‌شناسیم جز آنکه ماموریت پیشگیری از وقوع جرم دارد؛ همه دستگاه‌های فرهنگی، اقتصادی و اجتماعی باید تلاش کنند تا ناهنجاری‌ها در کشور کاهش یابد.</p>
      <p>وی با بیان اینکه باید به قانون‌پذیری توجه شود گفت: تمام دستگاه‌ها باید تلاش کنند تا قانون گریزی و بی قانونی صورت نگیرد و از نظارت‌ناپذیری و نظارت‌گریزی پرهیز شود.</p>
      <p>رئیس قوه قضاییه تاکید کرد: هر مسئولی باید خود را پاسخگو بداند و جامعه باید به سمت قانون‌پذیری حرکت کند و مسئولان نیز به سمت نظارت‌پذیری و پاسخگویی گام بردارند.</p>
      <p>رئیسی با بیان اینکه باید در امر پیشگیری بستر‌ها را فراهم کنیم گفت: در این میان باید به بحث آموزش توجه شود چرا که آموزش‌های عمومی برای پیشگیری از وقوع جرم حائز اهمیت است. باید در جامعه الگوی مناسبی که در سازمان قضایی به کار گرفته شده، اجرایی شود.</p>
      <p>رئیس قوه قضاییه با اشاره به اینکه اصلاح ساختار‌ها نیز می‌تواند زمینه فساد در جامعه را کاهش دهد، تاکید کرد: افزایش آموزش‌های عمومی توسط رسانه ملی، نخبگان و کارشناسان و افزایش اطلاعات عمومی و حقوقی می‌تواند زمینه‌های وقوع جرم در جامعه را کاهش داده و زمینه تخلفات را از بین ببرد.</p>
    </article>
  </body>
</html>