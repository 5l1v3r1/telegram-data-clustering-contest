<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/vil-ha-flere-barn/71820808"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T18:14:13+00:00"/>
    <meta property="og:title" content="Vil ha flere barn"/>
    <meta property="og:description" content="Mens spenningen rundt bryllupet til skuespilleren og forloveden Katy Perry stiger, avslører Bloom at han ønsker å utvide familien."/>
  </head>
  <body>
    <article>
      <h1>Vil ha flere barn</h1>
      <h2>Mens spenningen rundt bryllupet til skuespilleren og forloveden Katy Perry stiger, avslører Bloom at han ønsker å utvide familien.</h2>
      <address><time datetime="2019-11-14T18:14:13+00:00">14 Nov 2019, 18:14</time> by <a rel="author">Anniken Aronsen</a></address>
      <p>På selveste valentinsdagen tidligere i år, 14. februar, <a href="https://www.dagbladet.no/kjendis/superstjernene-avslorer-forlovelse/70772648">gikk Orlando Bloom (42) ned på kne foran superstjerna Katy Perry</a> (35). Det romantiske frieriet og den gigantiske ringen gleder fans verden over.</p>
      <p>Det spekuleres i kjendispressen om paret planlegger et desember-bryllup, uten at paret selv har uttalt seg om dette offentlig.</p>
      <p>Det er imidlertid ikke bare ekteskap som står på agendaen til skuespilleren.</p>
      <h3>- Veldig klar på hva det betyr</h3>
      <p>I et ferskt intervju med magasinet «Man About Town» avslører 42-åringen at han vil bli pappa igjen. Fra før har han sønnen Flynn (8) sammen med ekskona Miranda Kerr.</p>
      <p>
        <b>- Jeg vil virkelig bare nyte familie og venner, min vakre sønn og å få flere barn, sier han ifølge <a href="https://www.metro.news/brood-awakening-as-orlando-bloom-talks-about-kids-with-katy-perry/1796182/">Metro News</a>.</b>
      </p>
      <p>- Jeg vil være sikkert på at når jeg setter i gang med det, er det med hele hjertet og jeg er veldig klar på hva det betyr, i motsetning til en romantisk idé om hva det betyr å være i et forhold, sier han videre.</p>
      <p>Perry selv har ikke uttalt seg om at hun ønsker barn. 35-åringen har ingen barn fra før.</p>
      <p>Orlando Bloom sto på <a href="https://www.dagbladet.no/kjendis/stjerneregissoren-giftet-seg-med-milliardaerarving/71456081">gjestelista i bryllupet til den norske regissøren Joachim Rønning</a>, som i august fikk sin Amanda Hearst på ærverdige Hearst Castle i California. Det gjenstår å se om nordmannen dukker opp i bryllupet til stjerneskuespilleren.</p>
      <h3>Tok pause i forholdet</h3>
      <p>Bloom og Perry ble et par i 2016, men allerede året etter annonserte de at de <a href="https://www.dagbladet.no/kjendis/hollywood-klor-seg-i-hodet-etter-katy-perry-og-orlando-blooms-mystiske-annonsering/67356554">valgte å ta en pause i forholdet</a>. Det varte imidlertid ikke lenge, og etter at de fant tilbake til hverandre har de uatskillelige.</p>
      <p>Perry har også vært gift tidligere - med skuespilleren Russell Brand. <a href="https://www.dagbladet.no/nyheter/katy-perry-og-russel-brand-skiller-seg/63460377">De skilte seg i 2011</a> etter et turbulent ekteskap.</p>
      <p>I 2017 skapte Bloom overskrifter verden over etter at <a href="http://www.dagbladet.no/kjendis/slik-svarer-bloom-pa-penisbildene-som-gikk-verden-rundt/63021039">paparazzibilder av ham naken på et padlebrett</a> dukket opp overalt.</p>
      <p>- Det var ekstremt overraskende. Jeg hadde nok ikke satt meg selv i den situasjonen nå hvis jeg visste hva som kom til å skje, <a href="https://www.dagbladet.no/kjendis/snakker-ut-om-penissjokket---ekstremt-overraskende/67485121">har han uttalt om hendelsen</a>, men har tilsynelatende hatt en humoristisk tilnærming til det hele.</p>
    </article>
  </body>
</html>