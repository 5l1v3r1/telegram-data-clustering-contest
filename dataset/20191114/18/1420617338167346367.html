<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news-ardea/ardea-domani-nuovo-percorso-partecipativo-per-la-riqualificazione-del-boschetto-di-nuova-florida.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-14T18:07:50+00:00"/>
    <meta property="og:title" content="Ardea Domani: nuovo percorso partecipativo per la riqualificazione del Boschetto di Nuova Florida"/>
    <meta property="og:description" content="Un’alternativa “partecipata” per riqualificare il Boschetto di Nuova Florida. È questa la proposta lanciata dall’Associazione Ardea Domani, un appello rivolto alle associazioni cittadine e all’Amministrazione comunale. Il movimento civico chiama a raccolta le realtà del quartiere ma anche i singoli cittadini che vogliono dire la loro sulla rigenerazione di uno spazio abbandonato a se stesso. […]"/>
  </head>
  <body>
    <article>
      <h1>Ardea Domani: nuovo percorso partecipativo per la riqualificazione del Boschetto di Nuova Florida</h1>
      <address><time datetime="2019-11-14T18:07:50+00:00">14 Nov 2019, 18:07</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/01-095332-107-59.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Un’alternativa “partecipata” per riqualificare il Boschetto di Nuova Florida. È questa la proposta lanciata dall’Associazione Ardea Domani, un appello rivolto alle associazioni cittadine e all’Amministrazione comunale.</p>
      <p>Il movimento civico chiama a raccolta le realtà del quartiere ma anche i singoli cittadini che vogliono dire la loro sulla rigenerazione di uno spazio abbandonato a se stesso. <b>Sul sito di Ardea Domani è già disponibile un form di adesione, da compilare in vista di un prossimo evento pubblico</b>in cui iniziare ad immaginare una nuova vita per il parco cittadino.</p>
      <p>“Il degrado in cui versa da sempre il Boschetto di Nuova Florida è una ferita per il quartiere e per la Città – afferma Luca Vita, portavoce del movimento civico – <b>in passato abbiamo già assistito a tentativi di affidamento purtroppo mai andati in porto.</b>Per questo siamo scettici anche nei confronti del bando pubblicato dal Comune qualche settimana fa. Intendiamoci: l’azione intrapresa dall’amministrazione è comunque una buona notizia, soprattutto per quelle aree più circoscritte come il parco Albarelli o quello di via Reno, che hanno conosciuto in un passato anche recente una gestione efficace, grazie all’impegno assicurato dai privati o dalle associazioni del territorio”.</p>
      <p>Proprio nelle scorse settimane il Comune di Ardea ha infatti pubblicato un bando per raccogliere manifestazioni di interesse da parte di associazioni, aziende o privati cittadini. Lo scopo è quello di affidare la gestione di cinque aree verdi (due a Nuova Florida, due a Tor San Lorenzo e una nel centro storico della Città), mediante concessione, adozione o sponsorizzazione.</p>
      <p>“Quello che noi proponiamo in realtà è <b>un percorso partecipativo per la co-progettazione dello spazio verde al centro del quartiere. Il percorso funzionerà se saprà coinvolgere associazioni, realtà sociali e singoli cittadini.</b>Se, insomma, quello spazio sarà considerato veramente un bene comune, di tutti e di ciascuno. E se ognuno vorrà spendere tempo, energie e impegno nella cura del parco, di concerto con il Comune. Noi crediamo che il Boschetto sia un’area troppo grande per poter esser gestita da una singola associazione. E anche per un privato, prendere in concessione il parco significherebbe fare investimenti piuttosto importanti, che richiedono tempo per esser pianificati e un ritorno economico rilevante”.</p>
      <p>La proposta che Ardea Domani intende comunque presentare (al Comune di Ardea e alla cittadinanza) è quella di <b>una serie di incontri pubblici con le associazioni e i cittadini che vorranno aderire, per capire in che modo cambiare il volto del Boschetto e come assicurare una gestione dello spazio sostenibile</b>per i partecipanti, per il Comune e per la collettività. Nella proposta, Ardea Domani vorrebbe includere anche l’ex centro anziani accanto alla parrocchia, oggi abbandonato: “Sappiamo che in quei locali l’Amministrazione intende ricavare una scuola materna o un asilo nido. Opere importanti ma in uno spazio secondo noi non adeguato. L’asilo nido, poi, avrebbe costi ad oggi impossibili da sostenere per un Comune in dissesto e con problemi strutturali di risorse insufficienti. Meglio allora una biblioteca di quartiere, uno spazio multifunzionale affidato alla cura di associazioni e realtà cittadine che possono svolgere all’interno anche alcune delle proprie attività. In questo modo, si potrebbero coinvolgere nuovamente anche gli anziani del quartiere, per i quali quell’opera è stata realizzata”.</p>
      <p>“È sicuramente una strada più complessa e difficile rispetto al semplice affidamento ad un privato, ce ne rendiamo conto – continua Luca Vita – Ma crediamo fortemente che, <b>in caso di successo, possa rappresentare una modalità innovativa di gestione dei beni pubblici di cui il Comune dispone: parchi di grandi dimensioni, ma anche siti archeologici o spiagge libere. </b>Lo strumento “tecnico” che noi crediamo sia più adatto a gestire i rapporti tra il pubblico e i privati è il <b>“patto di collaborazione”, una modalità molto più articolata di partnership </b>(rispetto alle tre forme di affidamento previste dal bando)che ad Ardea è già contemplata da un apposito Regolamento approvato dal Consiglio Comunale poco più di un anno fa”.</p>
      <p>Il riferimento è al <i>“Regolamento sulla collaborazione tra cittadini e amministrazione per la cura, la valorizzazione, la rigenerazione e la gestione in forma condivisa dei beni comuni urbani”</i>del marzo del 2018. <b>I patti di collaborazione sono esperienze ormai diffuse in molti Comuni italiani</b>, avviate sulla scia di alcune proficue iniziative iniziate a Bologna e poi replicate in città del centro, nord e sud del Paese. Essi prevedono un ampio ventaglio di modalità di collaborazione e si basano sui principi di sussidiarietà, trasparenza e partecipazione dei cittadini alla definizione delle politiche pubbliche.</p>
      <p>“Questa città sconta <b>un deficit di politica, intesa proprio come partecipazione, discussione, consapevolezza, vivacità.</b>Se vogliamo realmente cambiare le cose, dobbiamo abbandonare i modi in cui in passato è stato (mal) governato il territorio e avviare nuove forme di immaginazione condivisa. In gioco non c’è semplicemente uno spazio pubblico come un parco da riqualificare, ma la possibilità di uscire, passeggiare con i propri figli, incontrare e intrattenersi con gli amici, portare a spasso il proprio cane… In una parola, è in gioco la qualità della nostra vita e quella dei nostri figli. È ora, forse, che iniziamo a porci il problema di poter vivere (bene) in una città che può offrire molto”.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news-ardea/ardea-domani-nuovo-percorso-partecipativo-per-la-riqualificazione-del-boschetto-di-nuova-florida.html"/>
        <a href="https://www.ilcorrieredellacitta.com/cultura/frozen-2-una-storia-dove-trionfa-lamore-tra-le-sorelle-elsa-e-anna.html"/>
        <a href="https://www.ilcorrieredellacitta.com/news-anzio/anzio-gli-alunni-escono-per-lesercitazione-antincendio-la-polizia-entra-e-trova-la-droga.html"/>
        <a href="https://www.ilcorrieredellacitta.com/news/politica/pomezia-passaggio-di-fucci-alla-lega-il-commento-dellex-sindaco.html"/>
        <a href="https://www.ilcorrieredellacitta.com/news/ardea-niente-pasti-a-scuola-bambini-trattati-come-gli-operai-degli-anni-30.html"/>
        <a href="https://www.ilcorrieredellacitta.com/news/veicolo-in-fiamme-sul-gra-code-in-carreggiata-interna.html"/>
      </related>
    </article>
  </body>
</html>