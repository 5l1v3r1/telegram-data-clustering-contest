<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/strelba-na-stredni-skole-v-usa-ma-jednu-obet-policie-utocnika-dopadla-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T18:48:00+00:00"/>
    <meta property="og:title" content="Střelba na střední škole v USA má dvě oběti. Útočník se pokusil o sebevraždu"/>
    <meta property="og:description" content="Nejméně dva lidské životy a čtyři zraněné si vyžádala střelba na střední škole ve městě Santa Clarita, zhruba 48 kilometrů severně od Los Angeles. Dva ze zraněných jsou v kritickém stavu. Útočníka se policii podařilo dopadnout, podle úřadů se pokusil o sebevraždu. Jeho motiv je zatím neznámý."/>
  </head>
  <body>
    <article>
      <h1>Střelba na střední škole v USA má dvě oběti. Útočník se pokusil o sebevraždu</h1>
      <address><time datetime="2019-11-14T18:48:00+00:00">14 Nov 2019, 18:48</time> by <a rel="author">Lukáš Rott</a></address>
      <p>První výstřely byly z města na severu státu Kalifornie ohlášeny okolo 7:40 hodin místního času (16:40 SEČ), tedy v době začátku školního dne. Informace o počtu obětí a zraněných byly zpočátku nejasné. Kancelář šerifa města Santa Clarita nejprve informovala, že je na místě pět zraněných včetně dvou osob v kritickém stavu. </p>
      <figure>
        <img src="https://g.denik.cz/1/8c/ctk-policie-v-nemecku-zatkla-tri-muze-podezrele-z-planovani-utoku_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/nemecka-policie-zhatila-plany-islamistum-zadrzela-podezrele-z-planovani-utoku-20191112.html">Německá policie zhatila plány islamistům. Zadržela podezřelé z plánování útoku Přečíst článek ›</a>
      </aside>
      <p>Nemocnice Henry Mayo Newhall později informovala, že přijala čtyři osoby, tři z nich mužského a jednu ženského pohlaví. Zatímco žena svým zraněním podlehla krátce po útoku, další z raněných zemřel o několik hodin později. Podle deníku The Guardian jsou oběťmi šestnáctiletá dívka a čtrnáctiletý chlapec.</p>
      <p>Policie na základě informací svědků pátrala po podezřelém „muži asijského vzhledu v černém oblečení“ a vyzvala obyvatele nejbližšího okolí, aby nevycházeli z domovů. Šerif okresu Los Angeles následně oznámil, že se podezřelého podařilo dopadnout. Podle deníku The Guardian se jedná o šestnáctiletého studenta, bližší informace včetně motivu však policie nesdělila. Útočník byl hospitalizován se střelným poraněním, které si měl způsobit sám, a jeho stav je kritický.</p>
      <figure>
        <iframe data-src="https://twitter.com/NBCNews/status/1195012171698233345?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Škola, na které k útoku došlo, i vzdělávací zařízení v blízkém okolí byly kvůli incidentu uzavřeny. Televizní záběry zachytily evakuaci studentů za přítomnosti ozbrojených policistů.</p>
      <h3>Jako praskání balónků</h3>
      <p>Studentka Sharon Orelana Cordova místní televizní stanici KNBC-TV sdělila, že se ukryla pod stolem v ordinaci zdravotní sestry, dokud si pro ni nepřišli policisté. „Když jsem vyšla ven, viděla jsem někoho ležet na zemi. Všude byla krev,“ popsala.</p>
      <figure>
        <img src="https://g.denik.cz/1/8c/tisk-izrael-a-palestinsky-islamsky-dzihad-se-dohodly-na-primeri_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/izrael-a-palestinsky-islamsky-dzihad-se-dohodly-na-primeri-20191114.html">Konec útoků? Izrael se dohodl s Palestinci na příměří v Pásmu Gazy Přečíst článek ›</a>
      </aside>
      <p>Rosie Rodriguez podle svých slov cestou do knihovny zaslechla zvuky, které „zněly jako praskání balónků“. Když viděla ostatní studenty utíkat, uvědomila si, že jde o výstřely. „Slyšela jsem spoustu dětí brečet. Měli jsme strach,“ řekla reportérům.</p>
      <h3>Obavy z násilí</h3>
      <p>Mluvčí Bílého domu Jud Deere uvedl, že prezident Donald Trump informace z místa neštěstí pečlivě sleduje. Kalifornský guvernér Gavin Newsom rovněž uvedl, že vývoj na místě pečlivě sleduje a jeho kancelář spolupracuje s policií.</p>
      <figure>
        <iframe data-src="https://twitter.com/ABC/status/1195034347751006208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kalifornská senátorka a kandidátka na prezidentku Kamala Harris uvedla, že se modlí za celé město Santa Clarita. „Naše děti a sousedství jsou terorizovány. Nemůžeme se s tím smířit,“ uvedla. „Další smutný příklad střelby ve škole a důvod, proč studenti v celé zemi žijí v obavách z násilí,“ doplnila senátorka ze státu Minnesota a další kandidátka na prezidentku Amy Klobuchar.</p>
      <figure>
        <img src="https://g.denik.cz/1/c0/ctk-izrael-zasahl-dum-predstavitele-islamskeho-dzihadu-v-syrii_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/izrael-zasahl-dum-predstavitele-islamskeho-dzihadu-v-syrii-zabil-jeho-syna-20191112.html">Izrael zasáhl dům představitele Islámského džihádu v Sýrii. Zabil jeho syna Přečíst článek ›</a>
      </aside>
    </article>
  </body>
</html>