<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/preturi-audi-q3-sportback-cat-costa-in-romania/"/>
    <meta property="og:site_name" content="AutoExpert"/>
    <meta property="article:published_time" content="2019-11-14T18:56:13+00:00"/>
    <meta property="og:title" content="Prețuri Audi Q3 Sportback – Cât costă în România?"/>
    <meta property="og:description" content="Noul Audi Q3 Sportback poate fi comanat acum și în România. Primul crossover compact al constructorului de la Ingolstadt are un preț de pornire de 37.875"/>
  </head>
  <body>
    <article>
      <h1>Prețuri Audi Q3 Sportback – Cât costă în România?</h1>
      <address><time datetime="2019-11-14T18:56:13+00:00">14 Nov 2019, 18:56</time> by <a rel="author" href="https://www.autoexpert.ro/author/elena-roteanu/" target="_blank">Elena Luchian</a></address>
      <figure>
        <img src="https://www.autoexpert.ro/wp-content/uploads/2019/07/01Audi-Q3-Sportback.jpg"/>
      </figure>
      <p>
        <b>Noul Audi Q3 Sportback poate fi comanat acum </b>
        <b>și în România. Primul crossover compact al constructorului de la Ingolstadt are un preț de pornire de 37.875 de euro, cu TVA inclus.</b>
      </p>
      <p>În această sumă, <a href="https://www.autoexpert.ro/audi-q3-sportback-un-nou-suv-coupe-compact/">modelul dezvăluit în vara acestui an</a> oferă un design interesant, confort, digitalizare, motorizări eficiente și numeroase sisteme de asistență. Versiunea de top primește și faruri cu tehnologie Matrix LED cu lumini de drum adaptive.</p>
      <p>Mașina măsoară 4,50 m în lungime, 1,84 m în lățime și 1,56 m în înălțime, în timp ce un ampatament de 2,68 m asigură spațiu decent pentru pasagerii care iau loc pe banchetă. Pentru mai mult spațiu în portbagaj, bancheta glisează 13 centimetri. În funcție de echiparea aleasă, scaunele sportive pot avea cusături în nuanțe contrastante și benzi colorate.</p>
      <p>La bord apare și instrumentarul digital, și ecranul tactil de 10,25 inci. Echiparea de top pune la dispoziția șoferului și sistemul de navigație MMI plus. Sistemul poate primi comenzi vocale și recunoaște vorbirea liberă, fără propoziții predefinite și reține preferințele și obiceiurile șoferului.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/07/12Audi-Q3-Sportback.jpg"/>
      </figure>
      <p>Noul Audi Q3 Sportback beneficiază și de prezența serviciului Amazon Alexa, cu stocare în cloud, care oferă streaming de muzică și audio book-uri. Un sistem de sunet Bang &amp; Olufsen Premium cu sunet virtual și aplicația gratuită myAudi, care permite sincronizarea cu smartphone-ul cu sistem de operare Android sau iOS sunt, de asemenea, pe lista de dotări.</p>
      <p>Audi Q3 Sportback 45 TFS quattro este vârful de gamă, cu motor de 2.0 litri TFSI, 230 de cai putere și transmisie automată S tronic, pentru un preț de 47.645 de euro. Q3 Sportback 35 TFSI vine cu motorul de 1,5 litri pe benzină și 150 de cai putere, pentru 37.875 de euro.</p>
      <p>Q3 Sportback 35 TDI quattro cu transmisie manuală, 150 de cai putere și tracțiune integrală pornește de la 40.515 euro, ca și versiunea cu transmisie automată S tronic. Q3 Sportback 40 TDI quattro are 190 de cai putere și transmisie automată S tronic și pleacă de la 45.086 de euro.</p>
    </article>
  </body>
</html>