<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597380/proklitikos-o-erntogan-tha-prostatefsoume-tous-tk-opos-kai-to-74"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T18:56:00+00:00"/>
    <meta property="og:title" content="Προκλητικός o Ερντογάν: Θα προστατεύσουμε τους Τ/Κ όπως και το ‘74"/>
    <meta property="og:description" content="Μήνυμα με έμμεσες αναφορές στην εισβολή το 1974 έστειλε ο Τούρκος πρόεδρος, Ρετζέπ Ταγίπ Ερντογάν, με αφορμή την παράνομη ανακήρυξη του ψευδοκράτους της..."/>
  </head>
  <body>
    <article>
      <h1>Προκλητικός o Ερντογάν: Θα προστατεύσουμε τους Τ/Κ όπως και το ‘74</h1>
      <address><time datetime="2019-11-14T18:56:00+00:00">14 Nov 2019, 18:56</time> by <a rel="author">SigmaLive</a></address>
      <p>Μήνυμα με έμμεσες αναφορές στην εισβολή το 1974 έστειλε ο Τούρκος πρόεδρος, Ρετζέπ Ταγίπ Ερντογάν, με αφορμή την παράνομη ανακήρυξη του ψευδοκράτους της 15ης Νοεμβρίου.<br/> <br/> <br/>«Ποτέ δεν θα επιτρέψουμε την καταπάτηση των δικαιωμάτων των Τουρκοκυπρίων και ειδικά επί των υδρογονανθράκων που έχουν εντοπιστεί στην ανατολική Μεσόγειο. Είμαστε αποφασισμένοι να προστατεύσουμε τα δικαιώματα και τα συμφέροντά μας με τον ίδιο τρόπο που εξαλείψαμε τις απειλές κατά της παρουσίας των Τουρκοκυπρίων στο παρελθόν», αναφέρει στο μήνυμά του ο Τούρκος πρόεδρος, ο οποίος βρήκε την ευκαιρία να κατηγορήσει για άλλη μια φορά την Κυπριακή Δημοκρατία για την μη εξεύρεση λύσης.<br/> <br/>«Δυστυχώς, οι προσπάθειες να επιτευχθεί μια δίκαιη, βιώσιμη και διαρκής πολιτική λύση στο νησί δεν βρήκαν ανταπόκριση στο νότιο τμήμα της Κύπρου», ανέφερε.<br/> <br/>Ο Ρετζέπ Ταγίπ Ερντογάν προειδοποίησε παράλληλα την Ευρώπη ότι δεν μπορεί να καταστήσει τους Τουρκοκύπριους «αιχμάλωτους» των Ελληνοκυπρίων.<br/> <br/>«Κανείς, και ιδιαίτερα η Ευρωπαϊκή Ένωση, δεν έχει το δικαίωμα να μετατρέψει τον Τουρκοκύπριο σε αιχμάλωτο των ελληνοκυπριακών παιχνιδιών. Στο πλαίσιο των ιστορικών και συμβατικών υποχρεώσεών μας, θα καταβάλουμε κάθε δυνατή προσπάθεια προκειμένου η σημαία της Τουρκικής Δημοκρατίας της Βόρειας Κύπρου να κυματίζει με υπερηφάνεια στις θάλασσες και τους αιθέρες, όπως και στην στεριά. Ως μητέρα πατρίδα και εγγυήτρια χώρα θα συνεχίσουμε να υπερασπιζόμαστε την εθνική μας υπόθεση, την Κύπρο και τους Τουρκοκύπριους», καταλήγει το μήνυμά του.</p>
    </article>
  </body>
</html>