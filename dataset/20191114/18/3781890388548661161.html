<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741735"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T18:46:00+00:00"/>
    <meta property="og:title" content="หงส์จืดซาลาห์เจ็บข้อเท้าไม่รู้วันหาย"/>
    <meta property="og:description" content="'หงส์แดง' จืด 'ซาลาห์' เจ็บข้อเท้าซ้ายยังไม่สามารถระบุวันหายดีได้ คาดชวดเกมดวลแข้ง 'พาเลซ-นาโปลี'"/>
  </head>
  <body>
    <article>
      <h1>หงส์จืดซาลาห์เจ็บข้อเท้าไม่รู้วันหาย</h1>
      <address>
        <time datetime="2019-11-14T18:46:00+00:00">14 Nov 2019, 18:46</time>
      </address>
      <p>
        <b>"หงส์แดง" จืด "ซาลาห์" เจ็บข้อเท้าซ้ายยังไม่สามารถระบุวันหายดีได้ คาดชวดเกมดวลแข้ง "พาเลซ-นาโปลี"</b>
      </p>
      <p>"หงส์แดง" ลิเวอร์พูล ได้รับข่าวร้าย เมื่อ โมฮาเหม็ด ซาลาห์ แนวรุกตัวเก่งทีมชาติอียิปต์ มีปัญหาบาดเจ็บข้อเท้าซ้าย ซึ่งยังไม่สามารถระบุวันหายดีกลับมาลงสนามได้อีกครั้ง หลังเขาขอถอนตัวจากทัพ "มัมมี่" พร้อมมีภาพใส่เครื่องป้องกันที่เท้าซ้ายระหว่างอยู่ในแคมป์ทีมชาติที่กรุงไคโร ประเทศอียิปต์<br/><br/>ซาลาห์ บาดเจ็บจากเกมที่ "หงส์แดง" เปิดรังเอาชนะ "เรือใบสีฟ้า" แมนฯ ซิตี 3-1 เมื่อสุดสัปดาห์ที่ผ่านมา โดยเป็นแผลเก่าจากที่เขาเคยถูก ฮัมซา ชูดฮิวรี กองกลางของทีมเลสเตอร์ เตะจนเดี้ยงในเกมชนะ "จิ้งจอกสยาม" 2-1 เมื่อวันที่ 5 ต.ค. ก่อนมาโดนเตะซ้ำจาก แฟร์นันดินโญ ในเกมจมเรือใบสีฟ้าจนทำให้เกิดปัญหาอยู่ในตอนนี้<br/><br/>สำหรับ ลิเวอร์พูล มีโปรแกรมนัดต่อไปหลังสิ้นสุดโปรแกรมทีมชาติ ด้วยการบุกไปเยือน "ปราสาทเรือนแก้ว" คริสตัล พาเลซ ในวันเสาร์ที่ 23 พ.ย. ซึ่งยังไม่รู้ว่า ซาลาห์ จะหายทันลงสนามหรือไม่ โดยต้องรอประเมินสภาพร่างกายแบบวันต่อวัน แต่คาดว่าดาวเตะเบอร์ 11 น่าจะไม่พร้อมลงไล่ล่าตาข่าย พาเลซ รวมทั้งเกมวันพุธที่จะเปิดรังแอนฟิลด์รับมือ นาโปลี ในศึกฟุตบอลยูฟ่า แชมเปี้ยนส์ ลีก ด้วย.</p>
    </article>
  </body>
</html>