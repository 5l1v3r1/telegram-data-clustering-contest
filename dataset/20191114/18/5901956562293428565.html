<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/video-ki-je-razburil-ljubljano-policija-odgovarja-247908"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T18:50:00+00:00"/>
    <meta property="og:title" content="VIDEO, ki je razburil Ljubljano: policija odgovarja"/>
    <meta property="og:description" content="LJUBLJANA – Policijska patrulja je pred dnevi na območju Ljubljane lovila voznika, ki ni upošteval navodil policistov in je nadaljeval vožnjo, pri tem pa ogrožal sebe in druge udeležence v pr..."/>
  </head>
  <body>
    <article>
      <h1>VIDEO, ki je razburil Ljubljano: policija odgovarja</h1>
      <h2>Policija odgovarja, če bi ogrožal življenja drugih, prekrškarja ne bi lovili, pač pa bi uporabili druge prijeme.</h2>
      <address><time datetime="2019-11-14T18:50:00+00:00">14 Nov 2019, 18:50</time> by <a rel="author">Ma. M.</a></address>
      <p>LJUBLJANA – Policijska patrulja je pred dnevi <a href="https://www.slovenskenovice.si/kronika/doma/clanek/posnetek-ki-vzame-dih-po-ljubljani-bezal-pred-policijo-potem-na-streho-247266">na območju Ljubljane lovila voznika, ki ni upošteval navodil policistov in je nadaljeval vožnjo, pri tem pa ogrožal sebe in druge udeležence v prometu.</a> <br/><br/>Slovenska policija je objavila video lovljenja prekrškarja, ki pa daje misliti, saj je šlo za precej hitro in noro vožnjo ubežnika, in to v naselju hiš, na posnetku pa je opaženih tudi mnogo mimoidočih. Policijo smo vprašali, ali je tak lov smotrn, saj bi lahko ob podivjanem begu prišlo do kakšne hujše nesreče ali poškodbe.<br/><br/>Vodja stikov z javnostjo Generalne policijske uprave <b>Vesna Drole</b> je povedala, da policisti ne 'lovijo' po cesti prometnih udeležencev, temveč s posebnimi svetlobnimi in zvočnimi znaki vozilo med zasledovanjem poskušajo ustaviti.<br/><br/>»Zasledovanje praviloma poteka na tolikšni razdalji, da se vzdržuje vizualen stik oziroma spremlja smer in vozi na ustrezni varnostni razdalji. Do aktivnega zasledovanja in/ali prisilnega ustavljanja prevoznega sredstva praviloma ne pride, če predhodno ravnanje pobeglega voznika in druge okoliščine kažejo na ogrožanje drugih udeležencev v cestnem prometu.«</p>
      <blockquote>V primerih, ko se policisti ne odločijo za zasledovanje, poskušajo pridobiti čim več informacij (registrske oznake, značilnosti vozila in voznika itd.) ter o tem obveščajo tudi druge patrulje, ki poskušajo vozilo izslediti. </blockquote>
      <p>V omenjenem videu je jasno, da je pregon potekal v ljubljanskem naselju, kjer je veliko hiš in ljudi, pločnikov pa bolj malo. Zdelo se je zelo nevarno, saj bi lahko kateri od mimoidočih nastradal, hitrost prekrškarja in vožnja pa sta bila zelo nevarna.<br/><br/>»To so t. i. druge okoliščine, ki jih policist presoja, ko začne zasledovati vozilo. Zaradi same dinamike med zasledovanjem pobeglih voznikov in nevarnosti, ki pri tem grozijo, namreč vedno obstaja tveganje, da pri teh policijskih postopkih pride tudi do nepredvidljivih dogodkov, ki lahko vplivajo na varnost policistov in drugih udeležencev v cestnem prometu. Policist v takih primerih prižge  zvočne in svetlobne znake, ki vse v bližini opozarjajo, da se nekaj dogaja,« je odgovorila <b>Droletova</b>. <br/><br/>S svojim ravnanjem je sam grožnja za življenje osebne varnosti in premoženja vseh drugih, kar mora policija preprečiti.<br/><br/>In še: »V vseh primerih pa je potrebno izhajati iz dejstva, da je 'bežeči' voznik sprožil nevarno situacijo s tem, ko ni upošteval zakonitega znaka policije za ustavitev, in je tako s svojim ravnanjem sam grožnja za življenje osebne varnosti in premoženja vseh drugih, kar mora policija preprečiti. Pri takih voznikih je prav tako zelo pogosto ugotovljeno, da so večkratni kršitelji, da pogosto vozijo pod vplivom alkohola, drog in brez vozniških dovoljenj. Zaradi teh okoliščin so še bolj nevarni v prometu, zato stremimo k temu, da se taki vozniki odstranijo, preden povzročijo hujše nesreče.«</p>
      <figure>
        <iframe src="https://www.youtube.com/embed/AnrAyOCPWvA" width="640" height="360" data-service="Youtube" scrolling="no"/>
      </figure>
    </article>
  </body>
</html>