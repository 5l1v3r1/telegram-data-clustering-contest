<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/14/653731/"/>
    <meta property="og:site_name" content="Економічна правда"/>
    <meta property="article:published_time" content="2019-11-14T18:50:00+00:00"/>
    <meta property="og:title" content="У Приватбанку пояснили, як працювала схема Коломойського на 7,5 мільярда"/>
    <meta property="og:description" content="Колишні акціонери Приватбанку використовували фінансові інструменти, які дозволяли кредитувати пов’язані компанії і призводили до зменшення балансової вартості кредитного портфеля та витрат на формування резервів"/>
  </head>
  <body>
    <article>
      <h1>У Приватбанку пояснили, як працювала схема Коломойського на 7,5 мільярда</h1>
      <address>
        <time datetime="2019-11-14T18:50:00+00:00">14 Nov 2019, 18:50</time>
      </address>
      <p>Колишні акціонери Приватбанку використовували фінансові інструменти, які дозволяли кредитувати пов'язані компанії і призводили до зменшення балансової вартості кредитного портфеля та витрат на формування резервів.</p>
      <p>Про це йдеться у відповіді пресслужби Приватбанку на запит Економічної правди.</p>
      <p>До 2016 року, коли "Приват" належав Ігорю Коломойському та Геннадію Боголюбову, банк при здійсненні кредитування у гривні використовував нетипові для ринку умови договорів — так звані "індексні кредити".</p>
      <p>Нетипові умови договорів полягали в тому, що плата за користування кредитом складалась з двох частин — <i>фіксованої процентної ставки</i> і <i>винагороди</i> за користування кредитом.</p>
      <p>Якщо терміни сплати <i>фіксованої процентної ставки</i> зазвичай встановлювались з певною періодичністю протягом строку договору, то <i>винагорода</i> підлягала сплаті одночасно з погашенням кредиту.</p>
      <p>На цю ж дату повинен був розраховуватись і розмір <i>винагороди</i> за формулою, яка передбачала <b>індексацію</b>. <b>Індексації</b> підлягали як видані транші, так і нараховані проценти. <b>Індексація</b> відбувалася на основі офіційного курсу гривні до долара США за період з дня видачі кредиту до дати його погашення.</p>
      <p>"Умова таких договорів про сплату визнавалась у банку в якості похідного фінансового інструменту — вбудованого деривативу", — кажуть в "Приваті".</p>
      <blockquote>Дериватив - це фінансовий контракт між сторонами, який ґрунтується на майбутній вартості активу. Власник деривативу укладає контракт на придбання активу в майбутньому. Метою укладення контракту є отримання прибутку за рахунок зміни ціни активу. Кількість деривативів може перевищувати кількість активів.</blockquote>
      <p>Переважна частина таких кредитів була надана пов’язаним з Приватбанком особам, тобто компаніям з орбіти Коломойського та Боголюбова.</p>
      <p>Причому кредити видавалися під процентну ставку, яка була нижче ринкової. Як правило, ставка становила від 10% до 12 % річних, тоді як середня ставка в банківському секторі в період з 2012 по 2016 роки знаходилась в діапазоні від 16,6% до 18,5% річних.</p>
      <p>"Такий фінансовий інструмент колишнім керівництвом Приватбанку використовувався з метою штучного покращення фінансового результату", - кажуть у держбанку.</p>
      <p>Це відбувалось за рахунок зменшення фактичного розміру платежів пов’язаних осіб за користування кредитними коштами.</p>
      <p>З цією метою в бухгалтерському обліку банку первісне визнання винагороди (вбудованого деривативу) здійснювалось шляхом виділення його з кредиту та врахування на рахунку дебіторської заборгованості.</p>
      <p>"Це призводило до зменшення заборгованості за кредитом, зменшення балансової вартості кредитного портфеля і зменшення витрат на формування резервів", — заявили в банку.</p>
      <p>Подальше визнання деривативу здійснювалось за справедливою вартістю за власними методиками банку шляхом його переоцінки.</p>
      <p>А за рахунок сформованого дисконту в бухгалтерському обліку, про який згадувалося вище, збільшувались процентні доходи, хоча фактично вони не надходили.<br/>"Застосуванням таких "індексних кредитів" було закладено майбутні юридичні ризики неможливості стягнення з позичальників нарахованої винагороди.</p>
      <p>Ці ризики пов’язані з відповідністю умов договорів законодавчому визначенню кредитного договору, вимогам принципу справедливості, передбаченого цивільним законодавством, покладенням на позичальників фінансових ризиків курсових коливань", — розповіли ЕП в Приватбанку.</p>
      <p>Саме на ці підстави під час розгляду судами вимог банку про стягнення передбаченої "індексними кредитами" <i>винагороди</i> посилаються зараз компанії Коломойського-Боголюбова, заперечуючи проти їх задоволення.</p>
      <p>В тому числі, заявляючи позови до банку про визнання недійсними умов кредитних договорів, якими обумовлювалася її сплата.</p>
      <p>"В останні місяці мало місце декілька судових рішень, якими умови кредитних договорів про сплату <i>винагороди</i> визнані недійсними та відмовлено банку в задоволенні його вимог про її стягнення", — заявили в пресслужбі.</p>
      <p>Банк вважає такі судові рішення необґрунтованими і має намір їх оскаржувати.</p>
      <p>Згадана справа не є одиноким випадком. В провадженні господарських судів наразі знаходяться 16 справ за позовами "Приватбанку" про стягнення з позичальників банку <i>винагороди</i> за кредитними договорами.</p>
      <p>Наразі судами розглянуто 11 справ: прийнято 9 судових рішень на користь банку (82%) та 2 судових рішення проти банку, інші 5 справ перебувають на розгляді.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Суд <a href="https://www.epravda.com.ua/news/2019/11/13/653649/">визнав недійсними</a> деякі положення низки кредитних договорів, укладених між Приватбанком і компаніями з групи "Приват" в 2006-2016 роках.</i>
      </p>
      <p>
        <i>Підставами для такого судового рішення стало те, що "спірними умовами кредитних договорів фактично визначено додаткову плату, що створило ситуацію подвійної оплати за користування кредитом".</i>
      </p>
      <p>
        <i>Сукупний обсяг нарахувань за процентами за користування кредитом за відповідними кредитними договорами сягає майже 7,5 млрд грн, що в рази перевищує максимальний розмір ліміту кредитних договорів і основну суму боргу за кредитами.</i>
      </p>
      <p>
        <i>За даними держреєстру, одним із засновників ТОВ "Тех-Трейд-Інвест" є ТОВ "Скорзонера", кінцевими бенефіціарами якого є Ігор Коломойський та Геннадій Боголюбов.</i>
      </p>
      <p>
        <i>За даними системи YouControl, ТОВ "Скорзонера" ​​є засновником туристичного комплексу "Буковель".</i>
      </p>
      <p>
        <i>Олександр Колесніченко, ЕП</i>
      </p>
    </article>
  </body>
</html>