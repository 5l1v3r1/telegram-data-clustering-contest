<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/kerozinadot-vezethet-be-az-eu"/>
    <meta property="og:site_name" content="infostart"/>
    <meta property="article:published_time" content="2019-11-14T18:19:00+00:00"/>
    <meta property="og:title" content="Kerozinadót vezethet be az EU"/>
    <meta property="og:description" content="A repülőjáratok számának csökkentése helyett jobb forgalomszervezésre, az üzemanyag-használat leszorítására lenne szükség a károsanyag-kibocsátás mérséklése érdekében, de a kerozinadó bevezetése is a lehetőségek között van - jelentette ki európai parlamenti (EP) meghallgatásán a román biztosjelölt."/>
  </head>
  <body>
    <article>
      <h1>Kerozinadót vezethet be az EU</h1>
      <address><time datetime="2019-11-14T18:19:00+00:00">14 Nov 2019, 18:19</time> by <a rel="author">Infostart / MTI</a></address>
      <h3>A repülőjáratok számának csökkentése helyett jobb forgalomszervezésre, az üzemanyag-használat leszorítására lenne szükség a károsanyag-kibocsátás mérséklése érdekében, de a kerozinadó bevezetése is a lehetőségek között van - jelentette ki európai parlamenti (EP) meghallgatásán a román biztosjelölt.</h3>
      <p>A közlekedési portfólió élére jelölt Adina Valean leszögezte, hogy a 2050-es klímasemlegességi célkitűzések eléréséhez az új Európai Bizottságnak meg kell hoznia ötéves megbízatása alatt a szükséges döntéseket.</p>
      <p>Ehhez számos más intézkedés mellett</p>
      <blockquote>vasútfejlesztésekre is szükség van, ahogy például a tengeri szállítási szektorra vonatkozó szabályok szigorítására is</blockquote>
      <p>- tette hozzá.</p>
      <p>Kiemelte, az ezredforduló óta csatlakozott EU-tagállamok infrastruktúrája komoly fejlesztésekre szorul. "Európai keleti részét támogatni kell" - fogalmazott.</p>
      <p>Egyebek mellett a halálos közúti balesetek számának visszaszorítását is célként határozta meg, mondván, a következő évtized végére azt a jelenlegi felére kellene csökkenteni.</p>
      <p>Az első román jelöltet, Rovana Plumbot összeférhetetlenségre hivatkozva utasították el az EP jogi szakbizottsága.</p>
      <p>A frakciók koordinátorai délután 5-kor ülnek össze az elhangzottak értékelése céljából. Kétharmados többséggel akár azonnal is jóváhagyhatják a kinevezést, ennek hiányában újabb kérdéseket tehetnek fel írásban. Amennyiben a beérkezett válaszok sem meggyőzőek, akkor a jelöltnek újra meg kell jelennie a testület előtt, amely - ha még akkor sincsen meg a szükséges koordinátori többség - végül egyszerű többséggel dönthet titkos szavazáson.</p>
      <p>Az EP illetékes bizottságaiban az első körben különböző okokból elutasították a francia, a magyar és a román biztosjelöltet, Trócsányi Lászlót, Rovana Plumbot és Sylvie Goulard-t. Mindhárom új választottat csütörtökön hallgatták meg.</p>
      <p>
        <i>Nyitókép: MTI/Lakatos Péter</i>
      </p>
    </article>
  </body>
</html>