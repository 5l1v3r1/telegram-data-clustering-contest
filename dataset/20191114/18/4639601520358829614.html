<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/culture/eleysina-politistiki-proteyousa-ti-mellei-genesthai/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T18:10:59+00:00"/>
    <meta property="og:title" content="Ελευσίνα Πολιτιστική Πρωτεύουσα : Τι μέλλει γενέσθαι"/>
    <meta property="og:description" content="Αγώνας δρόμου για Δημοτική Αρχή και Υπουργείο Πολιτισμού ώστε να σωθεί η υπόθεση στο παρά πέντε - 36 μήνες ολιγωρίας"/>
  </head>
  <body>
    <article>
      <h1>Ελευσίνα Πολιτιστική Πρωτεύουσα : Τι μέλλει γενέσθαι</h1>
      <h2>Αγώνας δρόμου για Δημοτική Αρχή και Υπουργείο Πολιτισμού ώστε να σωθεί η υπόθεση στο παρά πέντε – 36 μήνες ολιγωρίας</h2>
      <address><time datetime="2019-11-14T18:10:59+00:00">14 Nov 2019, 18:10</time> by <a rel="author">Βαρδάκη Ερη</a></address>
      <p>Στη συνέντευξη Τύπου που παραχώρησε η Υπουργός Πολιτισμού Λίνα Μενδώνη το μεσημέρι της Πέμπτης κυριάρχησε η υπόθεση της Ελευσίνας Πολιτιστικής Πρωτεύουσας 2021. Η υπουργός έκανε για μία ακόμη φορά λόγο για 36 χαμένους μήνες και ανέγνωσε μάλιστα την αξιολόγηση ανεξάρτητης επιτροπής εμπειρογνωμόνων του θεσμού της Πολιτιστικής Πρωτεύουσας της Ευρώπης, στην οποία οι ευρωπαίοι εμπειρογνώμονες διαβλέπουν «σοβαρό κίνδυνο να μην πετύχει η Ελευσίνα το 2021 τα υψηλά πρότυπα που απαιτούνται από μία Πολιτιστική Πρωτεύουσα της Ευρώπης».</p>
      <p>«Αυτό το οποίο εμείς οφείλουμε να κάνουμε είναι να βάλουμε την Ελευσίνα σε τροχιά επιτυχίας» τόνισε παρουσία μάλιστα του δημάρχου Ελευσίνας, κυρίου Οικονόμου. Στο πλαίσιο αυτό ανακοίνωσε ότι ο γενικός γραμματέας Σύγχρονου Πολιτισμού Νικόλας Γιατρομανωλάκης αναλαμβάνει Project Manager, ενώ με την έγκριση του πρωθυπουργού και του Υπουργικού Συμβουλίου συστάθηκε Διυπουργική Επιτροπή για τον συντονισμό και την επιτάχυνση των διαδικασιών υλοποίησης του θεσμού, στην οποία συμμετέχουν εκπρόσωποι από τα Υπουργεία Εσωτερικών, Ανάπτυξης, Εξωτερικών, Περιβάλλοντος, Υποδομών και Μεταφορών και Τουρισμού. Η πρώτη συνεδρίαση της επιτροπής αναμένεται να λάβει χώρα στις 22 Νοεμβρίου.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>
        <b>Η πλευρά του Δήμου</b>
      </p>
      <p>Την ίδια στιγμή ο Δήμος Ελευσίνας, ο οποίος είναι ο μοναδικός μέτοχος της Ανώνυμης Εταιρείας με την επωνυμία «Δημοτική Ανώνυμη Εταιρεία Πολιτιστικής Πρωτεύουσας Ελευσίνας» προχώρησε σε συγκρότηση του νέου 11μελούς Διοικητικού Συμβουλίου, στο οποίο προεδρεύει η Δέσποινα Γερουλάνου, η οποία θα συμβάλει με την πολύχρονη πείρα που φέρει από το Μουσείο Μπενάκη. Παράλληλα στο προσεχές διάστημα θα οριστούν νέος διευθύνων σύμβουλος και καλλιτεχνικός διευθυντής, πρόσωπα τα οποία αναμένεται να είναι εγνωσμένου κύρους.</p>
      <p>«Το Διοικητικό Συμβούλιο παρόλο που είναι δύο ημερών και επισήμως δεν έχει ακόμα αναλάβει καθήκοντα, ήδη έχει ξεκινήσει την επικοινωνία με πολιτιστικούς οργανισμούς, αλλά και μεμονωμένους καλλιτέχνες» τόνισε η υπουργός.  «Επίσης, μία από τις δουλειές που έχει να κάνει είναι να βρει χορηγούς, με βάση όμως συγκεκριμένες ανάγκες και προτάσεις».</p>
      <p>Τέλος, η υπουργός για μία ακόμη φορά επανέλαβε ότι η διοργάνωση της Πολιτιστικής Πρωτεύουσας της Ευρώπης είναι υπόθεση των τοπικών κοινωνιών και των δήμων «όμως έτσι όπως έχουν έρθει τα πράγματα, το Υπουργείο και όλη η κυβέρνηση θα προσπαθήσουν να στηρίξουν το έργο».</p>
      <p>
        <b>Οι υποδομές</b>
      </p>
      <p>Στο κρίσιμο κεφάλαιο των απαραίτητων υποδομών η υπουργός τόνισε ότι ο Δήμος Ελευσίνας θα έχει τη στήριξη της Διυπουργική Επιτροπής ώστε να προχωρήσει στην κατασκευή τους. Μάλιστα, έχουν ξεκινήσει ήδη έργα μέσα στον αρχαιολογικό χώρο και στο μουσείο της Ελευσίνας.</p>
      <p>Την ίδια στιγμή το Υπουργείο Πολιτισμού αποφάσισε δια της αρμόδιας Διεύθυνσης Νεώτερης Πολιτιστικής Κληρονομιάς να ετοιμάσει τον φάκελο της υποψηφιότητας του εθίμου της Μεσοσπορίτισσας, ώστε αυτός να κατατεθεί στον εθνικό κατάλογο της άυλης πολιτιστικής κληρονομιάς και το α’ τρίμηνο του 2021 να προωθηθεί για ένταξη στον κατάλογο της άυλης πολιτιστικής κληρονομιάς της UNESCO.</p>
      <p>Η Μεσοσπορίτισσα είναι μία μικρή εκκλησία, η οποία βρίσκεται μέσα στον αρχαιολογικό χώρο της Ελευσίνας. Την παραμονή των Εισοδίων της Θεοτόκου, στις 20 Νοεμβρίου, λαμβάνει χώρα εκεί ένα έθιμο στο οποίο γυναίκες, με μεγάλα καλάθια γεμάτα άρτους δημιουργούν μία πομπή. «Είναι ένα συγκλονιστικό έθιμο να βλέπει κανείς την αρτοκλασία να γίνεται πάνω στα αρχιτεκτονικά κατάλοιπα του χώρου του τελεστηρίου» τόνισε η υπουργός.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>