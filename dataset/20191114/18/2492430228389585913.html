<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188533/Extra-politiebewaking-bij-Bijenkorf-Rotterdam-na-tip-over-dreigende-plundering"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-14T18:20:41+00:00"/>
    <meta property="og:title" content="Extra politiebewaking bij Bijenkorf Rotterdam na tip over dreigende plundering"/>
    <meta property="og:description" content="De politie is donderdagavond met extra agenten aanwezig geweest bij de Bijenkorf in Rotterdam. Er waren aanwijzingen dat een groep jongerenÂ het warenhuis wilde plunderen."/>
  </head>
  <body>
    <article>
      <h1>Extra politiebewaking bij Bijenkorf Rotterdam na tip over dreigende plundering</h1>
      <address>
        <time datetime="2019-11-14T18:20:41+00:00">14 Nov 2019, 18:20</time>
      </address>
      <h4>De politie is donderdagavond met extra agenten aanwezig geweest bij de Bijenkorf in Rotterdam. Er waren aanwijzingen dat een groep jongeren het warenhuis wilde plunderen.</h4>
      <p>Uit voorzorg werd een aantal maatregelen genomen. Zo ging de ingang naar de Bijenkorf in de Koopgoot vervroegd dicht.</p>
      <p>Over andere maatregelen wilde een woordvoerder van de politie verder niets zeggen.</p>
      <p>De groep jongeren zou van plan zijn geweest via de ingang vanuit de Koopgoot naar binnen te stormen, dure herenkleding bij de ingang te pakken en meteen weer naar buiten te rennen.</p>
      <p>Volgens een getuige liepen er vanaf eind van de middag al politieagenten te paard door het centrum en reden er politiemotoren door de Koopgoot.</p>
      <h3>Flitsplunderen Europese trend</h3>
      <p>Jongeren hebben vorige week in Amsterdam Zuidoost nog massaal een winkel van JD Sports geplunderd. Een dag later was een winkel van Lacoste op het Rokin aan de beurt. Toen werd al gemeld dat het 'flitsplunderen' een Europese trend lijkt te zijn. In Londen, Luik en Brussel werden ook al JD Sports-winkels geplunderd. Jongeren bestormen massaal de winkels en grissen zo snel mogelijk zo veel mogelijk spullen bij elkaar. Daarna nemen ze de benen.</p>
      <figure>
        <iframe src="https://www.youtube.com/embed/LPV_ZzI7BVM" width="640" height="360" data-service="Youtube" scrolling="no"/>
      </figure>
    </article>
  </body>
</html>