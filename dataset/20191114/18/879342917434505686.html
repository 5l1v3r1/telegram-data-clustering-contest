<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/infografika/polityka/vnochi-abo-yalynku-koly-uxvalyuvaly-derzhbyudzhet-2000-2019-rokax"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T18:04:28+00:00"/>
    <meta property="og:title" content="Вночі або «під ялинку»: коли ухвалювали держбюджет у 2000-2019 роках"/>
    <meta property="og:description" content="Держбюджет ще ніколи не ухвалювали так рано – в першій половині листопада. Але що стосується часу голосування – о другій годині дня, – це не рекорд."/>
  </head>
  <body>
    <article>
      <h1>Вночі або «під ялинку»: коли ухвалювали держбюджет у 2000-2019 роках</h1>
      <address>
        <time datetime="2019-11-14T18:04:28+00:00">14 Nov 2019, 18:04</time>
      </address>
      <p>
        <b>Верховна рада сьогодні, 14 листопада, ухвалила у другому читанні і в цілому <a href="https://www.slovoidilo.ua/2019/11/14/infografika/polityka/rada-uxvalyla-byudzhet-2020-yak-holosuvaly-nardepy">державний бюджет на 2020 рік</a>. Ухвалила рекордно рано, обговорення в сесійній залі тривало недовго, а голосування відбулося на ранковому засіданні. Цього разу народні депутати обійшлися без вже традиційної «бюджетної ночі», іноді питання з головним кошторисом країни парламент вирішував до світанку. «Слово і Діло» вирішило нагадати, як бюджет ухвалювали в попередні роки.</b>
      </p>
      <p>За всю історію незалежності України Верховна рада ще ніколи не ухвалювала державний бюджет так рано – в першій половині листопада. До цього найбільш «раннім» був поточний бюджет, його ухвалили 23 листопада. Нагадаємо, що згідно із законом держбюджет потрібно ухвалити до грудня.</p>
      <p>Кілька разів країна починала рік без державного бюджету. Наприклад, у 2000 році його ухвалили лише в лютому, в 2010-му – загалом у квітні, в 2014-му – в січні.</p>
      <figure>
        <img src="http://media.slovoidilo.ua/media/infographics/10/99069/99069-1_uk_origin.jpg"/>
      </figure>
      <p>Що стосується часу голосування, то на початку 2000-х років парламент до ранку не засиджувався. У 2000-2005 роках підсумкові голосування за головний кошторис відбулися в період з 15-ої до 17-ої години. У 2005-2006 роках – близько 12:40 дня. Щоб ухвалити бюджет-2008, Верховній раді довелося засидітися до 9-ої вечора, причому це було 28 грудня. З бюджетом-2010, хоч і запізнилися на кілька місяців, зате проголосували за нього з самого ранку. Вранці голосували також за бюджет на 2013-й і 2014-й роки.</p>
      <p>А ось з 2014 року почалися «бюджетні ночі» і «бюджет під ялинку». З держбюджетом-2015 народні депутати дотягли до самого кінця грудня, розглядали його всю ніч з 28-го на 29-ге число, і на голосування вийшли тільки після 4-ої ранку.</p>
      <p>Ще довше розглядали бюджет на 2017 рік – всю ніч, до 5-ої ранку. З бюджетом-2018 народні депутати впоралися швидше, близько 23:30. Кошторис на поточний рік, незважаючи на те, що був схвалений в установлений законом термін, теж дався нелегко – фінальне голосування було о 6-ій ранку.</p>
      <p>Найбільше голосів – 348 – набрав державний бюджет на 2003 рік. «На межі» пройшли бюджети на 2006-й і 2009-й роки, вони набрали мінімальні 226 голосів.</p>
      <p>Нагадаємо, <a href="https://www.slovoidilo.ua/2018/11/26/infografika/ekonomika/roky-nezalezhnosti-ukrayina-mala-lyshe-dva-bezdeficytnyx-byudzhety">за роки незалежності Україна мала тільки два бездефіцитних бюджети</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv"/>
        <a href="https://www.slovoidilo.ua/2019/11/07/kolonka/bohdan-mashai/finansy/byudzhet-2020-ne-takyj-yak-xotilosya"/>
        <a href="https://www.slovoidilo.ua/2019/11/12/infografika/finansy/yak-zminyuvalysya-osnovni-vytraty-derzhbyudzhetu-2017-2020-rokax"/>
        <a href="https://www.slovoidilo.ua/2019/11/07/kolonka/denys-popovych/bezpeka/omanlyvi-rekordy-chy-dopomozhe-armiyi-najbilshyj-byudzhet-2020-roku"/>
      </related>
    </article>
  </body>
</html>