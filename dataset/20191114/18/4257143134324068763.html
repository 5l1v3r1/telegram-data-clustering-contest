<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/uj-lepesekkel-segitik-a-cukorbeteg-gyermekeket"/>
    <meta property="og:site_name" content="infostart"/>
    <meta property="article:published_time" content="2019-11-14T18:30:00+00:00"/>
    <meta property="og:title" content="Új lépésekkel segítik a cukorbeteg gyermekeket"/>
    <meta property="og:description" content="Több új intézkedéssel is segíti a kormány az 1-es típusú diabétesszel élő gyerekeknek és őket gondozó szüleiknek - jelentette be Novák Katalin család- és ifjúságügyért felelős államtitkár."/>
  </head>
  <body>
    <article>
      <h1>Új lépésekkel segítik a cukorbeteg gyermekeket</h1>
      <address><time datetime="2019-11-14T18:30:00+00:00">14 Nov 2019, 18:30</time> by <a rel="author">Infostart / MTI</a></address>
      <h3>Több új intézkedéssel is segíti a kormány az 1-es típusú diabétesszel élő gyerekeknek és őket gondozó szüleiknek - jelentette be Novák Katalin család- és ifjúságügyért felelős államtitkár.</h3>
      <p>Novák Katalin a diabétesz világnapján tartott sajtótájékoztatón közölte, az intézkedések között szerepel, hogy az 1-es típusú diabétesszel élő gyerekek szülei is indokolt esetben jogosultak lesznek a gyermekek otthongondozási díjára (GYOD).</p>
      <p>Kitért arra, hogy az 1-es típusú diabétesz egy veleszületett anyagcserezavar, amely nem gyógyítható és állandó kontrollt igényel. Magyarországon körülbelül a 730 ezer diabéteszes közül 4-5 százalék 1-es típusú diabéteszes, közülük 3500-4000 gyermek.</p>
      <p>Az államtitkár elmondta, a kormány megteremti annak lehetőségét, hogy az 1-es típusú diabétesz esetében a gyerekeknél a szöveti cukor mérésére alkalmas szenzort befogadja a társadalombiztosítás (tb), amit eddig egyedi méltányosság alapján lehetett igényelni. Ez az intézkedés január 1-től lép életbe.</p>
      <p>Novák Katalin beszámolt továbbá arról, hogy</p>
      <blockquote>az inzulinpumpa és kiegészítői egységesen 98 százalékos tb-támogatással lesznek elérhetők,</blockquote>
      <p>és szintén támogatni fogja a tb a ketoacidózis mérőkészüléket és tesztcsíkokat.</p>
      <p>Szeretnék megvalósítani, hogy minden köznevelési oktatási intézményben lehetőség legyen a szülő segítsége nélkül is ellátni az 1-es típusú diabéteszes gyereket, és tervezik megteremteni annak feltételeit, hogy egy 1-es típusú diabéteszes gyerek is részt vehessen a közétkeztetésben diétájuk megtartása mellett.</p>
      <p>Ezen kívül 500 millió forintos pályázati kerettel fejleszteni fogják a gyerek diabétesz centrumokat, és évente 100 millió forintos pályázatot írnak ki diabéteszesekkel foglalkozó civil szervezeteknek, valamint megteremtik annak lehetőségét, hogy az ideihez hasonlóan diabéteszes gyerekek is nyaralhassanak az Erzsébet-táborokban - ismertette az államtitkár.</p>
      <p>Novák Katalin kiemelte,</p>
      <blockquote>az intézkedésekkel a kormány azt szeretné, ha ezeknek a családoknak a jövőben könnyebb legyen az életük.</blockquote>
      <p>Horváth Ildikó egészségügyért felelős államtitkár arról beszélt, hogy Magyarországon 730 ezren cukorbetegek, azonban 500 ezerre teszik azok számát, akik még nincsenek tisztában betegségükkel. Hangsúlyozta, fontos a betegség megelőzése és korai felismerése, hiszen a kezeletlen cukorbetegségnek számos súlyos szövődménye, így vakság, keringési problémák, lábamputáció lehet. Kiemelte, szintén elengedhetetlen, hogy aki beteg, az megfelelő orvosi kontroll alatt álljon, rendszeresen szedje gyógyszereit, mozogjon és odafigyeljen étkezésére.</p>
      <p>Az államtitkár elmondta, a kormány az alapellátás megerősítésével, a prevenciós programokkal segít a megelőzésben és kezelésben, ezért is indították el 10 milliárd forinttal a Három generációval az egészségért elnevezésű pályázatot, ahol a megalakult praxisközösségekben együtt tud dolgozni a háziorvos, a dietetikus és más szakember is.</p>
      <p>Ledia Lazeri, az Egészségügyi Világszervezet (WHO) magyarországi irodavezetője előremutatónak nevezte a magyar kormány intézkedéseit a cukorbetegség terén, mint mondta, ezek egybecsengenek a WHO irányelveivel. Hozzátette: a családoknak nagyon fontos szerepe van mind a megelőzésben és a kezelés megtartásában, és valódi segítséget kell adni a családoknak ahhoz, hogy ezzel a betegséggel együtt tudjanak élni.</p>
      <p>A WHO európai régiójában a lakosság 10 százaléka számít cukorbetegnek, és a betegség fontos rizikófaktor más egészségügyi állapotok kialakulásában, ami jelentős terhet ró mind a társadalomra, mind a gazdaságra - mondta.</p>
      <p>Ledia Lazeri szerint komplex intézkedéseket kell hozni a megelőzésben, a társadalmi kommunikációban, az iskolai ismeretterjesztésben, a mozgás és az egészséges étkezés népszerűsítésében.</p>
      <p>Andréka Péter, a Gottsegen György Országos Kardiológiai Intézet főigazgatója elmondta, a 2-es típusú cukorbetegség egy jelentős kockázati tényezője a szív- és érrendszeri megbetegedéseknek. Ez a típusú megbetegedés az esetek többségében az életmódból adódik, a túlsúly, a kevés mozgás, a helytelen étrend következménye.</p>
      <p>A szakember szerint elengedhetetlen a vércukorszint rendszeres mérése és a lábban futó erek vizsgálata főleg azoknál, akik a rizikócsoportba tartoznak. Mint fogalmazott, Magyarországon 2,5-szer több lábat vágnak le, mint az unió többi országában, a nem kontrollált, kezeletlen 2-es típusú cukorbetegség ezért "egy rendkívül gyilkos kór".</p>
      <p>A diabétesz világnapján a Három generációval az egészségért program keretében az ország több pontján szűrőbuszokban lehet vércukorszintet méretni. Budapesten a XVI. kerületi Erzsébetligeti Színház előtt várják a szakemberek az érdeklődőket.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>