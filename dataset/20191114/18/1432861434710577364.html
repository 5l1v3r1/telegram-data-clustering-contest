<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/beretini-napusna-london-s-gordo-vdignata-glava-1406317.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-14T18:49:00+00:00"/>
    <meta property="og:title" content="Беретини напусна Лондон с гордо вдигната глава"/>
    <meta property="og:description" content="Матео Беретини приключи с успех дебютното си участие в заключителния Мастърс на осемте най-добри в Лондон, след като надигра Доминик Тийм в два сета – в отделните части 7-6 (3), 6-3 за около един час и 20 минути игра Италианецът стигна първи до пробив в деветия гейм, но се пропука на собствено подаване, сервирайки за сета и откриващата част влезе в тайбрек"/>
  </head>
  <body>
    <article>
      <h1>Беретини напусна Лондон с гордо вдигната глава</h1>
      <address><time datetime="2019-11-14T18:49:00+00:00">14 Nov 2019, 18:49</time> by <a rel="author">Sportlive.bg</a></address>
      <p>Матео Беретини приключи с успех дебютното си участие в заключителния Мастърс на осемте най-добри в Лондон, след като надигра Доминик Тийм в два сета – в отделните части 7-6 (3), 6-3 за около един час и 20 минути игра.</p>
      <p>Италианецът стигна първи до пробив в деветия гейм, но се пропука на собствено подаване, сервирайки за сета и откриващата част влезе в тайбрек. В него Беретини тотално доминира и не остави шансове на австриеца, печелейки със 7-3 точки. Във втория сет полуфиналистът от Ю Ес Оупън направи един-единствен пробив, дошъл в шестия гейм, който се оказа напълно достатъчно за крайния успех.</p>
      <p>Така, той напуска турнира в английската столица с гордо вдигната глава след пораженията от Новак Джокович и Роджър Федерер в първите си две срещи. Освен това Беретини си отмъсти на Тийм за загубата на полуфиналите във Виена, когато отстъпи в три сета.</p>
      <p>Австриецът, който надигра Федерер и Джокович в първите си два мача в група Бьорн Борг, вече си осигури класиране за полуфиналите, но все още не се знае дали ще завърши на първата позиция в групата. Довечера предстои сблъсъкът между най-титулуваните в надпреварата – Федерер и Джокович, като победителят ще се присъедини към Тийм към последните четири в Лондон.</p>
      <related>
        <h4>Още по темата</h4>
        <a href="https://www.sportlive.bg/sport/tenis/VIDEO-Zverev-skrishno-si-polzva-telefona-po-vreme-na-macha-s-cicipas-1406185.html"/>
        <a href="https://www.sportlive.bg/sport/tenis/Bylgariq-nauchi-sypernicite-si-v-grupata-na-turnira-Atp-Cup-1406072.html"/>
        <a href="https://www.sportlive.bg/sport/tenis/Dominik-Tijm-iznenada-Federer-na-starta-na-finalite-na-ATP-1404967.html"/>
        <a href="https://www.sportlive.bg/sport/tenis/VIDEO-Grisho-iznenada-i-sypernika-si---Tijm-go-aplodira-sled-pyrviq-set-1390513.html"/>
      </related>
    </article>
  </body>
</html>