<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89667"/>
    <meta property="og:site_name" content="Denník politika"/>
    <meta property="article:published_time" content="2019-11-14T18:35:04+00:00"/>
    <meta property="og:title" content="Nákladné vozidlo môže rozkývať aj zlý stav vozovky, ČESMAD reaguje na tragickú nehodu pri Nitre"/>
    <meta property="og:description" content="14.11.2019 (Webnoviny.sk) – Nebezpečné naloženie tovaru môže ohroziť zdravie ostatných účastníkov cestnej premávky, rovnako tak i zlý stav vozovky. Združenie cestných dopravcov SR ČESMAD Slovakia upozornilo na riziko, ktoré hrozí v prípade nedodržania bezpečnostných a právnych predpisov pri naložení tovaru, ako aj na nevyhovujúci stav cestnej infraštruktúry. Združenie o tom informovalo vo štvrtok v tlačovej správe v súvislosti so stredajšou tragickou haváriou autobusu a nákladného auta pri Nitre."/>
  </head>
  <body>
    <article>
      <h1>Nákladné vozidlo môže rozkývať aj zlý stav vozovky, ČESMAD reaguje na tragickú nehodu pri Nitre</h1>
      <address><time datetime="2019-11-14T18:35:04+00:00">14 Nov 2019, 18:35</time> by <a rel="author">Webnoviny</a></address>
      <p>14.11.2019 (Webnoviny.sk) – Nebezpečné naloženie tovaru môže ohroziť zdravie ostatných účastníkov cestnej premávky, rovnako tak i zlý stav vozovky. Združenie cestných dopravcov SR ČESMAD Slovakia upozornilo na riziko, ktoré hrozí v prípade nedodržania bezpečnostných a právnych predpisov pri naložení tovaru, ako aj na nevyhovujúci stav cestnej infraštruktúry. Združenie o tom informovalo vo štvrtok v tlačovej správe v súvislosti so stredajšou tragickou haváriou autobusu a nákladného auta pri Nitre.</p>
      <h3>Rozkývanie vozidla na zlej vozovke</h3>
      <p>ČESMAD Slovakia zatiaľ nevie zhodnotiť, čo spôsobilo nehodu s fatálnymi následkami. „<i>Z našich skúseností ale vieme povedať, že k rozkývaniu vozidla naloženého materiálom často dochádza aj v súvislosti so zlou kvalitou vozovky, konkrétne hovoríme o vyjazdených koľajach. Taktiež treba zohľadniť aj technický stav vozidla, či vodič počas jazdy nedostane defekt a rovnako tak je dôležitý aj objem samotného nákladu,</i>“ uviedli dopravcovia. Okrem toho treba vždy zohľadniť pri jazde aj počasie a v neposlednom rade to môže byť i ľudský faktor.</p>
      <p>Združenie cestných dopravcov zároveň vyjadruje úprimnú sústrasť pozostalým a rodinám obetí nehody v katastri obce Nitrianske Hrnčiarovce v okrese Nitra. „<i>Rodinám obetí, zvlášť rodičom, ktorí prišli pri tejto nešťastnej udalosti o svoje deti, vyjadrujem hlbokú sústrasť. Je to obrovské nešťastie,</i>“ povedal prezident ČESMAD Slovakia Pavol Jančovič. „<i>Prajem zraneným a účastníkom nehody, aby sa čím skôr zotavili po zdravotnej i psychickej stránke, a takisto želám veľa síl pozostalým</i>,“ uviedol Jančovič.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <h3>Zmeny v legislatíve vďaka iniciatíve</h3>
      <p>Vďaka iniciatíve združenia nastali od roku 2018 aj zmeny v legislatíve, pričom organizácia, ktorá tovar nakladá, sa podľa dopravcov stáva zodpovednou. Práve združenie ČESMAD Slovakia bolo podľa neho úspešné pri implementácii zodpovednosti nakladajúcej organizácie pri nakladaní tovaru. Nový zákon o prevádzke vozidiel v cestnej premávke je účinný od 20. marca 2018. „<i>Nakladajúca organizácia tak pri nakladaní vozidla alebo jazdnej súpravy nesmie dovoliť, aby sa prevýšili najväčšie technicky prípustné hmotnosti vozidla alebo jazdnej súpravy, najväčšie povolené rozmery, alebo najväčšie povolené hmotnosti vozidla alebo jazdnej súpravy, ak na prepravu nákladu nebolo vydané povolenie na zvláštne užívanie ciest pre nadrozmernú a pre nadmernú dopravu,</i>“ priblížila hovorkyňa ČESMAD Slovakia Martina Baumann.</p>
      <h4>&gt;&gt;&gt; Tragické nehody autobusov na Slovensku</h4>
      <p>Pri zrážke autobusu s nákladným autom prišlo v stredu popoludní o život dvanásť ľudí, ďalších dvadsať skončilo v nemocniciach. Linkový autobus spoločnosti Arriva Nitra odchádzal z Nitry do Jelenca pred 13:00, časť cestujúcich tak tvorili stredoškoláci, ktorým sa skončilo vyučovanie. V súvislosti s nehodou začala polícia trestné stíhanie. Nákladné auto bolo naložené kamennou zmesou, keď schádzalo dolu kopcom, rozkývalo sa, pričom protiidúci autobus sa mu snažil vyhnúť. Po zrážke zostal nákladiak prevrátený na ceste a autobus v priekope.</p>
      <p>Viac k témam: <a href="https://www.webnoviny.sk/tag/dopravna-nehoda/"><u>dopravná nehoda</u></a>, <a href="https://www.webnoviny.sk/tag/zrazka-autobusu-s-kamionom-pri-nitre/"><u>Zrážka autobusu s nákladiakom pri Nitre</u></a><br/>Zdroj: Webnoviny.sk – <a href="https://www.webnoviny.sk/nakladne-vozidlo-moze-rozkyvat-aj-zly-stav-vozovky-cesmad-reaguje-na-tragicku-nehodu-pri-nitre/"><u>Nákladné vozidlo môže rozkývať aj zlý stav vozovky, ČESMAD reaguje na tragickú nehodu pri Nitre</u></a> © SITA Všetky práva vyhradené.</p>
    </article>
  </body>
</html>