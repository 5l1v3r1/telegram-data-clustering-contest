<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-13-48/iarna-poate-sa-vina-operatorul-rer-vest-pregatit-sa-deszapezeasca-strazile-din-oradea-foto-video-152796.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T18:01:00+00:00"/>
    <meta property="og:title" content="Iarna poate să vină! Operatorul RER Vest, pregătit să deszăpezească străzile din Oradea (FOTO / VIDEO)"/>
    <meta property="og:description" content="În ciuda faptului că afară sunt 17 grade Celsius, Oradea se pregăteşte pentru zăpadă. Viceprimarul Florin Birta a condus, joi, inspecţia de iarnă a operatorului RER Vest, confirmând că societatea este pregătită pentru intervenţii specifice iernii. „Nu sunt probleme, aşa cum n-au fost nici în anii precedenţi, lucrurile stau bine, utilajele sunt pregătite. Suntem pregătiţi pentru sezonul rece”, a concluzionat edilul."/>
  </head>
  <body>
    <article>
      <h1>Iarna poate să vină! Operatorul RER Vest, pregătit să deszăpezească străzile din Oradea (FOTO / VIDEO)</h1>
      <address><time datetime="2019-11-14T18:01:00+00:00">14 Nov 2019, 18:01</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/inspectie-iarna-oradea-rer-vest-14112019.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-2.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-3.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-34.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-35.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/inspectie-iarna-rer-vest-oradea-bihoreanul-14112019-36.JPG"/>
        </figure>
      </slideshow>
      <p>
        <b>În ciuda faptului că afară sunt 17 grade Celsius, Oradea se pregăteşte pentru zăpadă.</b>
      </p>
      <p>Viceprimarul Florin Birta a condus, joi, inspecţia de iarnă a operatorului RER Vest, verificând dacă utilajele de împrăştiere a materialului antiderapant şi de deszăpezire funcţionează.</p>
      <p>
        <b>"Suntem pregătiţi"</b>
      </p>
      <p>Concluziile inspecţiei au fost încurajatoare pentru orădeni. "Nu sunt probleme, aşa cum n-au fost nici în anii precedenţi, lucrurile stau bine, utilajele sunt pregătite. Suntem pregătiţi pentru sezonul rece", a declarat edilul, la finalul vizitei.</p>
      <p>Birta a subliniat că operatorul şi-a făcut treaba în anii trecuţi şi are aceeaşi pretenţie şi în acest sezon. "Sperăm să nu avem probleme nici în acest an cu deszăpezirea, aşa cum nu am avut-o nici în ultimii ani. Cei de la RER au fost pe fază, au fost pregătiţi, şi nu s-au înregistrat probleme majore cu circulaţia în oraş", a spus viceprimarul.</p>
      <figure>
        <img src="https://www.ebihoreanul.ro/user_files/florin-gontariu-rer-vest-2.JPG"/>
      </figure>
      <p>Detaliile despre pregătirea RER Vest de iarnă le-a oferit Florin Gontariu <i>(foto)</i>, director general tehnic-investiţii în cadrul companiei. "Azi pe sol avem 1.800 de tone de sare, 1.500 aici, în baza principală de aprovizonare <u><i>(</i></u><i>n.r. de pe strada Moreni</i><u><i>)</i></u>, şi 300 la sediul nostru de pe strada Tudor Vladimirescu. Avem undeva la 300 de tone de nisip, 30.000 de clorură de calciu în tancuri şi 11 de tone de fulgi de magneziu, pentru zonele centrale", a declarat Gontariu.</p>
      <p>Pe lângă sarea de pe stoc, RER Vest mai are un contract cu salina Ocna Dej pentru alte 4.000 de tone. În iarna precedentă, în Oradea s-au folosit 6.100 de tone de sare şi 700 de tone de nisip.</p>
      <p>
        <b>Capacitate mărită</b>
      </p>
      <p>Ca în fiecare an, utilajele de iarnă ale RER Vest vor ieşi pe străzi când comandamentul de la Primărie va da ordinul, luând străzile la rând. Toate cele 953 de artere ale oraşului au fost împărţite în patru categorii (Urgenţa 1, 2, 3 şi 4). Urgenţa 1 înseamnă arterele principale din oraş, căile mijloacelor de transport în comun, respectiv intrările şi ieşirile din Oradea, Urgenţa 2 este formată din străzile de legătură dintre cartiere, Urgenţa 3 din restul străzilor asfaltate ale urbei, iar Urgenţa 4 din arterele neasfaltate ale municipiului.</p>
      <p>Ca o noutate, în această iarnă, la împrăştierea de materiale antiderapante, RER Vest va avea o capacitate mai mare de intervenţie, pentru că şi-a înlocuit o parte din utilaje cu autospeciale mai mari. "Capacitatea de intervenţie este un pic mărită. Asigurăm Urgenţa 1 cu 110 tone de sare, pe o singură ieşire, în condiţiile în care pe o trecere completă în Oradea se folosesc 250 de tone", a declarat Gontariu. Altfel spus, utilajele RER Vest vor putea împrăştia materiale antiderapante în aproape jumătate din oraş, înainte să fie nevoie să revină la punctul de lucru de pe strada Moreni, pentru a fi iar umplute cu sare.</p>
      <p>În total, RER Vest va interveni în Oradea cu 22 de utilaje de împrăştiat materiale antiderapante şi pluguit, o mare parte din ele fiind multifuncţionale. De asemenea, societatea are două utilaje de rezervă. Toate maşinăriile sunt dotate cu un sistem de monitorizare GPS, astfel încât de la centrul de control al RER Vest să se vadă în timp real mişcările lor în teren.</p>
      <figure>
        <img src="https://www.ebihoreanul.ro/user_files/inspectie-iarna-rer-vest-oradea-bihoreanul-14112019-27.JPG"/>
      </figure>
      <p>
        <b>Licitaţie în derulare</b>
      </p>
      <p>Viceprimarul Florin Birta a reamintit că Primăria are contract cu RER Vest până în luna ianuarie a anului viitor, atât pentru salubrizare cât şi pentru deszăpezire, iar municipalitatea va <a href="https://www.ebihoreanul.ro/stiri/ultima-or-31-1/analiza-continua-licitatiile-pentru-viitorii-operatori-de-salubritate-ai-bihorului-inca-in-evaluare-152732.html">desemna</a> cât mai curând câştigătorul noii licitaţii. Indiferent care din cele două firme care au depus oferte - RER Vest şi Polaris - va fi câştigătoare, în iarna următoare va trebui să aibă un parc auto modern.</p>
      <p>"O clauză importantă pe care am prevăzut-o în viitorul contract de deszăpezire cu firma care va câştiga este că toate maşinile, inclusiv la deszăpezire, vor trebui să fie dotate Euro 4", a declarat Birta. Dacă RER Vest va câştiga licitaţia, îşi va înnoi jumătate din utilaje, a precizat Gontariu.</p>
      <p>La inspecţia de iarnă a RER Vest au participat şi reprezentanţi ai ISU Crişana, angajaţi ai Direcţiei Tehnice din Primărie, şi şeful Biroul Poliţiei Rutiere Oradea, comisarul Alin Gherman.</p>
      <figure>
        <iframe src="https://www.youtube.com/embed/eFJ34cV_eHA" width="460" height="360" data-service="Youtube" scrolling="no"/>
      </figure>
    </article>
  </body>
</html>