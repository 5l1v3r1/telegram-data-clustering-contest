<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231993/"/>
    <meta property="og:site_name" content="Українська правда"/>
    <meta property="article:published_time" content="2019-11-14T18:32:42+00:00"/>
    <meta property="og:title" content="Комітет ООН схвалив проєкт резолюції про захист прав людини в Криму"/>
    <meta property="og:description" content="Третій комітет Генасамблеї ООН ухвалив проєкт резолюції про захист прав людини в Криму в умовах російської окупації."/>
  </head>
  <body>
    <article>
      <h1>Комітет ООН схвалив проєкт резолюції про захист прав людини в Криму</h1>
      <address>
        <time datetime="2019-11-14T18:32:42+00:00">14 Nov 2019, 18:32</time>
      </address>
      <p>Третій комітет Генасамблеї ООН ухвалив проєкт резолюції про захист прав людини в Криму в умовах російської окупації.</p>
      <p>Про це у четвер ввечері повідомила постійна місія України про ООН, пише "<a href="https://www.eurointegration.com.ua/news/2019/11/14/7103060/">Європейська правда</a>".</p>
      <p>Резолюція отримала 67 голосів "за" і 23 – "проти". Співавторами документа стали 38 держав, <a href="https://twitter.com/UKRinUN/status/1195026218418163713">зазначило</a> представництво у своєму Twitter.</p>
      <p>У резолюції міститься посилання на міжнародно-правове визначення агресії та застереження про те, що отримання території або іншої переваги внаслідок агресії не може і не буде вважатися законним.</p>
      <p>Резолюція вимагає в РФ припинити політику зміни демографічної ситуації в Криму шляхом переселення туди свого населення і примусового виселення.</p>
      <p>Документ засуджує масові затримання активістів та захисників прав людини на основі звинувачень у підтримці тероризму, зокрема, представників громадянської ініціативи "Кримська солідарність".</p>
      <p>
        <b><i>Читайте також:</i> <i><a href="https://www.eurointegration.com.ua/experts/2019/11/14/7103023/">Боротьба за Крим триває: що планує робити Україна для окупованого півострова</a></i></b>
      </p>
      <p>
        <b>
          <i>
            <a href="https://www.eurointegration.com.ua/articles/2019/11/8/7102832/">Перемога повна, але не остання: що означає рішення Суду ООН по Криму та Донбасу</a>
          </i>
        </b>
      </p>
      <p>Резолюція закликає припинити переслідування та звільнити осіб, затриманих за висловлювання думок, зокрема до початку окупації, а також засуджує триваючу практику призову чоловіків до Збройних сил РФ та кримінального переслідування тих, хто відмовляється від служби в лавах держави-окупанта.</p>
      <p>Резолюція набуде чинності після того, як Генасамблея ООН ухвалить її в грудні.</p>
      <p><i><b>Детальніше про зміст резолюції</b></i> в матеріалі заступника глави МЗС України: <i><a href="https://www.eurointegration.com.ua/experts/2019/11/14/7103023/"><b>Боротьба за Крим триває: що планує робити Україна для окупованого півострова</b></a></i></p>
      <related>
        <a href="https://www.pravda.com.ua/news/2019/11/14/7231977/"/>
        <a href="https://www.pravda.com.ua/news/2019/11/14/7231906/"/>
        <a href="https://www.pravda.com.ua/news/2019/11/9/7231481/"/>
      </related>
    </article>
  </body>
</html>