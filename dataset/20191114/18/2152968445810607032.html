<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/makedonskoto-obrazovanie-75-godini-lyji-kym-bylgariia.429658"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T18:50:00+00:00"/>
    <meta property="og:title" content="Македонското образование - 75 години лъжи към България"/>
    <meta property="og:description" content="Работата на историческата комисия не е безсмислена, смята проф. Кирил Топалов | Dnes.bg"/>
  </head>
  <body>
    <article>
      <h1>Македонското образование - 75 години лъжи към България</h1>
      <h2>Работата на историческата комисия не е безсмислена, смята проф. Кирил Топалов</h2>
      <address><time datetime="2019-11-14T18:50:00+00:00">14 Nov 2019, 18:50</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Не е безсмислена работата на Смесената българо-македонска комисия по историческите и образователните въпроси, но е трудна, заяви във Варна проф. Кирил Топалов, член на комисията, писател, преводач, бивш посланик на страната ни във Ватикана и в Гърция.</p>
      <p>По думите му участниците от българска страна трябва да се борят с насаждани 75 години лъжи по отношение на България, които не може да бъдат разрушени за няколко месеца или за една-две години.</p>
      <p>Според Топалов, за да се постигне резултат, първо трябва да се преобърне общественото мнение в Северна Македония.</p>
      <p>В образованието в тяхната държава е пълно с абсурди и все в ущърб на България, посочи ученият, цитиран от БТА.</p>
      <p>По думите му и днес първото изречение в уроците до 7 клас е, че “бугарите“ (българите) са номадско племе, занимавало се с грабителство, а по произход са татаро-монголи. Поколения са израснали в лъжа и е нужно време, за да бъдат убедени тези хора, че са били манипулирани, посочи Топалов.</p>
      <p>За позицията на българските учени от комисията той каза, че признават държавната идентичност на Северна Македония след 1945 г., но не и македонски език или нация.</p>
      <p>Преди тази година историята ни е обща и борбите, които са се водили, са били за освобождението на Македония като част от България, а не като за независима държава, посочи Топалов. И допълни още, че българските представители в комисията работят в синхрон с правителството на страната ни.</p>
      <related>
        <h4>Още по темата</h4>
        <a href="https://www.dnes.bg/politika/2019/10/19/prof-ivan-ilchev-makedonskite-istorici-imat-politicheski-instrukcii.426672"/>
        <a href="https://www.dnes.bg/politika/2019/10/17/bylgariia-gotova-na-kompromisi-ako-makedoncite-sprat-s-glupostite.426489"/>
        <a href="https://www.dnes.bg/politika/2019/10/05/shte-byde-li-reshen-vyprosyt-za-goce-delchev.425169"/>
      </related>
    </article>
  </body>
</html>