<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76576-Nike-vydava-tenisky-urcene-pre-zdravotne-sestry-Z-nizkych-platov-si-ich-nebudu-moct-dovolit-reaguju-ludia"/>
    <meta property="og:site_name" content="REFRESHER"/>
    <meta property="article:published_time" content="2019-11-14T18:15:00+00:00"/>
    <meta property="og:title" content="Nike vydáva tenisky určené pre zdravotné sestry. Z nízkych platov si ich nebudú môcť dovoliť, reagujú ľudia"/>
    <meta property="og:description" content="Tenisky kritizujú aj zdravotné sestry."/>
  </head>
  <body>
    <article>
      <h1>Nike vydáva tenisky určené pre zdravotné sestry. Z nízkych platov si ich nebudú môcť dovoliť, reagujú ľudia</h1>
      <address><time datetime="2019-11-14T18:15:00+00:00">14 Nov 2019, 18:15</time> by <a rel="author">Daniel Mikolášik</a></address>
      <p>
        <b>Tenisky kritizujú aj zdravotné sestry.</b>
      </p>
      <p>Americký športový gigant <b>Nike</b> predstavil <b>kolekciu tenisiek určenú pre lekárov, ošetrovateľov či zdravotné sestry</b>. Ide o úplne novú siluetu s príznačným názvom <i>Nike Air Zoom Pulse</i>, ktorá vyšla vo viacerých farebných prevedeniach.</p>
      <p>Ich testovanie sa uskutočnilo v detskej nemocnici v americkom meste Portland, aby tak dizajnéri zistili, aké požiadavky by mali tenisky spĺňať pri bežnom nosení zdravotníkov. Ako značka <a href="https://news.nike.com/news/nike-air-zoom-pulse">uvádza</a>, ide o obuv pre skutočných hrdinov, ktorí na dennej báze zachraňujú ľudské životy a starajú sa o chorých pacientov.</p>
      <p>Dizajnéri počas testovania zistili, že zdravotné sestry počas 12-hodinovej služby prejdú približne 7 až 8 kilometrov a na mieste sedia menej ako hodinu. Spracovanie Nike Air Zoom Pulse vraj prináša jednoduché riešenie tohto problému.</p>
      <figure>
        <img src="https://i.refresher.sk/public/daniel-m/https---hypebeast.com-image-2019-11-nike-air-zoom-pulse-first-look-medical-workers-1.jpg"/>
        <figcaption>
          <cite>Nike</cite>
        </figcaption>
      </figure>
      <p>Tenisky sa dajú rýchlo obuť a vyzuť a tiež sa veľmi ľahko čistia. Pohodlnosť a odpružený systém by mal spolupracovať s chodidlom vo všetkých nemocničných podmienkach. Kolekcia vyjde už 7. decembra v 6 rôznych prevedeniach. Cena zatiaľ nie je známa, no <b>výťažok z predaja by mal poputovať práve do nemocnice</b>, kde sa tenisky testovali.</p>
      <p>Obuv pre zdravotníkov sa však nedočkala takého úspechu, ako výrobcovia očakávali. Na sociálnych sieťach sa totiž ľudia <b>z novej kolekcie americkej <i>„Swoosh“</i> vysmiali.</b> <i>„Keď chcete podporiť ľudí, ktorí zachraňujú životy, dajte im tie tenisky zadarmo,“</i> tvrdí jeden z komentujúcich.</p>
      <figure>
        <img src="https://i.refresher.sk/public/daniel-m/https---hypebeast.com-image-2019-11-nike-air-zoom-pulse-first-look-medical-workers-2.jpg"/>
        <figcaption>
          <cite>Nike</cite>
        </figcaption>
      </figure>
      <p>Pridávajú sa aj ďalší, ktorí tvrdia, že kolekcia je zbytočná, pretože zdravotné sestry a ošetrovatelia sú tak podhodnotení,<b> že si tenisky Nike Air Zoom Pulse aj tak nebudú môcť dovoliť.</b></p>
      <p>V komentároch pod príspevkom na oficiálnej facebookovej Nike stránke sa rozpísala aj zdravotná sestra, ktorá tvrdí, že zdravotnícku prax vykonáva už mnoho rokov a <b>dané tenisky by si vraj nikdy neobula.</b> Počas práce nosí vždy špeciálnu ortopedickú obuv, ktorá navyše musí byť biela. V nových teniskách od Nike by vraj vyzerala nanajvýš komicky.</p>
      <figure>
        <img src="https://i.refresher.sk/public/daniel-m/NikeNews_DoernbecherFreestyle2019_AirZoomPulse_Sawyer_XVI_13306_rectangle_1600.jpg"/>
        <figcaption>
          <cite>Nike</cite>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/52347-Diskusia-Kolko-penazi-si-ochotny-dat-za-topanky-ci-oblecenie"/>
        <a href="https://refresher.sk/58051-Playboi-Carti-predstavuje-exkluzivnu-kolekciu-tenisiek-Nike-Air-Max-v-zltych-farbach"/>
        <a href="https://refresher.sk/28477-Zaujimave-fakty-zo-sveta-tenisiek-zachytene-v-prehladnom-obrazku-alebo-kolko-trvalo-napriklad-vypredanie-Red-Octobers"/>
        <a href="https://refresher.sk/57604-Na-aku-obuv-stavit-pri-navrate-do-skoly"/>
        <a href="https://refresher.sk/60981-Dlho-ocakavane-tenisky-zo-spoluprace-Converse-a-Fear-of-God-poputuju-do-predaja-uz-12-decembra"/>
        <a href="https://refresher.sk/37568-Oktober-vo-Footshope-prinasa-spoluprace-Reebok-x-Future-Puma-x-Fenty-alebo-znacku-Cinzia-Araia"/>
        <a href="https://refresher.sk/30642-Mas-problem-so-smradlavymi-topankami-Sikovna-a-pritom-jednoducha-vecicka-ti-ho-pomoze-vyriesit"/>
        <a href="https://refresher.sk/65939-5-typov-letnej-obuvi-ktore-by-mal-vo-svojom-satniku-vlastnit-kazdy-muz"/>
      </related>
    </article>
  </body>
</html>