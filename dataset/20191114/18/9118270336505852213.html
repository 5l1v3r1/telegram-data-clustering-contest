<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://nikvesti.com/articles/172204"/>
    <meta property="og:site_name" content="НикВести"/>
    <meta property="article:published_time" content="2019-11-14T18:15:00+00:00"/>
    <meta property="og:title" content="Системи централізованого теплопостачання – пріоритет країн Європейського Союзу"/>
    <meta property="og:description" content="Сьогодні у нас в гостях Володимир Дубов  — керівник Миколаївського обласного відділу Академії енергетики України, заступник керівника робочої групи з питань енергоефективності у м. Миколаєві."/>
  </head>
  <body>
    <article>
      <h1>Системи централізованого теплопостачання – пріоритет країн Європейського Союзу</h1>
      <address><time datetime="2019-11-14T18:15:00+00:00">14 Nov 2019, 18:15</time> by <a rel="author">https://www.facebook.com/profile.php?id=100022618652653, Алиса Мелик-Адамян</a></address>
      <p>
        <i>Сьогодні у нас в гостях Володимир Дубов  — керівник Миколаївського обласного відділу Академії енергетики України, заступник керівника робочої групи з питань енергоефективності у м. Миколаєві.</i>
      </p>
      <p>
        <b>— Доброго дня, Володимире Олексійовичу. Дякуємо Вам, що знайшли змогу поспілкуватися та відповісти на ряд проблемних питань, які стосуються енергозбереження м. Миколаєва.</b>
      </p>
      <p>— Доброго дня. Так, питанню енергозбереження у місті наразі приділяється велика увага. І я не перебільшую. Адже левова частка міського бюджету витрачається на опалення, електричну енергію та водопостачання. Так, за підрахунками, за останні п’ять років середнє споживання закладами бюджетної сфери становить: по тепловій енергії — 57 974,228 ГКал, що в грошовому вираженні за тарифами на сьогоднішній день становитиме 89 220 597,67 грн., по електроенергії — 16 847 363,812 кВт * год, що становить 44 140 093,19 грн, та по газу — 942,190 тис. м³, а це, не багато, не мало, 8 610 297,53 грн., тобто, разом витрати на основні енергоресурси по бюджетній сфері, в середньому, становлять 141 970,988 тис. грн.</p>
      <p>Варто зазначити, що раніше цим питанням ніхто не займався. Нарешті створили Департамент енергетики, енергозбереження та запровадження інноваційних технологій, зокрема, відділ енергомоніторингу, який веде облік енергоресурсів. Ми бачимо, що подорожчання енергоносіїв – це вимога часу. Це розуміє і міська влада. Тому, разом з депутатським корпусом, вони прийняли таке необхідне та виважене рішення – створити департамент.</p>
      <p>
        <b>— Як, в цілому, Ви оцінюєте роботу департаменту?</b>
      </p>
      <p>— На мою думку, департамент за час свого існування провів грандіозну роботу – і став одним із ключових підрозділів в структурі міської влади. Департаментом була створена робоча група, до якої залучені найкращі спеціалісти в галузі енергетики та енергозбереження. За такий короткий термін команда встигла частково енергомодернізувати велику частину об’єктів соціальної сфери, впровадити енергозберігаюче освітлення на вулицях міста, а також закінчує роботу з проведення енергоаудиту бюджетних закладів. Окремо хотілося б виділити те, що департамент розробив найважливіший стратегічний документ у галузі енергозбереження — Схему теплопостачання міста Миколаєва.</p>
      <p>
        <b>— Оскільки ми вже торкнулися питання теплопостачання міста, Ваше бачення цього питання?</b>
      </p>
      <p>— Дуже добре, що Схема теплопостачання м. Миколаєва базується на збереженні та розвитку централізованого теплопостачання. В урядових, експертних колах, а також серед виробників і споживачів теплової енергії, останнім часом, обговорюється питання того, яким має бути теплопостачання – централізованим чи автономним. Прихильники централізованого і децентралізованого опалення приводять аргументи як «за», так і «проти». Більш того, вже окремі міста України повністю відмовилися від централізованого опалення і впровадили індивідуальні автономні системи, наприклад: Ужгород, Марганець, Нікополь, Злочів, Покров, тим самим зробивши велику помилку. Система централізованого теплопостачання, якщо розглядати питання глобальніше, є не лише економічно вигіднішою, а й екологічно. На мою думку, однозначна відповідь на питання, в якому напрямку має розвиватися система теплопостачання м. Миколаєва – ми повинні проводити роботи з її подальшої централізації.</p>
      <p>
        <b>—А куди рухається Європа в цьому напрямку?</b>
      </p>
      <p>— Якщо частка СЦТ в 2010 році в країнах ЄС становила всього 10%, то директивами ЄС передбачено підвищення питомої ваги до 2030 року до 30%, а в 2050 році — 50%. Це означає, що вони намагаються централізувати свої системи теплопостачання.</p>
      <p>Основні аргументи на користь такого рішення:</p>
      <ol>
        <li>Висока технічна і технологічна ефективність;</li>
        <li>Екологічна — значне скорочення шкідливих викидів в центральній частині міста;</li>
        <li>Можливість застосування новітніх енергозберігаючих технологій: утилізації скидного тепла, теплої води каналізаційних стоків, мулових осадів міських очисних споруд, утилізації ТПВ, рекуперації і ін. джерел;</li>
        <li>Можливість застосування енергозберігаючих технологій комбінованого виробництва теплової та електричної енергії — когенерація на базі газотурбінних і газопоршневих двигунів;</li>
        <li>Можливість застосування альтернативних джерел енергії.</li>
      </ol>
      <p>Сьогодні оптимальним вирішенням питань теплопостачання є широке впровадження СЦТ четвертого покоління, так званих смарт-систем, які забезпечать високу енергетичну ефективність і значну економію коштів на опалення.</p>
      <p>
        <b>— У місті широко обговорюється питання чи то приватизації чи передачі місту ТЕЦ. Що Ви можете сказати на це?</b>
      </p>
      <p>— Наразі це — критичне питання. Я згоден тут з Міністром розвитку громад та територій України Альоною Бабак, яка наголосила на тому, що збереження та розвиток системи централізованого теплопостачання міст є пріоритетним питанням для Мінрегіону. Ми не можемо зруйнувати дороговартісні системи мережі для того, щоб потім їх знову прокладати. Цей опалювальний сезон показав досить чітку проблему – біля 40% опалення житлового фонду припадає саме на ТЕЦ. І, якщо влада не контролюватиме ТЕЦ, якщо вона перейде в приватні руки, місто взагалі може залишитися без опалення, а це уже – колапс. Наразі місто не може допомагати ТЕЦ і впливати на його діяльність. Звідси і маємо проблеми по вулицям Московській та Чигрина. Я вважаю, що саме місто повинно взяти на себе управління всією системою теплопостачання. Сподіваюсь, це розуміє і міська влада, а не лише департамент енергетики. ТЕЦ необхідно брати в комунальну власність. На превеликий  жаль, не всі депутати розуміють важливість даного питання, що засвідчила сесія міської ради, на якій вони не проголосували передачу ТЕЦ на баланс  міста. Адже це не лише фінансові питання, а й безпека наших громадян.</p>
      <p>
        <b>— В окремих колах міста широко обговорюється можливість розділення генерації та транспортування теплової енергії. Як Ви ставитеся до цього?</b>
      </p>
      <p>— До цього ставлюся категорично негативно. Розділ генерації та транспортування, а ще, як кажуть деякі «гарячі голови» — віддати генерацію в приватні руки – це призведе до того, що бізнес отримуватиме прибуток, а люди залишаться з проблемами наодинці.</p>
      <p>
        <b>— Що б Ви побажали міській владі і департаменту енергетики?</b>
      </p>
      <p>— Міській владі і департаменту я побажаю більш активно реалізовувати план енергоефективних заходів, а також знаходити на них фінансування, оскільки вважаю, що на такі цілі потрібно виділяти кошти в першу чергу. І ще раз наголошую – до термомодернізації необхідно підходити комплексно.</p>
      <p>
        <a href="http://energydep.mkrada.gov.ua/?p=5308&amp;fbclid=IwAR0LWOMQ2d1u57yZ8t6-FT8kRcEN-3bpeYsgB0go8EGNCrKDmcmN-xOKbL4">
          <b>Департамент енергетики, енергозбереження та запровадження інноваційних технологій Миколаївської міської ради</b>
        </a>
      </p>
    </article>
  </body>
</html>