<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597370/sxima-perifereiakis-synergasias-elladas-servias-kai-kyprou-symfonisan-oi-ypeks"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T18:03:00+00:00"/>
    <meta property="og:title" content="Σχήμα περιφερειακής συνεργασίας Ελλάδας, Σερβίας και Κύπρου συμφώνησαν οι ΥΠΕΞ"/>
    <meta property="og:description" content="Στη σύσταση ενός νέου σχήματος περιφερειακής συνεργασίας μεταξύ Ελλάδας, Σερβίας και Κύπρου συμφώνησαν οι Υπουργοί Εξωτερικών της Ελλάδας Νίκος Δένδιας και..."/>
  </head>
  <body>
    <article>
      <h1>Σχήμα περιφερειακής συνεργασίας Ελλάδας, Σερβίας και Κύπρου συμφώνησαν οι ΥΠΕΞ</h1>
      <address><time datetime="2019-11-14T18:03:00+00:00">14 Nov 2019, 18:03</time> by <a rel="author">sigmalive</a></address>
      <p>Στη σύσταση ενός νέου σχήματος περιφερειακής συνεργασίας μεταξύ Ελλάδας, Σερβίας και Κύπρου συμφώνησαν οι Υπουργοί Εξωτερικών της Ελλάδας Νίκος Δένδιας και της Σερβίας Ίβιτσα Ντάτσιτς.</p>
      <p>Κατά τη διάρκεια της επίσκεψης του κ. Δένδια στο Βελιγράδι, οι δύο Υπουργοί Εξωτερικών συζήτησαν και για την ευρωπαϊκή προοπτική των χωρών των Δυτικών Βαλκανίων και ειδικότερα της Σερβίας, καθώς και για τις διμερείς σχέσεις και την κατάσταση στην ευρύτερη περιοχή.</p>
      <p>Ο Νίκος Δένδιας υποσχέθηκε ότι η Ελλάδα θα συνεχίσει να υποστηρίζει σθεναρά τις προσπάθειες που κάνει η Σερβία για να καταστεί μέλος της Ευρωπαϊκής Ένωσης. «Για εμάς είναι σαφές ότι η Σερβία ανήκει στην ευρωπαϊκή οικογένεια, όπως και οι υπόλοιπες χώρες των Δυτικών Βαλκανίων. Και είμαστε έτοιμοι να βοηθήσουμε τους γείτονές μας. Η ένταξη των Δυτικών Βαλκανίων στην Ευρωπαϊκή Ένωση αποτελεί βασικό στοιχείο για την εδραίωση της σταθερότητας της ειρήνης και της ευημερίας στην πολυτάραχη περιοχή μας» επισήμανε ο κ. Δένδιας.</p>
      <p>Αναφορικά με το ζήτημα του Κοσόβου, ο κ. Δένδιας υπογράμμισε ότι η Ελλάδα θα συνεχίσει να μην το αναγνωρίζει ως ανεξάρτητο κράτος μέχρι να βρεθεί οριστική λύση στο ζήτημα.</p>
      <p>ΚΥΠΕ</p>
    </article>
  </body>
</html>