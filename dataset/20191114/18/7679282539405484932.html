<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/blog/nastar/story-nashtar-column-of-hindustan-hindi-daily-newspaper-15th-of-november-2019-edition-by-nirmal-gupt-2849427.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T18:20:53+00:00"/>
    <meta property="og:title" content="प्रदूषण, मंदिर और न्यायिक पारदर्शिता"/>
    <meta property="og:description" content="लुटियन की दिल्ली में फिलवक्त प्रदूषण का डे-नाइट टेस्ट मैच चल रहा है, क्रिकेट में यह जब घटित होगा तब होगा, होता रहेगा। यहां के अधिकांश बाशिंदों के मुख पर नाना प्रकार के मास्क लगे हैं और अयोध्या मामले..."/>
  </head>
  <body>
    <article>
      <h1>प्रदूषण, मंदिर और न्यायिक पारदर्शिता</h1>
      <address><time datetime="2019-11-14T18:20:53+00:00">14 Nov 2019, 18:20</time> by <a rel="author">निर्मल गुप्त।,नई दिल्ली।</a></address>
      <p>लुटियन की दिल्ली में फिलवक्त प्रदूषण का डे-नाइट टेस्ट मैच चल रहा है, क्रिकेट में यह जब घटित होगा तब होगा, होता रहेगा। यहां के अधिकांश बाशिंदों के मुख पर नाना प्रकार के मास्क लगे हैं और अयोध्या मामले का फैसला आने के बाद माथे पर खिंची कदीमी ज्यामितीय आकृतियां नदारद हुईं, तो बांछें कुछ यूं खिल उठीं, जैसे किसी अल्हड़ षोड्शी का जूड़ा भावातिरेक में रह-रहकर खुलता जाए। टीवी पर खबरची सदा जागृत बने रहने के कारण अनिद्रा का शिकार बने जागरूक दर्शकों को बता रहे हैं कि प्रदूषण के आंकड़े सारी हदें पार कर चुके हैं। राजधानी गैस चैंबर बन गई है। ऐसे जटिल समय में पढ़ाकुओं को यदि हिटलर वाले होलोकस्ट की याद आ रही है, तो यह बेवजह नहीं है। काव्यात्मक अभिव्यक्ति से इतर असल जिंदगी में अकारण कुछ घटित नहीं होता।</p>
      <p>प्रदूषण की बात ब्रेकिंग न्यूज बनी, तो प्रशासन ने आनन-फानन स्कूलों में बच्चों के लिए अवकाश घोषित कर दिया। जब भी कोई अंदेशा या किसी अनहोनी का खटका होता है, तो सबसे पहले स्कूलों में छुट्टी घोषित कर प्रशासन बच्चों के प्रति अपनी संवेदनशीलता का परिचय देता है। देखने वाले देख पा रहे हैं कि पहले की तरह स्कूलों में रेनी-डे टाइप अवकाश न होकर अब पॉल्यूशन-दिवस मनाए जाने लगे हैं। स्कूल प्रशासन बच्चों को अवकाश प्रदान कर चैन की सांस ले रहा है, पर मम्मियां घर के भीतर बच्चों के निरंतर उधम के चलते अलग तरीके के प्रदूषण (ध्वनि प्रदूषण) का अनुभव कर रही हैं।</p>
      <p>घर-घर अयोध्या में बनने वाले भव्य मंदिर और प्रदूषण के चर्चे हैं। लोग गूगल पर शांति की पुरजोर अपील के लिए उपयुक्त शब्दावली और एयर प्यूरीफायर के सस्ते घरेलू टोटके ढूंढ़ रहे हैं। यह अलग बात है कि दूरंदेशी लोग लगे हाथ आगामी ग्रीष्म ऋतु के लिए फाइव स्टार एसी की कीमतों का जायजा भी ले रहे हैं। गांवों में पराली जलाने को लेकर जो लोग बेहद चिंतित रहे, अब मन के भीतर न्यायिक पारदर्शिता को लेकर गजब सनसनी महसूस कर पा रहे हैं।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>