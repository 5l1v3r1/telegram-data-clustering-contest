<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425812/klhrwnei-syntoma-gia-toys-dioikhtes-twn-nosokomeiwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T18:50:01+00:00"/>
    <meta property="og:title" content="Κληρώνει σύντομα για τους διοικητές των νοσοκομείων!"/>
    <meta property="og:description" content="«Τη λύση σε ό,τι αφορά την κάλυψη των κενών θέσεων στις δομές υγείας θα δώσουν οι αλλαγές των οργανισμών λειτουργίας στα νοσοκομεία και τα κέντρα υγείας στα νησιά»"/>
  </head>
  <body>
    <article>
      <h1>Κληρώνει σύντομα για τους διοικητές των νοσοκομείων!</h1>
      <address>
        <time datetime="2019-11-14T18:50:01+00:00">14 Nov 2019, 18:50</time>
      </address>
      <p>
        <b>«Τη λύση σε ό,τι αφορά την κάλυψη των κενών θέσεων στις δομές υγείας θα δώσουν οι αλλαγές των οργανισμών λειτουργίας στα νοσοκομεία και τα κέντρα υγείας στα νησιά»</b>
      </p>
      <p>Αυτό υπογράμμισε μεταξύ άλλων μιλώντας στον Sky Ρόδου ο βουλευτής της ΝΔ κ. Βασίλης Υψηλάντης με αφορμή τη σύσκεψη που έγινε προχθές στο υπουργείο Υγείας.</p>
      <p>Ο κ. Υψηλάντης όμως ανακοίνωσε ότι την επόμενη εβδομάδα θα επιλεγούν από την πολιτική ηγεσία του υπουργείου Υγείας οι νέοι διοικητές στα νοσοκομεία της Ρόδου και των υπόλοιπων νησιών.</p>
      <p>«Σε ό,τι αφορά το αίτημα για νέες θέσεις στα νοσοκομεία και τα κέντρα υγείας πιστεύω πως θα ικανοποιηθεί με την αλλαγή των οργανισμών λειτουργίας των νοσοκομείων της χώρας και ειδικά της περιοχής μας.</p>
      <p>Εξετάζονται νέα κίνητρα στους γιατρούς στα νησιά γιατί γίνονται προκηρύξεις και δεν εκδηλώνεται ενδιαφέρον. Για το νοσοκομείο της Ρόδου υπάρχει προκήρυξη όπου μπορούν να προσληφθούν γιατροί με μπλοκάκι», δήλωσε ο κ. Υψηλάντης και πρόσθεσε πως ειδικά για τα νησιά το κράτος πρέπει να είναι πιο γαλαντόμο ώστε να καλύπτονται και τα κενά.</p>
      <p>Για το αίτημα για ίδρυση νέου νοσοκομείου Κω θα εξεταστεί, όπως τόνισε ο κ.Υψηλάντης, κατά πόσο είναι εφικτή η υλοποίησή του. Θα αναζητηθούν όμως και τρόποι για να ικανοποιηθεί το αίτημα που αφορά τη λειτουργία του ιατρείου στην Αντιμάχεια.</p>
      <p>Σε ό,τι αφορά το νοσοκομείο Ρόδου ο κ. Υψηλάντης στη σύσκεψη έθεσε το θέμα της λειτουργίας του ακτινοθεραπευτικού τμήματος. Αναφέρθηκε όμως και στα άλλα προβλήματα που αφορούν το νοσοκομείο της Ρόδου.</p>
      <p>«Η παρέμβαση της κ. Γαλανού συνέβαλε πάρα πολύ σε ό,τι αφορά τη δημοσιοποίηση των προβλημάτων. Σαφώς και δεν πήραμε ικανοποιητικές απαντήσεις για την αντιμετώπιση διαφόρων ζητημάτων. Και μόνο ότι ακούστηκαν τα προβλήματα στην ηγεσία του υπουργείου Υγείας μετράει πολύ», υπογράμμισε ο κ. Υψηλάντης.</p>
      <p>Για την Κάσο ο κ.Υψηλάντης τόνισε πως θα τοποθετηθεί σύντομα ο αντικαταστάτης του γιατροί, που έχει φύγει.</p>
      <p>Σε ερώτηση για το κέντρο υγείας στο Γεννάδι ο κ. Υψηλάντης τόνισε πως δεν μπορεί να εφημερεύει διαρκώς με ένα και μόνο γιατρό.</p>
      <p>«Πιστεύω πως η 2η ΥΠΕ μπορεί να δώσει μια αποτελεσματική λύση σε ό,τι αφορά το Κέντρο Υγείας Γενναδίου», είπε ο κ. Υψηλάντης.</p>
      <p><b>Θέμα ημερών η επιλογή των διοικητών στα νοσοκομεία των νησιών</b><br/>Ο κ. Υψηλάντης τόνισε πως την επόμενη εβδομάδα θα γίνει η τοποθέτηση των νέων διοικητών στα νοσοκομεία της Ρόδου, της Κω, της Καλύμνου και της Λέρου. Να σημειωθεί πως όλα τα αιτήματα έχουν ήδη υποβληθεί στις αρμόδιες υπηρεσίες από τους υποψηφίους για τις θέσεις των διοικητών στα νοσοκομεία των νησιών.</p>
      <p>Στην παρούσα φάση, όπως τόνισε, γίνεται η επιλογή για τους διοικητές στα νοσοκομεία της 1ης Υγειονομικής Περιφέρειας.</p>
    </article>
  </body>
</html>