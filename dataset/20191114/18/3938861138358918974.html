<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_ukrayina-peremogla-estoniyu-z-golom-na-ostannij-hvilini/938247"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T18:33:00+00:00"/>
    <meta property="og:title" content="Україна перемогла Естонію з голом на останній хвилині"/>
    <meta property="og:description" content="Добрий вечір! Сьогодні збірна України зіграє свою передостанню гру в сезоні. У Запоріжжі підопічні Андрія Шевченка прийматимуть в товариському матчі збірну Естонії. Ця гра є генеральною репетицією перед заключним матчем відбору проти збірної Сербії, яка відбудеться в неділю, 17 ..."/>
  </head>
  <body>
    <article>
      <h1>Україна перемогла Естонію з голом на останній хвилині</h1>
      <address><time datetime="2019-11-14T18:33:00+00:00">14 Nov 2019, 18:33</time> by <a rel="author">Юрій СТРИГУН</a></address>
      <figure>
        <img src="https://static2.gazeta.ua/img2/cache/preview/938/938247_w_300.jpg?v=0"/>
        <figcaption>Олег Гусєв двічі забивав Естонії – в 2011 і 2012 роках</figcaption>
      </figure>
      <p>Добрий вечір!</p>
      <p>Сьогодні збірна України зіграє свою передостанню гру в сезоні. У Запоріжжі підопічні Андрія Шевченка прийматимуть в товариському матчі збірну Естонії.</p>
      <p>Ця гра є генеральною репетицією перед заключним матчем відбору проти збірної Сербії, яка відбудеться в неділю, 17 листопада.</p>
      <p>Напередодні гри Андрій Шевченко відчуває великі проблеми зі складом. З різних причин на поле не вийдуть вісім гравців основного складу. Тому сьогодні ми побачимо в дії найближчий резерв головної команди.</p>
      <p>Тим часом стали відомі стартові склади команд.</p>
      <p><b>Україна</b> - Лунін, Матвієнко, Соболь, Пластун, Болбат, Циганков, Коваленко, Шахов, Сидорчук, Ярмоленко, Бесєдін.</p>
      <p><b>Естонія</b> - Ігона, Баранов, Яагер, Камс, Пикк, Крейда, Айнсалу, Пурі, Лійвак, Аньєр, Кяйт.</p>
      <p>Як бачимо, лише Матвієнка, Циганкова і Ярмоленка можна назвати твердими гравцями основи. Решта – честолюбні дублери.</p>
      <p>Варто назвати і запасних нашої команди:</p>
      <p>Пятов, Паньків, Шепелев, Шабанов, Швед, Яремчук, Коноплянка, Іванісеня, Буяльський, Миколенко, Безус, Караваєв.</p>
      <p>У зустрічі дозволяється провести 6 замін.</p>
      <p>За всю історію команди провели між собою чотири зустрічі. І в кожній перемогу неодмінно святкували українці.</p>
      <p>Інколи траплялися й кумедні речі. 25 років тому, у матчі відбору до Євро 1996 Україна перемогла – 3:0. Але гра запам'яталася не цим. Матч доволі в'яло коментував покійний Сергій Дерепа. І раптом у всіх телевізорах країни пролунав невідомий жіночий голос:</p>
      <p>– Серьожо, додай темпераменту!</p>
      <p>Сподіваємося, що сьогодні такі заклики не знадобляться. Тим більше, що в Запоріжжі очікується аншлаг.</p>
      <p>Команди виходять на поле.</p>
      <p>А до аншлагу на трибунах дуже далеко! Шкода.</p>
      <p>Гра почалася!</p>
      <p>3 хв. Повільно розпочинають команди. Ніхто нікуди не поспішає.</p>
      <p>5 хв. Бесєдін бив упритул з подачі Болбата, але Ігона витягнув м'яч із-під поперечки!</p>
      <p>8 хв. Повністю ініціатива в господарів поля. Естонія в глухому захисті.</p>
      <p>11 хв. Невисокі швидкості в грі. Трибуни теж якісь сонні.</p>
      <p>16 хв. Болбат найактивніший у перші 15 хв. Намагався віддати на Бесєдіна Сергій, але перервали пас захисники.</p>
      <p>18 хв. Циганков намагався прорватися флангом, але заробив тільки кутовий.</p>
      <p>20 хв. Дальній удар Коваленка. Навряд чи ним злякаєш навіть Естонію.</p>
      <p>23 хв. Замкнули Естонію ледь не в її карному майданчику. Якийсь міні-штурм у виконанні українців.</p>
      <p>24 хв. Лунін уперше торкнувся м'яча. Пластун відкинув назад аби зігріти воротаря.</p>
      <p>26 хв. Коваленко гарно пробив із 30 метрів. Трохи не вистачило, аби сфера залетіла в дальній верхній кут.</p>
      <p>29 хв. Матвієнко бив здалеку, але рикошет послабив силу удару.</p>
      <p>31 хв. Затяжна атака наших, але сейв воротаря й неточність в завершальній передачі не дозволила відкрити рахунок. А між тим півгодини збігло. Якось не дуже весело.</p>
      <p>35 хв. Сидорчук кумедно не влучив по м'ячу. А потім Ярмоленко вирішив не ламати стиль атаки й залупив м'яч в небо.</p>
      <p>37 хв. Досягнення! Естонія подає кутовий.</p>
      <p>39 хв. Ох Бесєдін! Не має відчуття хижака, не чує запаху крові. Ярмоленко проскочив флангом, прострілив, а Бесєдін не добіг. Ніби на поїзд спізнився.</p>
      <p>41 хв. Соболь класно бив з-за меж карного майданчика, але в останню мить м'яч піднявся вище "дев'ятки".</p>
      <p>42 хв. А тепер вийшов сам на сам по діагоналі із лівого флангу. І вдарив ще більш неточно.</p>
      <p>44 хв. Естонці смішно намагалися намалювати пенальті, але форвард упав раніше аніж до нього добіг наш захисник. А хтось каже, що естонці повільні!</p>
      <p>Все, перший тайм закінчено. Не вистачає козацької агресії нашим хлопцям у столиці козацтва.</p>
      <p>Другий тайм стартував. Чотири заміни в нас.</p>
      <p>51 хв. Перша жовта картка. Кяйт (не той, що в Англії грав) тримав руками Шахова щосили.</p>
      <p>Безус вийшов замість Циганкова. Шабанов, замість Матвієнка. Сидорчука змінив Іванісеня, Коваленко поступився місцем Буяльському.</p>
      <p>52 хв. Шабанову набили ґулю над оком.</p>
      <p>54 хв. Безус бив у дальній кут, але Ігона довів, що недарма їсть естонський хліб.</p>
      <p>56 хв. Перспективно пройшли правим флангом Ярмоленко й Болбат, але в карному майданчику стіна. Вилітає м'яч звідти миттю.</p>
      <p>59 хв. Ударна трихвилинка від Естонії. Затиснули наших, але до удару справа не дійшла.</p>
      <p>61хв. Ярмоленко пройшов одного-другого, але вперся в Крейду. Міцний в Естонії захисник, нічого не скажеш.</p>
      <p>62 хв. Дві заміни в гостей. Два щирих естонця вийшли на поле – Зеньов і Антонов.</p>
      <p>65 хв. Буяльський віддав м'яч аби куди. Зовсім не видно на полі Віталія.</p>
      <p>66 хв. Швед вийшов замість Ярмоленка.</p>
      <p>Голів нема, тому вболівальники розважаються піснею про Путіна.</p>
      <p>70 хв. Все менше моментів у наших.</p>
      <p>73 хв. Естонці сміливішають. Навіть пресингувати пробують.</p>
      <p>74 хв. Шепелєв вийшов замість Шахова. Остання заміна в України.</p>
      <p>77 хв. Безус пробив штрафний, але влучив у стінку. У другому таймі для нас і це досягнення.</p>
      <p>79 хв. Захисник Естонії ледь не зрізав у власні ворота, але голкіпер, витягнувшись у струнку витягнув.</p>
      <p>81 хв. Бракує нестандартних ходів від наших. Хоч і важко, але все читає суперник.</p>
      <p>83 хв. Соболь отримує жовту. Грубо підкотився під суперника.</p>
      <p>86 хв. Аж нічого не відбувається на полі.</p>
      <p>88 хв. Швед із Буяльським прорвалися правим флангом, але простріли – не наш козир сьогодні.</p>
      <p>90 хв. Естонці покрутилися біля наших воріт і зникли геть.</p>
      <p>
        <b>90+2. ГОЛ!!! Безус виконав штрафний, м'яч зрикошетив від Зеньова і опустився в сітку без шансів для воротаря!</b>
      </p>
      <p>І фінальний свисток, як вишенька на торті. Все, ми перемогли.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_ukrayina-peremogla-estoniya-z-golom-na-ostannij-hvilini/938247"/>
      </related>
      <blockquote>У неділю, 17 листопада наша збірна гратиме із Сербією в Белграді.</blockquote>
    </article>
  </body>
</html>