<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-alyakin-arakhamia-energetychnyi-komitet/30272240.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T18:21:54+00:00"/>
    <meta property="og:title" content="Алякін ходив у енергетичний комітет і «залякував депутатів» – Арахамія"/>
    <meta property="og:description" content="Голова фракції «Слуга народу» Давид Арахамія заявляє про тиск на депутатів комітету Верховної Ради з питань енергетики з боку затриманого правоохоронцями Олексія Алякіна – бізнесмена та чоловіка народ"/>
  </head>
  <body>
    <article>
      <h1>Алякін ходив у енергетичний комітет і «залякував депутатів» – Арахамія</h1>
      <address>
        <time datetime="2019-11-14T18:21:54+00:00">14 Nov 2019, 18:21</time>
      </address>
      <p>Голова фракції «Слуга народу» Давид Арахамія заявляє про тиск на депутатів комітету Верховної Ради з питань енергетики з боку затриманого правоохоронцями Олексія Алякіна – бізнесмена та чоловіка народної депутатки Анни Скороход, котра теж є членкинею цього комітету.</p>
      <figure>
        <iframe src="https://www.youtube.com/embed/vH9IFq0XKqA" width="640" height="360" data-service="Youtube" scrolling="no"/>
      </figure>
      <p>«Ми не знали, що вона з ним живе. Ми зараз про нього дізнались, коли він почав ходити на комітет. Він залякував деяких депутатів. Було два кейси, коли до мене так люди приходили і казали. Ми передали цю інформацію в правоохоронні органи», – стверджує Арахамія.</p>
      <p>При цьому він відмовився назвати конкретні прізвища.</p>
      <p>«Я не буду вам казати прізвища. Можу я не казати? Просто я не хочу вам нічого казати. Тому що я не хочу нікого підставляти. Потім будемо просити надавати охорону кожному члену комітету», – сказав він.</p>
      <p>На запитання Радіо Свобода, яким чином Олексій Алякін зміг потрапити до приміщення, де розташований енергетичний комітет, голова фракції відповів, що Скороход «могла його оформити як гостя, як помічника чи як експерта».</p>
      <p>На запитання Радіо Свобода, яким чином вона, як цивільна дружина Алякіна, який, як вважають нині у «Слузі народу», становить загрозу для національної безпеки, пройшла до парламенту як представниця їхньої партії, Арахамія відповів, що «не знає».</p>
      <p>«Вона мажоритарниця. Її обрав округ. В неї було дуже гарне фінансування. Замаскувалась, напевно, тому що цей пан Алякін формально не в шлюбі з нею. Була перевірка <i>(кандидатів у депутати від «Слуги народу» – ред.)</i>, але вона це не виявила. Ми ж можемо робити якісь помилки?», – пояснив голова фракції.</p>
      <p>Воодночас голова профільного комітету Андрій Герус зазначає, що Алякін справді приходив, але не на засідання комітету, а просто у будівлю, де він розташовується.</p>
      <p>«Ми між собою переговорили. Сказали з її чоловіком не спілкуватися, а вона все таки народний депутат, з нею ми мусимо співпрацювати», – пояснив Герус.</p>
      <p>У відповідь на запитання Радіо Свобода про суть погроз Алякіна депутатам, він зауважив: «Там питання було не в погрозах. Скоріше була там історія про те, що «ми зробимо вас медійно неприємно знаменитими», – і так далі, і тому подібне. Тому це не питання Кримінального кодексу, це питання швидше етики відносин між депутатами і чому там чоловіки чи дружини втручаються в діяльність депутатів».</p>
      <p>Наразі у «Слузі народу» обіцяють передати «відповідні сигнали» до правоохоронних органів.</p>
      <p>Частина представників енергетичного комітету Ради, з якими вдалося поспілкуватися Радіо Свобода, зазначили, що не бачили Алякіна у стінах цієї будівлі.</p>
      <p>Водночас представник фракції «Батьківщина» Михайло Волинець визнав, що Алякін справді там був: «Один раз я з Анею бачив його на вулиці. Приємна людина, на мій погляд. Чому б він не міг зайти в комітет, як кожен громадянин?».</p>
      <p>14 листопада депутатка Скороход заявила про тиск на її сім’ю з боку влади України і правоохоронців через її голосування у Верховній Раді.</p>
      <p>Водночас голова фракції «Слуга народу» Давид Арахамія заявив, що фракція жодного стосунку до справи не має.</p>
      <p>Олексій Алякін є колишнім російським, а нині українським бізнесменом.</p>
      <p>Мати Алякіна очолювала головне управління Центробанку Росії в Москві.</p>
      <p>Сам він володів банком «Пушкіно», аж поки заборгованість перед кредиторами не сягнула 500 мільйонів рублів. Після цього Алякін оголосив себе банкрутом і виїхав до України, де отримав громадянство, яке пізніше втратив.</p>
      <p>За даними ЗМІ, частину акцій «Пушкіно» купив відомий російсько-український бізнесмен Павло Фукс, і якийсь час вони були партнерами в цьому бізнесі. Оксім того, Алякіна пов'язували з Фуксом і спільні інтереси у російському «Совкомбанку».</p>
      <p>У Росії його звинуватили в шахрайстві, порушили кримінальну справу та оголосили в розшук (спочатку федеральний, а згодом і в міжнародний).</p>
      <p>Саме на вимогу Росії СБУ вперше затримала Алякіна в червні 2018-го. Він перебував під екстрадиційним арештом у СІЗО, але в листопаді 2018 року за станом здоров'я запобіжний захід йому змінили на домашній арешт.</p>
      <p>За інформацією ЗМІ, велику роль у захисті Алякіна тоді відіграла працівниця його компанії, яка згодом стала його дружиною і, зрештою, «слугою народу» – Анна Скороход.</p>
      <p>Донедавна свій сімейний зв’язок вони обоє публічно не коментували. Тепер Скороход визнає, що Алякін – її цивільний чоловік.</p>
      <p>Нині в ГПУ заявляють, що затримали його через те, що він перебував у міжнародному розшуку за підозрою в шахрайстві в особливо великих розмірах.</p>
      <p>Захист Алякіна вважає затримання незаконним і має намір скаржитись через це до ДБР.</p>
    </article>
  </body>
</html>