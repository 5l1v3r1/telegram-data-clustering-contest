<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/thessaloniki-synantiseis-mitsotaki-zaef-mporisof"/>
    <meta property="og:site_name" content="euronews"/>
    <meta property="article:published_time" content="2019-11-14T18:57:07+00:00"/>
    <meta property="og:title" content="Μητσοτάκης σε Ζάεφ: Η εφαρμογή της Συμφωνίας των Πρεσπών προϋπόθεση για ευρωπαϊκή πορεία"/>
    <meta property="og:description" content="Συναντήσεις με τον Ζόραν Ζάεφ και τον Μπόικο Μπορίσοφ πραγματοποίησε ο πρωθυπουργός στο περιθώριο του Thessaloniki Summit"/>
  </head>
  <body>
    <article>
      <h1>Μητσοτάκης σε Ζάεφ: Η εφαρμογή της Συμφωνίας των Πρεσπών προϋπόθεση για ευρωπαϊκή πορεία</h1>
      <address><time datetime="2019-11-14T18:57:07+00:00">14 Nov 2019, 18:57</time> by <a rel="author">euronews </a></address>
      <figure>
        <img src="https://static.euronews.com/articles/stories/04/30/07/94/773x435_cmsv2_4520cbb0-6d2e-5021-85c4-170613c369f6-4300794.jpg"/>
      </figure>
      <p>Συναντήσεις με τους ομολόγους του της Βόρειας Μακεδονίας, Ζόραν Ζάεφ και της Βουλγαρίας, Μπόικο Μπορίσοφ, είχε το απόγευμα της Πέμπτης στην Θεσσσαλονίκη ο πρωθυπουργός Κυριάκος Μητσοτάκης, στο περιθώριο του Thessaloniki Summit.</p>
      <p>Η συνάντηση με τον Ζόραν Ζάεφ ξεκίνησε γύρω στις 18:30 και διήρκεσε 40 λεπτά, ενώ την ίδια διάρκεια είχε και η συνάντησή του πρωθυπουργού της Ελλάδας με τον Μπόικο Μπορίσοφ, η οποία ξεκίνησε μία ώρα αργότερα.</p>
      <p>Στην πρώτη συνάντηση, πρώτος έφθασε στην αίθουσα ο κ. Μητσοτάκης και αμέσως μετά ο κ. Ζάεφ, ενώ από ελληνικής πλευράς συμμετείχαν ο υφυπουργός παρά τω πρωθυπουργώ και κυβερνητικός εκπρόσωπος, Στέλιος Πέτσας, ο αναπληρωτής υπουργός Εξωτερικών Μιλτιάδης Βαρβιτσιώτης και ο υφυπουργός Εξωτερικών Κωνσταντίνος Φραγκογιάννης.</p>
      <h3>Ζάεφ: Μονόδρομος η πλήρης ένταξη σε ΕΕ και ΝΑΤΟ</h3>
      <p>"Πολύ εποικοδομητική" χαρακτήρισε ο Ζόραν Ζάεφ την κατ' ιδίαν συνάντηση με τον Έλληνα πρωθυπουργό Κυριάκο Μητσοτάκη, μιλώντας σε δημοσιογράφους μετά τη συνάντησή τους.</p>
      <p>Ο κ. Ζάεφ ανέφερε, μεταξύ άλλων, ότι στο επίκεντρο της συζήτησης βρέθηκε το ευρωπαϊκό μέλλον της χώρας του και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο, η πορεία υλοποίησης της Συμφωνίας των Πρεσπών και οι διμερείς οικονομικές σχέσεις.</p>
      <p>Ο κ. Ζάεφ είπε πως εκτιμά ιδιαίτερα τη στήριξη του Έλληνα πρωθυπουργού κατά τη διάρκεια των διαπραγματεύσεων στο πρόσφατο Ευρωπαϊκό Συμβούλιο, τόσο προς τη χώρα του όσο και προς την Αλβανία, εκφράζοντας ταυτόχρονα την απογοήτευσή του για την απόφαση να μην δοθεί στις δύο αυτές χώρες ημερομηνία έναρξης ενταξιακών διαπραγματεύσεων.</p>
      <figure>
        <img src="https://static.euronews.com/articles/stories/04/30/07/94/808x539_cmsv2_82ef2e65-2f44-5109-b9ed-97f598bfd1ea-4300794.jpg"/>
        <figcaption>Ο πρωθυπουργός Κυριάκος Μητσοτάκης συνομιλεί με τον πρωθυπουργό της Βόρειας Μακεδονίας Zoran Zaev© 2019 ΑΠΕ-ΜΠΕ/ΓΡΗΓΟΡΗΣ ΣΙΑΜΙΔΗΣ</figcaption>
      </figure>
      <p>Όπως είπε ο κ. Ζάεφ, ο κ. Μητσοτάκης υποσχέθηκε, στην κατ' ιδίαν συνάντηση που είχαν, να βοηθήσει τη χώρα του στην προσπάθεια που κάνει για ένταξη στην ΕΕ, χάρη και στις παραδοσιακά καλές σχέσεις που διατηρεί η Ελλάδα με τη Γαλλία. "Είμαστε υποψήφια χώρα εδώ και μία δεκαπενταετία. Δεν υπάρχει για εμάς εναλλακτική από την πλήρη ένταξη στην ΕΕ και το ΝΑΤΟ. Εξηγούμε για ακόμα μια φορά ότι δεν περιμένουμε να καταστούμε αμέσως πλήρες μέλος, μόνο να διατηρηθεί αυτό το κίνητρο (της ένταξης)" ανέφερε χαρακτηριστικά ο κ. Ζάεφ.</p>
      <p>Σε ό,τι αφορά τη Συμφωνία των Πρεσπών, ο κ. Ζάεφ είπε πως εξήγησε στον Έλληνα πρωθυπουργό την πορεία υλοποίησής της από την πλευρά της χώρας του, ενώ ενημερώθηκε και για την εφαρμογή της από την ελληνική πλευρά.</p>
      <p>Ερωτηθείς για το νέο σήμα των μακεδονικών προϊόντων, που παρουσιάστηκε σήμερα στο πλαίσιο του Thessaloniki Summit, ο κ. Ζάεφ απάντησε πως δεν το έχει δει ακόμα, σημείωσε, ωστόσο, πως υπάρχει διεθνής κανονισμός γι αυτού του είδους τα ζητήματα και εξέφρασε την πεποίθηση πως θα βρεθεί ο καλύτερος δυνατός, φιλικός τρόπος "για να προστατεύσουμε τα brands, την παραγωγή, την ιστορία, την αξιοπρέπεια αφού αυτό είναι που κάνουν οι φίλοι". "Είμαστε φίλοι και πρέπει να συνεχίσουμε να είμαστε φίλοι" τόνισε ο κ. Ζάεφ, υπογραμμίζοντας πως η χώρα του θέλει να έχει φιλικές σχέσεις με την Ελλάδα.</p>
      <p>Σημείωσε, δε, ότι προσκάλεσε τον κ. Μητσοτάκη να επισκεφθεί τη Βόρεια Μακεδονία και εξέφρασε την ελπίδα ότι αυτό θα συμβεί πολύ σύντομα, αλλά και ότι έως το τέλος του έτους θα υπάρξουν και επισκέψεις υπουργών της ελληνικής κυβέρνησης στα Σκόπια.</p>
      <p>Είπε ακόμα ότι στη συνάντηση συζητήθηκε και η διμερής συνεργασία σε ό,τι αφορά την οικονομία καθώς η Ελλάδα είναι ο δεύτερος μεγαλύτερος εμπορικός εταίρος της Βόρειας Μακεδονίας και ο τρίτος μεγαλύτερος επενδυτής.</p>
      <h3>Μητσοτάκης: Η Συμφωνία των Πρεσπών προϋπόθεση για την ευρωπαϊκή πορεία της Βόρειας Μακεδονίας</h3>
      <p>Από την πλευρά του, ο Κυριάκος Μητσοτάκης, επανέλαβε στον κ.Ζάεφ την κριτική του για την Συμφωνία των Πρεσπών, και παράλληλα τόνισε πως από τη στιγμή που δεσμεύει τις δύο χώρες, είναι προϋπόθεση για την ευρωπαϊκή πορεία της γειτονικής χώρας και πρέπει να εφαρμοστεί για να αποφευχθούν ενέργειες που συντηρούν την ένταση.</p>
      <p>Σύμφωνα με το γραφείο Τύπου του πρωθυπουργού, οι δύο άνδρες συζήτησαν για τα τρέχοντα ζητήματα επικαιρότητας, καθώς και για τα θέματα αμοιβαίου ενδιαφέροντος.</p>
      <p>Η συζήτηση επικεντρώθηκε στα πρόσφατα Συμπεράσματα του Ευρωπαϊκού Συμβουλίου της 17ης-18ης Οκτωβρίου, με τον κ. Μητσοτάκη να επιβεβαιώνει την διαχρονική στάση της χώρας μας υπέρ της Ευρωπαϊκής Πολιτικής Διεύρυνσης στα Δυτικά Βαλκάνια, η οποία θα συμβάλει στη διασφάλιση της ειρήνης, της σταθερότητας και της ευημερίας στην ευρύτερη περιοχή. Ανέφερε δε, ότι η Ελλάδα διαδραμάτισε και θα συνεχίζει να διαδραματίζει ενεργό ρόλο προς κάθε κατεύθυνση για τη διασφάλιση αυτής της πορείας.</p>
      <p>Όπως αναφέρει το γραφείο Τύπου του πρωθυπουργού, ο κ. Μητσοτάκης «επανέλαβε την κριτική του στη Συμφωνία των Πρεσπών, τόνισε όμως ότι από τη στιγμή που δεσμεύει τις δύο χώρες, είναι προϋπόθεση για την ευρωπαϊκή πορεία, πρέπει να εφαρμοστεί και να αποφευχθούν ενέργειες που συντηρούν την ένταση».</p>
      <p>Επίσης, «οι δύο πρωθυπουργοί συμφώνησαν πως η εμπέδωση των σχέσεων καλής γειτονίας, καθώς και η περιφερειακή συνεργασία, παραμένουν ουσιώδη κριτήρια για όλα τα στάδια της ενταξιακής διαδικασίας, αλλά και για την ενίσχυση των διμερών μας σχέσεων».</p>
      <p>Οι κ.κ. Μητσοτάκης και Ζάεφ, εξέφρασαν την αμοιβαία τους βούληση για ανάπτυξη των οικονομικών και εμπορικών σχέσεων Ελλάδας και Βόρειας Μακεδονίας, καθώς και για την υλοποίηση έργων που θα διευκολύνουν την συνδεσιμότητα στην περιοχή, προς όφελος του διμερούς εμπορίου.</p>
      <p>Ο Κυριάκος Μητσοτάκης κατά την συνάντησή του με τον Μπόικο Μπορίσοφ, είχε εγκάρδια χειραψία και πριν αποχωρήσουν τα τηλεοπτικά συνεργεία είπαν μεταξύ τους πόσο καλοί φίλοι είναι, αναφέρθηκαν στην πρώτη φορά που γνωρίστηκαν όταν ο κ. Μητσοτάκης είχε εκλεγεί πρόεδρος της ΝΔ, και μάλιστα τότε ο κ. Μπορίσοφ του είχε δώσει συμβουλές πώς θα γίνει πρωθυπουργός και είχε εκφράσει την εκτίμηση ότι θα γίνει πρωθυπουργός.</p>
      <figure>
        <img src="https://static.euronews.com/articles/stories/04/30/07/94/808x581_cmsv2_5d8c47c3-0ca1-535c-af8b-fb75c5f6cf58-4300794.jpg"/>
        <figcaption>Ο πρωθυπουργός Κυριάκος Μητσοτάκης ανταλλάσει χειραψία με τον πρωθυπουργό της Βουλγαρίας Boyko Borissov© 2019 ΑΠΕ-ΜΠΕ/ΓΡΗΓΟΡΗΣ ΣΙΑΜΙΔΗΣ</figcaption>
      </figure>
      <p>Στη συνάντηση από ελληνικής πλευράς συμμετείχαν ο υφυπουργός παρά τω πρωθυπουργώ και κυβερνητικός εκπρόσωπος, Στέλιος Πέτσας, ο αναπληρωτής υπουργός Εξωτερικών Μιλτιάδης Βαρβιτσιώτης, ο υφυπουργός Εξωτερικών Κωνσταντίνος Φραγκογιάννης και η διευθύντρια του διπλωματικού γραφείου πρωθυπουργού, πρέσβης Αλεξάνδρα Παπαδοπούλου.</p>
    </article>
  </body>
</html>