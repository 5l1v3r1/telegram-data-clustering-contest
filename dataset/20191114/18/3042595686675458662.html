<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nav-ofre-far-penger-pa-konto-neste-uke/71820811"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T18:58:06+00:00"/>
    <meta property="og:title" content="Nav-ofre får penger på konto neste uke"/>
    <meta property="og:description" content="Nav starter å betale tilbake penger til ofrene for skandalen neste uke. Så langt er 376 saker gjennomgått og sendt til ny saksbehandling siden Nav mistenker at de har tolket EU-reglene feil."/>
  </head>
  <body>
    <article>
      <h1>Nav-ofre får penger på konto neste uke</h1>
      <h2>Nav starter å betale tilbake penger til ofrene for skandalen neste uke. Så langt er 376 saker gjennomgått og sendt til ny saksbehandling siden Nav mistenker at de har tolket EU-reglene feil.</h2>
      <address><time datetime="2019-11-14T18:58:06+00:00">14 Nov 2019, 18:58</time> by <a rel="author">Jørgen Gilbrant</a></address>
      <p>Arbeids- og sosialminister Anniken Hauglie (H) besøkte i går et av «innsatsteamene» Nav har satt ned for å rydde opp i skandalen som har ført til at minst 48 mennesker er feilaktig dømt for trygdesvindel.</p>
      <p>I dag har Hauglie vært i møte med Nav-direktør Sigrun Vågeng om etatens rolle i den store opprydningen etter det som er omtalt en rettsskandale av historiske dimensjoner.</p>
      <p>
        <b>Hauglie opplyser til Dagbladet i kveld at de første ofrene kan vente seg penger på konto allerede neste uke.</b>
      </p>
      <p>- I møte med Vågeng i dag var jeg opptatt av å understreke overfor henne viktigheten av rask og korrekt saksbehandling og god kommunikasjon med de berørte. I tillegg til at man raskt får iverksetting av tilbakebetaling.</p>
      <p>Møtet med Nav-direktøren i kveld var en oppfølging av en bestilling Hauglie kom med overfor Nav dagen etter pressekonferansen 28. oktober da skandalen ble offentlig kjent. I bestillingen ber hun Nav om å legge en plan for hvordan de skal rydde opp.</p>
      <p>- Dagen etter pressekonferansen ba vi Nav om å få en plan for hvordan de skulle jobbe med de berørte og håndtere saken videre. Jeg fikk i dag en statusrapport på det arbeidet.</p>
      <p>Det de kunne fortelle var at alle de som er domfelte og anmeldt er oppringt og trekk i ytelser og lønn er stoppet. De kunne også fortelle at de første som får penger tilbake på konto får det allerede til uka. De går nå fortløpende gjennom sakene og der de har saksbehandlet på nytt betaler de tilbake. Det er veldig bra, sier Hauglie.</p>
      <h3>- Misforståelse</h3>
      <p>Hauglie sendte altså bestillingen til Nav 29. oktober og ba etaten komme med en konkret tilbakemelding på hvordan de skal gjøre opp for seg overfor dem som er uskyldig fratatt trygdeytelser.</p>
      <p>
        <i>- Hvorfor startet dere ikke dette arbeidet med å rydde opp da departementet konkluderte i midten av september om at man hadde feiltolket EUs trygdeforordning?</i>
      </p>
      <p>- Det er en misforståelse at vi hadde konkludert da. Vi hadde ennå ikke fått svar på spørsmålet om rettstilstanden var feil. I midten av september ble sakene stilt i bero på grunn av uavklart rettstilstand. Vi gikk offentlig ut den 28. oktober. Det gikk kort tid fra vi fikk bekreftet at rettstilstanden var feil til vi gikk ut offentlig. Vi mente at det var viktig å gå ut med en gang, sier Hauglie.</p>
      <p>Høyre-statsråden ba også Nav om å undersøke om skandalen kan angå andre ytelser utover AAP, sykepenger og pleiepenger, som er de tre ytelsene som så langt er identifisert som feiltolket i henhold til EØS-avtalen.</p>
      <p>
        <b>Nav-direktør Sigrun Vågeng lover i et brev i dag at de skal gi et svar på om skandalen er enda mer omfattende 2. desember. Vågeng skriver til departementet at de umiddelbart stanset løpende innkreving og trekk i lønn eller trygd etter at skandalen ble offentlig kjent.</b>
      </p>
      <p>- Alle domfelte er oppringt, det vil si de 48 sakene som Nav Kontroll har oversendt Riksadvokaten. Nå ringes 46 personer som er anmeldt av Nav uten at dette har ført til domfellelse, blant annet fordi politiet har henlagt saker. Anmeldte og domfelte personer vil også bli prioritert i videre saksbehandling, skriver Vågeng i brevet til Hauglie.</p>
      <h3>Stanset 175 saker</h3>
      <p>Videre opplyser Vågeng at det totalt er 175 saker som er oversendt Nav Innkreving for midlertidig stopp av trekk. 74 av disse gjelder trekk i Nav-ytelser.</p>
      <p>Dette gjelder trekk som er lagt inn hos arbeidsgiver og det kan ta noen dager før man klarer å stoppe trekkene, skriver Vågeng videre. Nav prioriterer nå de åpne sakene hos Skatteetaten, slik at ikke etaten så snart som mulig får stanset innkrevingen som er fattet på uriktig grunnlag.</p>
      <p>
        <b>Vågeng skriver at Navs anslag på ca. 2400 brukere som kan være berørt av EØS-feilen fortsatt står ved lag. Så langt har Nav gått gjennom 719 av disse sakene, hvorav 376 er overført til saksbehandling siden de kan være aktuelle for ny behandling.</b>
      </p>
      <p>Så langt har altså om lag halvparten av sakene Nav har gått gjennom på nytt der de har mistanke om at de har feiltolket reglene, blitt overført til ny saksbehandling.</p>
      <h3>Krever Nav-gransking</h3>
      <p>I Vågengs brev til Hauglie kommer det også fram at statsråden har bedt Nav om en redegjørelse om etaten er innrettet til å jobbe med EØS-forordninger. Hauglie har også etterlyst at Nav foretar en egenvurdering fra Nav om de har kompetanse for å sikre at praksis er i tråd med regelverket.</p>
      <p>
        <b>Vågeng opplyser at Nav har bedt internrevisjonen om å kartlegge følgende spørsmål:</b>
      </p>
      <ul>
        <li>Hva skjedde i NAV i forbindelse med at forordningen ble vedtatt, og trådte i kraft i Norge?</li>
        <li>Hva skjedde i NAV etter at Trygderetten avsa dommer som gikk imot NAVs tolkning av regelverket høsten 2017, og fram til at praksis ble endret høsten 2019.</li>
      </ul>
      <p>På spørsmål fra Dagbladet om ikke departementets kompetanse også burde kartlegges, svarer Hauglie som følger:</p>
      <p>- Nå har vi satt ned granskingsutvalget som skal se på også departementets rolle i denne saken. Jeg er helt åpen for at når granskingen er ferdig, vil det også gi oss forbedringspunkter.</p>
      <p>- Denne saken har vist oss at man må være 100 prosent sikker på hva som er riktig praksis. Det er det som er det skandaløse i denne saken, at det kan ha pågått så lenge. Jeg mener alle berørte parter bør være åpne for at man skal se på sitt eget arbeid. Nå skal alle steiner snus og vi skal bidra til å få alt opp i lyset. Det viktigste for meg akkurat nå er at vi ivaretar de som er berørte, sier Hauglie.</p>
      <h3>SV etterlyser ansvar</h3>
      <p>Freddy André Øvstegård (SV) i kontrollkomiteen på Stortinget advarer Hauglie mot å skyve ansvaret over på Nav.</p>
      <p>- Jeg skulle gjerne sett en minister som tydeligere selv tar ansvar for at trygdeforordningen har blitt fortolket feil med tragisk resultat for mange mennesker. Nå må Hauglie passe seg for å ikke skyve vekk ansvar.</p>
      <p>
        <b>Øvstegård mener Nav-toppene like gjerne kunne spurt om departementet er kompetent.</b>
      </p>
      <p>- De kunne gjerne spurt ministeren tilbake om hun tror regjeringen har god nok kompetanse på det som skjer både i EU-retten og på gølvet i Nav. Og ikke minst om regjeringen ruster Nav til å hjelpe folk - i stedet for å ta folk, sier Øvstegård.</p>
      <p>Eva Kristin Hansen (Ap) er saksordfører for Stortingets behandling av Nav-skandalen.</p>
      <p>- Min umiddelbare reaksjon er at det er viktig at også departementet vurderer om de har tilstrekkelig kompetanse når det gjelder EØS-forordninger. Ting kan jo tyde på at dette ikke har vært tilfelle siden saken har utviklet seg slik den har gjort, skriver Hansen i en e-post til Dagbladet.</p>
    </article>
  </body>
</html>