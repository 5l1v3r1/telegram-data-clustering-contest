<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-skorohod-alyakin-fuks/30272186.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T18:22:33+00:00"/>
    <meta property="og:title" content="Скороход заперечує бізнес-зв'язок Алякіна і Фукса"/>
    <meta property="og:description" content="«Вони не пов'язані. У них немає спільного бізнесу»"/>
  </head>
  <body>
    <article>
      <h1>Скороход заперечує бізнес-зв'язок Алякіна і Фукса</h1>
      <address>
        <time datetime="2019-11-14T18:22:33+00:00">14 Nov 2019, 18:22</time>
      </address>
      <p>Депутатка Верховної Ради з фракції «Слуга народу» Анна Скороход заперечує спільні бізнес-інтереси свого заарештованого цивільного чоловіка Олексія Алякіна та донедавна російського, а нині українського бізнесмена Павла Фукса. Про це вона заявила у коментарі проєкту Радіо Свобода «Ньюзрум».</p>
      <figure>
        <iframe src="https://www.youtube.com/embed/vH9IFq0XKqA" width="640" height="360" data-service="Youtube" scrolling="no"/>
      </figure>
      <p>«Вони не пов'язані. У них немає спільного бізнесу», – наголосила Скороход.</p>
      <p>У відповідь на запитання Радіо Свобода, чи взагалі спілкується Олексій Алякін з Павлом Фуксом, вона порадила «запитати про це у пана Фукса і Алякіна».</p>
      <p>«Мені приписували, що Павло Фукс фінансував мою виборчу кампанію. Це не так. Я взагалі не знала, як він виглядає, до випадкової зустрічі. І більше з тієї зустрічі я його не бачила», – наголосила Скороход.</p>
      <p>Про те, за яких обставин вона спілкувалась з бізесменом Фуксом, депутат відповіла: «Це був якийсь масовий захід. Десь ми на якомусь фестивалі зустрілися».</p>
      <p>На запитання про те, чи ініціював її цивільний чоловік Олексій Алякін похід Скороход у депутати, про що раніше говорили ЗМІ, вона зазначила: «Ні, це не так. Він був проти».</p>
      <p>При цьому справу, порушену в Росії щодо Алякіна, Скороход називає «сфабрикованою» та наголошує, що його російський бінес свого часу «повністю віджали».</p>
      <p>Наразі вона вважає його затримання безпосередньо пов'язаним зі своєю політичною діяльністю через те, що їй «неодноразово говорили», ніби вона «неправильно голосує».</p>
      <p>14 листопада депутатка Скороход заявила про тиск на її сім’ю з боку влади України і правоохоронців через її голосування у Верховній Раді.</p>
      <p>Водночас голова фракції «Слуга народу» Давид Арахамія заявив, що фракція жодного стосунку до справи не має.</p>
      <p>Олексій Алякін є колишнім російським, а нині українським бізнесменом.</p>
      <p>Мати Алякіна очолювала головне управління Центробанку Росії в Москві.</p>
      <p>Сам він володів банком «Пушкіно», аж поки заборгованість перед кредиторами не сягнула 500 мільйонів рублів. Після цього Алякін оголосив себе банкрутом і виїхав до України, де отримав громадянство, яке пізніше втратив.</p>
      <p>За даними ЗМІ, частину акцій «Пушкіно» купив відомий російсько-український бізнесмен Павло Фукс, і якийсь час вони були партнерами в цьому бізнесі. Оксім того, Алякіна пов'язували з Фуксом і спільні інтереси у російському «Совкомбанку».</p>
      <p>У Росії його звинуватили в шахрайстві, порушили кримінальну справу та оголосили в розшук (спочатку федеральний, а згодом і в міжнародний).</p>
      <p>Саме на вимогу Росії СБУ вперше затримала Алякіна в червні 2018-го. Він перебував під екстрадиційним арештом у СІЗО, але в листопаді 2018 року за станом здоров'я запобіжний захід йому змінили на домашній арешт.</p>
      <p>За інформацією ЗМІ, велику роль у захисті Алякіна тоді відіграла працівниця його компанії, яка згодом стала його дружиною і, зрештою, «слугою народу» – Анна Скороход.</p>
      <p>Донедавна свій сімейний зв’язок вони обоє публічно не коментували. Тепер Скороход визнає, що Алякін – її цивільний чоловік.</p>
      <p>Нині в ГПУ заявляють, що затримали його через те, що він перебував у міжнародному розшуку за підозрою в шахрайстві в особливо великих розмірах.</p>
      <p>Захист Алякіна вважає затримання незаконним і має намір скаржитись через це до ДБР.</p>
    </article>
  </body>
</html>