<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/ptuj-ima-novo-vinsko-kraljico-248591"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T21:05:00+00:00"/>
    <meta property="og:title" content="Ptuj ima novo vinsko kraljico"/>
    <meta property="og:description" content="MEDTEM KO SE večina Slovencev ob martinovem zadovolji z okušanjem mladega vina in hrustljave perjadi, je na Ptuju to tudi uradni začetek priprav na kurentovanje. Februarsko bo jubilejno šestdeseto..."/>
  </head>
  <body>
    <article>
      <h1>Ptuj ima novo vinsko kraljico</h1>
      <h2>Osma kraljica je postala Monika Kovačič, diplomirana delovna terapevtka. Na martinovo so uradno stekle priprave na jubilejno 60. kurentovanje.</h2>
      <address><time datetime="2019-11-14T21:05:00+00:00">14 Nov 2019, 21:05</time> by <a rel="author">A. K.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/1634692.jpg"/>
          <figcaption>Sloves vin s širšega ptujskega območja, tako iz Haloz kot Slovenskih goric, želi ponesti po Sloveniji in tudi onkraj naših meja. FOTO: ARHIV ORGANIZATORJA</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/213096.jpg"/>
          <figcaption>Na martinovo so uradno stekle priprave na jubilejno 60. kurentovanje. FOTO: MARKO PIGAC</figcaption>
        </figure>
      </slideshow>
      <p>MEDTEM KO SE večina Slovencev ob martinovem zadovolji z okušanjem mladega vina in hrustljave perjadi, je na Ptuju to tudi uradni začetek priprav na kurentovanje. Februarsko bo jubilejno šestdeseto, Lonely Planet pa ta karneval umešča med elitno svetovno deseterico, ob bok tistim v Benetkah, Riu in New Orleansu. Vsako tako praznovanje ima karnevalskega princa, ker pa je Ptuj tudi mesto vina, tam izmenično volijo princa in vinsko kraljico. Liha leta so damska, naziv 8. ptujske vinske kraljice pa bo dve leti nosila <b>Monika Kovačič</b>, diplomirana delovna terapevtka iz vinogradniške družine. Ptujska vinska kraljica je mandat prejela od 7. ptujske vinske kraljice <b>Eve Gašperšič</b>, ob prejemu lente pa je poudarila, da želi čim uspešneje promovirati vino lokalne pridelave. Njeno obleko so oblikovali v modnem ateljeju <b>Sabine Hameršak</b>, navdihnilo pa jo je zorenje vina. Vinska kraljica je ob imenovanju v dar prejela zapiske z vinskega dvora vinskih kraljic s Ptuja. Za svoje vino je izbrala renski rizling Ptujske kleti, letnik 2019, ki ga bo tudi posebej predstavljala. Sicer pa so na Ptuju po izvolitvi nove kraljice pošteno zavihali rokave in se začeli mrzlično pripravljati na kurentovanje. Enajstdnevni dogodek namreč obsega spekter družabnih, zabavnih, turističnih, kulturnih in etnografskih prireditev ter vsako leto združi približno sedem tisoč nastopajočih iz dvanajstih držav, javne prireditve po mestu in zabave v Festivalni dvorani pa pritegnejo skoraj 100.000 obiskovalcev. </p>
    </article>
  </body>
</html>