<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Skoda-Torrot-proveidor-motosharing_0_2344565574.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T21:54:29+00:00"/>
    <meta property="og:title" content="Skoda contracta Torrot com a proveïdor del seu ‘moto sharing’"/>
    <meta property="og:description" content="Després d’evitar el tancament in extremis de Torrot Gas Gas al setembre amb una aliança amb l’austríaca KTM, Black Toro Capital encara un futur..."/>
  </head>
  <body>
    <article>
      <h1>Skoda contracta Torrot com a proveïdor del seu ‘moto sharing’</h1>
      <address>
        <time datetime="2019-11-14T21:54:29+00:00">14 Nov 2019, 21:54</time>
      </address>
      <p>Després d’evitar el tancament <i>in extremis</i> de Torrot Gas Gas al setembre amb una aliança amb l’austríaca KTM, Black Toro Capital encara un futur més internacional per al fabricant de motos català. L’empresa participada per la firma de capital risc ha aconseguit un contracte per ser el proveïdor dels vehicles del sistema de <i>moto sharing </i>de la firma automobilística Skoda, segons ha pogut saber l’ARA. La marca txeca ha rebut la primera comanda d’un centenar de motocicletes elèctriques, que ha posat en circulació a Praga. L’acord es replicaria en totes les ciutats on operi amb BeRider, el servei de mobilitat compartida de Skoda. Malgrat que també forma part de Volkswagen, Seat ha escollit un competidor de Torrot Gas Gas, la també catalana Silence, per fabricar la seva primera moto elèctrica.</p>
      <p>Segons explica el soci de Black Toro Capital Carles Tusquets, l’aliança amb KTM -que va comprar el 60% de Gas Gas per deixar l’altre 40% en mans de la gestora- permetrà impulsar el desenvolupament a nivell mundial del fabricant després d’uns anys a la corda fluixa per la caiguda de les vendes. A més, la gestora de fons seguirà impulsant el seu propi servei de<i> moto sharing </i>Muving, que recentment ha integrat la madrilenya Ioscoot.</p>
      <p>Black Toro va entrar a Torrot el 2015 per després fusionar-la amb Gas Gas, que estava en concurs de creditors. Tot i el projecte de fabricar una moto de trial elèctrica, abans de l’operació amb KTM el fabricant va arribar a posar en marxa un ERO temporal per a la plantilla.</p>
      <h3>Black Toro s’ennuega amb la moda</h3>
      <p>Tot i que Black Toro celebra l’empenta del seu negoci de mobilitat i el refinançament del fabricant de gelats Farggi, últimament la gestora s’ha ennuegat amb dues inversions en el sector de la moda. La cadena catalana Amichi ha entrat en liquidació i ha anunciat una nova tongada d’acomiadaments de treballadors<i> . </i>Aquest tràngol se suma al de la firma de calçat sevillana Marypaz, també en concurs de creditors, i que de moment ha rebut l’oferta de compra d’un inversor madrileny, com avançava ahir l’<i> Abc.</i></p>
      <p>Tusquets, però, treu ferro a la situació i recorda que la gestora de capital es dedica precisament a comprar empreses que passen per problemes financers per intentar reflotar la seva situació.</p>
    </article>
  </body>
</html>