<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/poveche-ot-ton-kokain-e-nameren-v-kontejner-s-banani-v-italija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T21:53:00+00:00"/>
    <meta property="og:title" content="Повече от тон кокаин е намерен в контейнер с банани в Италия"/>
    <meta property="og:description" content="Контейнерът е пътувал от Южна Америка и е трябвало да стигне до Германия"/>
  </head>
  <body>
    <article>
      <h1>Повече от тон кокаин е намерен в контейнер с банани в Италия</h1>
      <h2>Контейнерът е пътувал от Южна Америка и е трябвало да стигне до Германия</h2>
      <address>
        <time datetime="2019-11-14T21:53:00+00:00">14 Nov 2019, 21:53</time>
      </address>
      <p>Повече от един тон кокаин бе конфискуван от контейнер с банани на пристанището Джоя Тауро в южната италианска област Калабрия. Това съобщиха италианските карабинери и финансовата полиция, цитирани от Франс прес и БТА.</p>
      <p>Контейнерът е пътувал от Южна Америка и е трябвало да стигне до Германия. Намерената в него дрога, общо 1,2 тона, е можела да бъде продадена за поне 250 милиона евро. Тя е била разпределена в 144 кашона с банани в хладилен контейнер.</p>
      <p>Министърката на вътрешните работи Лучана Ламорджезе поздрави регионалната дирекция за борба с мафията, калабрийските карабинери и местните агенти на финансовата полиция за акцията. По думите й това е едно от най-големите количества кокаин, залавяни в Италия.</p>
      <p>Джоя Тауро е най-голямото товарно пристанище в Италия и десето по големина в Европа. Трафикът на кокаин в региона е контролиран от калабрийската мафия ндрангета.</p>
    </article>
  </body>
</html>