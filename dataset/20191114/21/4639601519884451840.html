<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/sports/panathinaikos-almpa-verolinou-105-106/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T21:46:54+00:00"/>
    <meta property="og:title" content="Παναθηναϊκός – Άλμπα Βερολίνου 105-106"/>
    <meta property="og:description" content="Μέχρι εξαντλήσεως των αποθεμάτων, ο κακός Παναθηναϊκός λύγισε στη δεύτερη παράταση. Η Άλμπα έκανε ό,τι ήθελε στο πρώτο ημίχρονο! Ακαρπο ρεκόρ από τον Παπαπέτρου"/>
  </head>
  <body>
    <article>
      <h1>Παναθηναϊκός – Άλμπα Βερολίνου 105-106</h1>
      <h2>Μέχρι εξαντλήσεως των αποθεμάτων, ο κακός Παναθηναϊκός λύγισε στη δεύτερη παράταση. Η Άλμπα έκανε ό,τι ήθελε στο πρώτο ημίχρονο! Ακαρπο ρεκόρ από τον Παπαπέτρου</h2>
      <address><time datetime="2019-11-14T21:46:54+00:00">14 Nov 2019, 21:46</time> by <a rel="author">ΤοΒΗΜΑ Team</a></address>
      <p>Έχει βρει όλους τους πιθανούς κι απίθανους τρόπους για να χάνει ο Παναθηναϊκός.</p>
      <p>Κι αν στις δύο από τις τρεις προηγούμενες ήττες ήταν από τα χέρια του Καλάθη η τελευταία επίθεση, αυτή τη φορά –στη δεύτερη παράταση- ήταν ο Ράις που σούταρε για τρεις, ενώ η ομάδα του ήταν πίσω στο σκορ με έναν (105-106).</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Και βέβαια, λίγα δευτερόλεπτα νωρίτερα ο Τόμας έκανε -χωρίς να συντρέχουν λόγοι- φάουλ, τη στιγμή που η ομάδα του ήταν μπροστά με δύο πόντους, με αποτέλεσμα να γίνει αυτό το έμμεσο τρίποντο ο τρόπος με τον οποίο κρίθηκε το ματς υπέρ της Άλμπα.</p>
      <p>Ο Παναθηναϊκός πέταξε ένα ημίχρονο στα σκουπίδια, δείχνοντας αδιάφορος στην άμυνα. Οι 58 πόντοι εκθέτουν όλους, δείγμα του ότι η ομάδα είναι σε σοβαρό πρόβλημα. Οι επιμέρους 31 και 27 πόντοι ανά περίοδο, δεν ήταν μόνο προϊόν της πολύ καλής επιθετικής λειτουργίας των Γερμανών (7/13 τρίποντα, 17 ασίστ για 6 λάθη), αλλά της πολύ κακής αμυντικής προσαρμογής.</p>
      <p>Όσο περνούσε ο χρόνος τόσο βελτιώνονταν η εικόνα στο πίσω μέρος του γηπέδου (στα άλλα δύο δεκάλεπτα του κανονικού αγώνα, οι γηπεδούχοι δέχθηκαν 16 και 14 πόντους, αντίστοιχα), αλλά η επίθεση δεν ήταν τόσο παραγωγική, ώστε να αλλάξουν άρδην τα πράγματα.</p>
      <p>Ο Παναθηναϊκός βρέθηκε πίσω στο σκορ με 81-86, με την άμμο στην κλεψύδρα να αδειάζει και κάπου εκεί ήταν η στιγμή να μιλήσει η απούσα άμυνα κι η… ψυχή. Δύο βολές του Παπαπέτρου, κλέψιμο Καλάθη και κάρφωμα στον αιφνιδιασμό από τον Ουάιλι, που ξεσήκωσε το «Νίκος Γκάλης» και δίποντο του Τόμας έφεραν τα πάνω κάτω. Ο Χέρμανσον είχε απάντηση (87-88), ο Καλάθης με 1/2 βολές ισοφάρισε στα 26’’, αλλά δεν εκμεταλλεύτηκε το επιθετικό ριμπάουντ του Τόμας, καθώς του έμεινε η μπάλα στα χέρια. Η Άλμπα είχε… μιάμιση ευκαιρία (τελευταία επίθεση στα 0.8 δέκατα), δεν πέτυχε κάτι και το ματς πήγε στην παράταση.</p>
      <h3>Οι παρατάσεις</h3>
      <p>Στην παράταση οι δύο ομάδες πήγαν χέρι χέρι, αρνούμενες να χάσουν. Ο Παππάς ήταν ο μεγάλος πρωταγωνιστής στην επίθεση, με δύο τρίποντα. Αυτός κι ο Καλάθης πέτυχαν τους 10 πόντους του Παναθηναϊκού, όμως δεν ήταν αρκετοί για να του δώσουν τη νίκη. Η τελευταία επίθεση με τον Τόμας δεν βρήκε στόχο κι έτσι οι δύο ομάδες οδηγήθηκαν σε δεύτερη παράταση.</p>
      <p>Πλέον ήταν θέμα τύχης, με τις δύο ομάδες κατάκοπες. Ο Αργύρης Πεδουλάκης έκλεισε εντελώς το ροτέισον, χρησιμοποιώντας την ίδια πεντάδα. Ο Νίκος Παππάς (37.30’’) ήταν συγκλονιστικός στις παρατάσεις, ο Ιωάννης Παπαπέτρου (48.53’’) έκανε το παιχνίδι της ζωής του, ο Τζέικομπ Ουάιλι (40.38’’) ήταν εξαιρετικός, ο Ντεσόν Τόμας (45.11’’) είχε καλές και κακές στιγμές, ο Νικ Καλάθης (42.35’’) είχε 10 πόντους, 10 ασίστ, αλλά κι 9 λάθη.</p>
      <p>Απ’ όλους τους υπόλοιπους ο Τζόνσον έπαιξε 14.15’’, ο Ράις 9.15’’, ο Παπαγιάννης 9.02’’, ο Μπράουν 1.34’’ και ο Μήτογλου 1.07’’! Στην ουσία οι «πράσινοι» έβγαλαν χωρίς ανάσα έναν αγώνα δύο παρατάσεων με πέντε παίκτες!</p>
      <p><b>Τα δεκάλεπτα:</b> 31-31, 49-58, 69-74, 88-88, 98-98, 105-106.</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
    </article>
  </body>
</html>