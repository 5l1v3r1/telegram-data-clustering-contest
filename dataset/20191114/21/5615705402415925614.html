<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204486-ryaboshapka-zvilnit-prokurora-yakij-rozsliduvav-spravu-burisma-i-hantera-bajdena"/>
    <meta property="og:site_name" content="Mind UA"/>
    <meta property="article:published_time" content="2019-11-14T21:48:00+00:00"/>
    <meta property="og:title" content="Рябошапка звільнить прокурора, який розслідував справу Burisma і Хантера Байдена"/>
    <meta property="og:description" content="Справу Burisma продовжить вести новий прокурор"/>
  </head>
  <body>
    <article>
      <h1>Рябошапка звільнить прокурора, який розслідував справу Burisma і Хантера Байдена</h1>
      <h2>Справу Burisma продовжить вести новий прокурор</h2>
      <address>
        <time datetime="2019-11-14T21:48:00+00:00">14 Nov 2019, 21:48</time>
      </address>
      <p>Скандального прокурора <b>Костянтина Кулика,</b> який розслідував справу української газової компанії Burisma та <b>Хантера Байдена</b>, буде звільнено з Генпрокуратури. Про це заявив генеральний прокурор України <b>Руслан Рябошапка</b> в інтервʼю виданню «<a href="https://www.currenttime.tv/a/burisma-ryaboshapka-ukraine-baiden/30271167.html">Настоящее время</a>».</p>
      <p>«Закон нам не залишає іншого шляху, крім як попрощатися з Костянтином Геннадійовичем», – сказав Рябошапка, відзначивши, що Кулик знаходиться на лікарняному і не з'явився на тестування, що проводиться в рамках переатестації прокурорів.</p>
      <p>При цьому справу Burisma продовжить вести новий прокурор, сказав Рябошапка.</p>
      <p>Крім того, він повідомив, що Генпрокуратура проводить перевірку у даній справі. «Ми проводимо аудит багатьох справ. В тому числі й одного великого провадження, яке може стосуватися діяльності компанії Burisma та інших осіб, які причетні до цієї компанії. У провадженні налічується кілька тисяч томів – не сотень, а тисяч. Тобто це справа не одного дня і не одного місяця, – розповів Рябошапка. – Ми ж не можемо проаналізувати за один день кілька тисяч томів і сказати, хто тут винен. У тих же американців та їх правоохоронних органів не менше інформації, ніж у нас. У принципі при бажанні вони могли б зробити те ж саме розслідування і не менш якісно, ніж ми».</p>
      <p>Як повідомив генпрокурор, представники США не зверталися до нього з проханнями посприяти або надати будь-які відповіді, що стосуються Burisma і Хантера Байдена. За словами Рябошапки, в рамках цієї справи він не відчуває тиску ні з боку США, ні з боку президента України Володимира Зеленського.</p>
      <p>Генпрокурор стверджує, що є «13 або 14» проваджень, у яких фігурує <b>Микола Злочевський</b>, власник Burisma, який був міністром екології при Януковичу.</p>
      <p>«Відповідно, від Злочевського проводять зв'язки з «Бурісма Холдинг». Але по «Бурісмі» мені відоме одне велике провадження, з якого виділяють різні епізоди», – сказав генпрокурор, відмовившись уточнити, чи фігурує в цій окремо взятій справі в даний момент Хантер Байден. Але зауважив, що рішення про включення його до справи раніше залежало від прокурора Костянтина Кулика.</p>
      <p>Хантер Байден, син американського сенатора <b>Джо Байдена</b>, віце-президента США за часів Барака Обами, був членом ради директорів Burisma з 2014 року.</p>
      <p>Розслідування діяльності Burisma вимагав від Зеленського президент США <b>Дональд Трамп</b> в знаменитій телефонній розмові, яка відбулася в липні 2019 року.</p>
      <p>У вересні демократи в Палаті представників оголосили про початок процедури імпічменту Трампа через тиск, який той нібито чинив на керівництво України для початку розслідування відносно Джо Байдена – свого головного конкурента на майбутніх президентських виборах. Демократи також стверджують, що Трамп шантажував Зеленського наданням фінансової допомоги і обіцяв йому в обмін на початок розслідування військову підтримку і зустріч в Білому Домі.</p>
      <p>Нагадаємо, ми писали про прокурора Кулика в матеріалі «<a href="https://mind.ua/news/20203404-prokuror-yakij-sklepav-spravu-na-bajdena-sam-pid-pidozroyu-nyt">Прокурор, який «склепав» справу на Байдена, сам під підозрою</a>».</p>
      <related>
        <h4>Також читайте</h4>
        <a href="https://mind.ua/news/20204374-genprokuratura-pidgotuvala-pidozri-gontarevij-ta-rozhkovij-zmi"/>
        <a href="https://mind.ua/news/20204311-golovna-vijskova-prokuratura-viyavila-masshtabnu-korupcijnu-shemu-v-minoboroni"/>
        <a href="https://mind.ua/news/20204161-tejlor-u-kongresi-zelenskij-ne-vikonavshi-vimogu-trampa-uniknuv-publichnogo-prinizhennya"/>
      </related>
    </article>
  </body>
</html>