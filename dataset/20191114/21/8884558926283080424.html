<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/italijanska-vlada-zaradi-poplav-razglasila-izredne"/>
    <meta property="og:site_name" content="Primorske novice"/>
    <meta property="article:published_time" content="2019-11-14T21:22:32+00:00"/>
    <meta property="og:title" content="Italijanska vlada zaradi poplav razglasila izredne razmere v Benetkah"/>
    <meta property="og:description" content="Italijanska vlada je danes razglasila izredne razmere v Benetkah, ki so jih v minulih dneh prizadele poplave. Mesto bo za odpravo škode prejelo približno 20 milijonov evrov, je na twitterju sporočil premier Giuseppe Conte."/>
  </head>
  <body>
    <article>
      <h1>Italijanska vlada zaradi poplav razglasila izredne razmere v Benetkah</h1>
      <address><time datetime="2019-11-14T21:22:32+00:00">14 Nov 2019, 21:22</time> by <a rel="author">STA</a></address>
      <p>
        <b>Italijanska vlada je danes razglasila izredne razmere v Benetkah, ki so jih v minulih dneh prizadele poplave. Mesto bo za odpravo škode prejelo približno 20 milijonov evrov, je na twitterju sporočil premier Giuseppe Conte.</b>
      </p>
      <figure>
        <img src="https://static.primorske.si/foto/highres/gnweb/719862_261-ben.jpg"/>
        <figcaption>Italijanska vlada je danes razglasila izredne razmere v Benetkah, ki so jih v minulih dneh prizadele poplave.  Foto: Tino Mamić</figcaption>
      </figure>
      <p><b>RIM</b> &gt; "Vlada je potrdila izredne razmere v Benetkah," je po seji vlade sporočil italijanski premier. Napovedal je, da bodo mestu namenili približno 20 milijonov evrov za najnujnejše intervencije v podporo mestu in prebivalcem.</p>
      <p>V Benetkah, kjer živi približno 50.000 ljudi, letno pa jih obišče približno 36 milijonov turistov, so v torek zvečer zabeležili eno najvišjih gladin morja v mestu v zadnjih 50 letih, 187 centimetrov. Pod vodo je bilo 80 odstotkov mesta. Voda je vdrla v številne zgradbe, tudi baziliko svetega Marka. Zaradi močnih sunkov vetra je ponoči s privezov pometalo gondole in čolne.</p>
      <p>Gladina morja naj bi drevi po napovedih ponovno presegla 130 centimetrov, kar je dovolj, da bo mesto ponovno pod vodo.</p>
    </article>
  </body>
</html>