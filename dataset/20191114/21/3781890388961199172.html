<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741740"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T21:50:00+00:00"/>
    <meta property="og:title" content="'เคน-โด้'จูงมือกดแฮตทริก นำชัยสิงโตคำราม-ฝอยทอง"/>
    <meta property="og:description" content="'เคน-โด้' จูงมือกดแฮตทริกนำชัย 'ผู้ดี-ฝอยทอง' โดย 'สิงโตคำราม' ผ่านเข้ารอบสุดท้าย 'ยูโร 2020' แน่นอนแล้ว ส่วน 'โปรตุเกส' ต้องไปลุ้นต่อนัดสุดท้าย"/>
  </head>
  <body>
    <article>
      <h1>'เคน-โด้'จูงมือกดแฮตทริก นำชัยสิงโตคำราม-ฝอยทอง</h1>
      <address>
        <time datetime="2019-11-14T21:50:00+00:00">14 Nov 2019, 21:50</time>
      </address>
      <p>
        <b>"เคน-โด้" จูงมือกดแฮตทริกนำชัย "ผู้ดี-ฝอยทอง" โดย "สิงโตคำราม" ผ่านเข้ารอบสุดท้าย "ยูโร 2020" แน่นอนแล้ว ส่วน "โปรตุเกส" ต้องไปลุ้นต่อนัดสุดท้าย</b>
      </p>
      <p>การแข่งขันฟุตบอลยูโร 2020 รอบคัดเลือก เมื่อวันพฤหัสบดีที่ผ่านมา ในกลุ่ม A "สิงโตคำราม" อังกฤษ เปิดสนามเวมบลีย์ โชว์ฟอร์มโหดไล่ขย้ำ มอนเตเนโกร สกอร์ขาดลอยหายห่วง 7-0 ได้ แฮร์รี เคน ดาวยิงตัวเก่งกดแฮตทริกโชว์ในนาที 18, 24 และ 37 อีก 4 ประตูได้จาก อเล็กซ์ อ็อกซ์เลด-แชมเบอร์เลน นาที 11, มาร์คัส แรชฟอร์ด นาที 30, อเล็กซานดาร์ โซฟรานาค ทำเข้าประตูตัวเองนาที 66 และ แทมมี อับราฮัม นาที 84<br/><br/>ชัยชนะเกมนี้ทำให้ อังกฤษ เก็บเพิ่มเป็น 18 คะแนน จาก 7 นัด รั้งอันดับ 1 ของกลุ่ม พร้อมคว้าตั๋วผ่านเข้ารอบสุดท้ายแน่นอนแล้ว เช่นเดียวกับ สาธารณรัฐเช็ก ที่เปิดบ้านเฉือนชนะ โคโซโว 2-1 ทำให้ควงแขน "สิงโตคำราม" ลิ่วเข้ารอบไปด้วยกัน ส่วน โคโซโว มี 11 คะแนนเท่าเดิม จาก 7 นัด ต้องไปลุ้นต่อในรอบเพลย์ออฟ ขณะที่ มอนเตเนโกร มี 3 คะแนนเท่าเดิมแข่งเท่ากัน จมบ๊วยของกลุ่ม</p>
      <figure>
        <img src="https://www.dailynews.co.th/admin/upload/20191115/news_yQAKlqGIrW050217_533.jpg?v=20191115122?v=8429"/>
      </figure>
      <p>ด้านเกมในกลุ่ม B "ฝอยทอง" โปรตุเกส เปิดรังไล่ยำใหญ่ ลิทัวเนีย ครึ่งโหล 6-0 ได้ คริสเตียโน โรนัลโด ซูเปอร์สตาร์คนเก่งกดแฮตทริกโชว์ ในนาทีที่ 7 (จุดโทษ), 22 และ 65 อีก 3 ประตูได้จาก ปิซซี นาที 52, กอนซาโล ปาเซียนเซีย นาที 56, อาเดรียน ซิลวา นาที 63<br/><br/>ชัยชนะเกมนี้ทำให้ โปรตุเกส เก็บเพิ่มเป็น 14 คะแนน จาก 7 นัด รั้งอันดับที่ 2 ของกลุ่ม ต้องไปลุ้นแย่งอันดับ 2 กับ เซอร์เบีย ในนัดสุดท้ายว่าใครจะได้ผ่านเข้ารอบต่อไป ส่วน ลิทัวเนีย มีแต้มเดียว จาก 8 นัด ไม่ชนะใครเลย จมบ๊วยของกลุ่ม<br/><br/>ผลคู่อื่น ๆ มีดังต่อไปนี้<br/><b>กลุ่ม B</b><br/>เซอร์เบีย ชนะ ลักเซมเบิร์ก 3-2<br/><b>กลุ่ม H</b><br/>ตุรกี เสมอ ไอซ์แลนด์ 0-0<br/>แอลเบเนีย เสมอ อันดอร์รา 2-2<br/>ฝรั่งเศส ชนะ มอลโดวา 2-1.</p>
    </article>
  </body>
</html>