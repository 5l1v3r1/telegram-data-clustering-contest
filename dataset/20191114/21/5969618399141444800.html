<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_panathinaikos/panathhnaikos-o-pedoylakhs-arnhthhke-na-milhsei-gia-ta-epomena-paixnidia.5640036.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-14T21:45:00+00:00"/>
    <meta property="og:title" content="Παναθηναϊκός: Ο Πεδουλάκης αρνήθηκε να μιλήσει για τα επόμενα παιχνίδια"/>
    <meta property="og:description" content="Ο Αργύρης Πεδουλάκης αποδοκιμάστηκε - όπως και όλη η ομάδα του Παναθηναϊκού - και το κλίμα έγινε ακόμα πιο βαρύ γι αυτόν. Ο ίδιος δε, απέφυγε να απαντήσει σε ερώτηση για το τι μπορεί και θέλει να αλλάξει από εδώ και πέρα."/>
  </head>
  <body>
    <article>
      <h1>Παναθηναϊκός: Ο Πεδουλάκης αρνήθηκε να μιλήσει για τα επόμενα παιχνίδια</h1>
      <h2>Ο Αργύρης Πεδουλάκης αποδοκιμάστηκε - όπως και όλη η ομάδα του Παναθηναϊκού - και το κλίμα έγινε ακόμα πιο βαρύ γι αυτόν. Ο ίδιος δε, απέφυγε να απαντήσει σε ερώτηση για το τι μπορεί και θέλει να αλλάξει από εδώ και πέρα.</h2>
      <address><time datetime="2019-11-14T21:45:00+00:00">14 Nov 2019, 21:45</time> by <a rel="author">Αλέξανδρος Τρίγκας</a></address>
      <p>Ο Παναθηναϊκός ΟΠΑΠ ηττήθηκε εντός έδρας από την Άλμπα Βερολίνου στη δεύτερη παράταση (<a href="https://www.sport24.gr/Basket/Euroleague/panathhnaikos-almpa-105-106-tipota-den-htan-arketo.5639727.html">106-105</a>), τέσσερις μέρες μετά τον αποκλεισμό από τους "4" του Κυπέλλου Ελλάδας. Μετά το φινάλε της αναμέτρησης στο ΟΑΚΑ, ο Αργύρης Πεδουλάκης - που αμφισβητείται πλέον περισσότερο από ποτέ - δήλωσε:</p>
      <p>"Κάναμε μια ήττα που μας πονάει πάρα πολύ. Στο πρώτο μέρος ήμασταν τραγικοί στο κομμάτι της άμυνας. Δεν καταφέραμε να βγάλουμε άμυνες, μόνο σε ελάχιστες περιπτώσεις το κάναμε. Αυτό έδωσε αυτοπεποίθηση στην Άλμπα, μια ομάδα που τρέχει πολύ καλά το γήπεδο. Στο δεύτερο μέρος προσπαθήσαμε να βελτιώσουμε το κομμάτι της άμυνας, πήγαμε σε άλλα σχήματα. Ήμασταν όμως βιαστικοί στην επίθεση".</p>
      <p>Για το κομμάτι της άμυνας κι αν είχε σχέση με όσα ακολούθησαν τον αποκλεισμό από τον Προμηθέα: "Αυτό δεν μπορώ να το ξέρω, τι σκέφτεται ο καθένας. Αυτό που μπορώ να πω τεχνικά είναι ότι είχε η Άλμπα ένα χαμηλό σχήμα, με αποτέλεσμα να μας τρυπάει. Στο πρώτο μέρος φάγαμε 20 πόντους στο ένας με έναν. Δεν μπορώ να είμαι στο κεφάλι κανενός.</p>
      <p>Σε ερώτηση για το μικρό ροτέισον: "Έχει να κάνει με την εικόνα μας σ το πρώτο μέρος, υπήρχαν παιδιά που είχαν μεγάλο πρόβλημα στην άμυνα. Έπρεπε να είμαστε πιο ήρεμοι στην επίθεση στο δεύτερο μέρος. Αποφασίσαμε να πάμε με τα παιδιά που θα βάλουν το κορμί τους και θα παίξουν άμυνα. Πήγαμε σε αλλαγές στα σκριν, από την στιγμή που τα γκαρντ μας δεν μπορούσαν να κρατήσουν τον προσωπικό τους αντίπαλο. Ανεβάσαμε ψηλά τους ψηλούς μας, δεν είχαμε άλλα πολύ αθλητικά παιδιά από τον πάγκο για να παίξουν αυτή την άμυνα".</p>
      <p>Τέλος, όταν του έγινε ερώτηση για το τι θα ήθελε και τι μπορεί να αλλάξει από εδώ και πέρα, απάντησε: "Είμαστε εδώ για το παιχνίδι που έγινε. Μόνο γι αυτό. Δεν θέλω να μπω σε άλλες συζητήσεις".</p>
      <p>Από την πλευρά του, ο Αΐτο Ρενέσες δήλωσε πως "στην αρχή δεν είχαμε πίεση για να κερδίσουμε καθώς ο Παναθηναϊκός είναι εξαιρετική ομάδα, ειδικά στην έδρα της. Γι αυτό κιόλας είχαμε πολύ καλά ποσοστά. Αποκτήσαμε σταδιακά την πίστη για νίκη, γιατί μας έβγαινε το παιχνίδι. Πρέπει να έχουμε αυτή τη νοοτροπία νίκης σε κάθε παιχνίδι. Δεν πιστεύω ότι θα πάμε στα playoffs, αλλά αυτό δεν σημαίνει ότι δεν θα παλεύουμε για κάθε νίκη. Προσπαθούμε να παίξουμε ελεύθερα στην επίθεση και με ενέργεια στην άμυνα. Ίσως να μην είναι σημαντικό για την πρόκριση στα playoffs, αλλά είναι κάτι που μας αρέσει να κάνουμε και το αγαπούν κι οι φίλαθλοί μας. Αυτό θα συνεχίσουμε να κάνουμε".</p>
    </article>
  </body>
</html>