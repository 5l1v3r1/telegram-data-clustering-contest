<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119321-samoproglasena-predsednica-bolivije-morales-ne-moze-da-ucestvuje-na-izborima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T21:55:04+00:00"/>
    <meta property="og:title" content="Samoproglašena predsednica Bolivije: Morales ne može da učestvuje na izborima"/>
    <meta property="og:description" content="Potpredsednica Senata Bolivije Henin Anjes koja se proglasila za predsednicu te zemlje izjavila je danas da bivši predsednik Evo Morales ne može da se kandiduje na bilo kojim narednim izborima, ali da njegova stranka može.Anjes je rekla da Moralesov Pokret za socijalizam &quot;ima puno pravo da učestvuje na izborima&quot; i da ta stranka &quot;može da traži kandidate&quot;, ne računajući doskorašnjeg predsednika i bivšeg potpredsednika Bolivije Alvara Garsiju Lineru.Ona navodi da želi da ponovo uspostavi stabilnost u Boliviji, ali je pristalice Moralesa, koji se sklonio u Meksiko, optužuju za prisvajanje vlasti.Za sada nije poznato da li zvaničnici Bolivije, pogodjene teškom političkom krizom, moraju formalno da zabrane Moralesu učešće na izborima.Morales je u nedelju podneo ostavku na poziv vojske da to učini, posle višenedeljnih masovnih demonstracija zbog navodne kradje na izborima 20. oktobra, posle kojih je tvrdio da je obezbedio četvrti predsednički mandat.Organizacija američkih država sprovela je reviziju izbornog procesa…"/>
  </head>
  <body>
    <article>
      <h1>Samoproglašena predsednica Bolivije: Morales ne može da učestvuje na izborima</h1>
      <address>
        <time datetime="2019-11-14T21:55:04+00:00">14 Nov 2019, 21:55</time>
      </address>
      <slideshow>
        <figure>
          <img src="https://static.beta.rs/thumbs/1c725f4a.580x371.jpg"/>
        </figure>
        <figure>
          <img src="https://static.beta.rs/thumbs/e80f10d0.556x371.jpg"/>
        </figure>
        <figure>
          <img src="https://static.beta.rs/thumbs/9c9cf64c.556x371.jpg"/>
        </figure>
        <figure>
          <img src="https://static.beta.rs/thumbs/18345a73.576x371.jpg"/>
        </figure>
        <figure>
          <img src="https://static.beta.rs/thumbs/ffae8f87.556x371.jpg"/>
        </figure>
        <figure>
          <img src="https://static.beta.rs/thumbs/62bef6f1.582x371.jpg"/>
        </figure>
        <figure>
          <img src="https://static.beta.rs/thumbs/438bbe11.536x371.jpg"/>
        </figure>
        <figure>
          <img src="https://static.beta.rs/thumbs/d6fff0f2.556x371.jpg"/>
        </figure>
        <figure>
          <img src="https://static.beta.rs/thumbs/92e848ec.237x371.jpg"/>
        </figure>
      </slideshow>
      <p>Potpredsednica Senata Bolivije Henin Anjes koja se proglasila za predsednicu te zemlje izjavila je danas da bivši predsednik Evo Morales ne može da se kandiduje na bilo kojim narednim izborima, ali da njegova stranka može.<br/><br/>Anjes je rekla da Moralesov Pokret za socijalizam "ima puno pravo da učestvuje na izborima" i da ta stranka "može da traži kandidate", ne računajući doskorašnjeg predsednika i bivšeg potpredsednika Bolivije Alvara Garsiju Lineru.<br/><br/>Ona navodi da želi da ponovo uspostavi stabilnost u Boliviji, ali je pristalice Moralesa, koji se sklonio u Meksiko, optužuju za prisvajanje vlasti.<br/><br/>Za sada nije poznato da li zvaničnici Bolivije, pogodjene teškom političkom krizom, moraju formalno da zabrane Moralesu učešće na izborima.<br/><br/>Morales je u nedelju podneo ostavku na poziv vojske da to učini, posle višenedeljnih masovnih demonstracija zbog navodne kradje na izborima 20. oktobra, posle kojih je tvrdio da je obezbedio četvrti predsednički mandat.<br/><br/>Organizacija američkih država sprovela je reviziju izbornog procesa i zaključila da je bilo velikih neregularnosti.<br/><br/>Nova privremena vlada Bolivije, na čelu s Anjes, počela je da dobija medjunarodna priznanja, ali se u zemlji njen legitimitet dovodi u pitanje.<br/><br/>Meksiko, koji je Moralesu dao azil, smatra njegovo zbacivanje državnim udarom, kao i druge leve vlade u Latinskoj Americi, dok su Anjes kao predsednicu priznali SAD, Velika Britanija, Brazil, Kolumbija i Gvatemala.<br/><br/>Anjes je objavila da će priznati venecuelanskog opozicionog lidera Huana Gvaida kao legitimnog predsednika te zemlje. Pošto se Gvaido u januaru proglasio za privremenog predsednika Venecuele, njega su priznale SAD i oko 50 drugih država koje osporavaju legitimitet socijalističkom predsedniku Nikolasu Maduru, Moralesovom savezniku.</p>
    </article>
  </body>
</html>