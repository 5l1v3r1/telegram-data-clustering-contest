<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kolumne/clanek/casopisi-umirajo-249033"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T21:25:00+00:00"/>
    <meta property="og:title" content="Kolumna Domna Mala: Časopisi umirajo"/>
    <meta property="og:description" content="Na stranišču ni boljšega kot listanje časopisa. To je mogoče početi na več načinov, jaz najraje začnem z zadnjo stranjo. In nobena stvar nima tako čarobnega vonja kot potiskan papir. Predvse..."/>
  </head>
  <body>
    <article>
      <h1>Kolumna Domna Mala: Časopisi umirajo</h1>
      <h2>Vse zanima, ali Lady Gaga prdi in da Arnold Schwarzenegger težko spleza v svoj vojaški kamionček.</h2>
      <address><time datetime="2019-11-14T21:25:00+00:00">14 Nov 2019, 21:25</time> by <a rel="author">Domen Mal</a></address>
      <p>Na stranišču ni boljšega kot listanje časopisa. To je mogoče početi na več načinov, jaz najraje začnem z zadnjo stranjo. In nobena stvar nima tako čarobnega vonja kot potiskan papir. Predvsem pa imajo časopisni članki načeloma rep in glavo. Prinašajo zgodbo, uravnoteženo po profesionalnih novinarskih kriterijih. Bralca najprej informirajo, potem prisilijo k ustvarjanju mnenja, ga razjezijo, užalostijo, nasmejijo.<br/><br/>Ampak časopisi umirajo. Prvi razlog je internet, ki uporabnike bombardira z neznanskimi količinami prispevkov, praviloma kratkih, povzetih po tiskovnih agencijah in poročilih policijskih uprav, napaberkovanih z novinarskih konferenc. In seveda pobranih z raznoraznih entertainment tujih spletnih strani, saj veste, vse zanima, ali Lady Gaga prdi in da Arnold Schwarzenegger težko spleza v svoj vojaški kamionček. Zakaj kratki? Ker moderni človek nima ne časa in ne potrpljenja za branje, tega se je povsem odvadil, zadnjo knjigo verjetno prebral za šolsko bralno značko. Najprej se ozre nad članek, kjer je naveden predvideni čas branja. Dve minuti? Super! Ostane mu še kakšna minuta, da spiše pronicljiv komentar …<br/><br/>Zakaj temeljijo na tiskovnih agencijah? Ker je treba za kredibilen članek na teren in preveriti vse plati, to pa zahteva čas in novinarje. Veliko novinarjev, saj internet požira veliko zgodb, njegov obseg v nasprotju s časopisom ni omejen. Spletni portali pa si ne morejo privoščiti kopice zaposlenih, saj že tako bijejo trd boj za vsakdanji kruh: oglasi ne prinašajo konkretnega dobička, naročništvo na spletne vsebine pa v Sloveniji ni nikoli zaživelo.<br/><br/>Res je, da vsak kočijaž svojega konja hvali, vendar se moram kljub temu ustaviti pri naših hišnih portalih, slovenskenovice.si in delo.si. Časopisni novinarji s terena pošiljajo spletnim kolegom informacije iz prve roke in fotografije, ki niso simbolične. Po drugi strani tudi naši spletni novinarji brskajo za zgodbami in jih spišejo za časopis. Naš splet torej po zaslugi te integracije vsak dan postreže tudi s prispevki, ki prenesejo sleherno novinarsko preverbo. Skrbi pa me, kaj bo, ko bodo časopisi čez deset, petnajst let ugasnili. Bojim se, da bo umrlo tudi novinarstvo, razen kolikor ga bo poskušala rešiti televizija.</p>
    </article>
  </body>
</html>