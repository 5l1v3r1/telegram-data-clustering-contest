<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/14/sabarimala-sc-verdict-police-caution.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T21:09:00+00:00"/>
    <meta property="og:title" content="ശബരിമല സുപ്രീംകോടതി വിധി; കർശന സുരക്ഷ ഒരുക്കാൻ പൊലീസ്"/>
    <meta property="og:description" content="തിരുവനനന്തപുരം∙ ശബരിമലയിലെ യുവതീപ്രവേശ വിഷയത്തിൽ സുപ്രീംകോടതിയുടെ പുതിയ വിധിയോടെ, രാഷ്ട്രീയ നേതൃത്വത്തിന്‍റെയും സുരക്ഷാ സേനയുടെയും പ്രവർത്തനം വരും.Sabarimala News. Sabarimala Latest News. Sabarimala News Live. Sabarimala Live News. Sabarimala. Latest Sabarimala News. Sabarimala News Malayalam. Sabarimala News Today. Sabarimala Women Entry. SC Sabarimala Verdict. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. ശബരിമല. സുപ്രീംകോടതി. ശബരിമല സ്ത്രീ പ്രവേശനം. ശബരിമല യുവതീ പ്രവേശം. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ശബരിമല സുപ്രീംകോടതി വിധി; കർശന സുരക്ഷ ഒരുക്കാൻ പൊലീസ്</h1>
      <address><time datetime="2019-11-14T21:09:00+00:00">14 Nov 2019, 21:09</time> by <a rel="author">മനോരമ ലേഖകൻ</a></address>
      <p>തിരുവനനന്തപുരം∙ ശബരിമലയിലെ യുവതീപ്രവേശ വിഷയത്തിൽ സുപ്രീംകോടതിയുടെ പുതിയ വിധിയോടെ, രാഷ്ട്രീയ നേതൃത്വത്തിന്‍റെയും സുരക്ഷാ സേനയുടെയും പ്രവർത്തനം വരും ദിവസങ്ങളിൽ ശബരിമല കേന്ദ്രീകരിച്ചായിരിക്കുമെന്ന് ഉറപ്പായി. പൊലീസിന്റെ സഹായത്തോടെ ശബരിമലയിൽ യുവതികളെ എത്തിച്ചാൽ എതിർക്കുമെന്നു വിവിധ രാഷ്ട്രീയപാർട്ടികളും സംഘടനകളും വ്യക്തമാക്കി കഴിഞ്ഞു. സർക്കാരിന്റെ നിലപാട് എന്തെന്നറിയാൻ കാത്തിരിക്കുകയാണവർ.</p>
      <p>സുരക്ഷാഭീഷണികൾക്കിടയിലെത്തിയ സുപ്രീംകോടതി വിധി പൊലീസിനു തലവേദന സൃഷ്ടിക്കുന്നുണ്ട്. കഴിഞ്ഞ മണ്ഡല കാലത്തെ പ്രതിഷേധങ്ങളും തുടർന്നുണ്ടായ പൊലീസ് നടപടികളും സൃഷ്ടിച്ച അലയൊലികൾ അടങ്ങിയിട്ടില്ല. പൊലീസിന്റെ വ്യാഴാഴ്ച വരെയുള്ള കണക്കനുസരിച്ച് 45 സ്ത്രീകൾ ദർശനത്തിനായി ഓൺലൈൻ വഴി അപേക്ഷ നൽകിയിട്ടുണ്ടെന്നാണ് സൂചന. കഴിഞ്ഞ തവണ ദർശനത്തിനായെത്തി പ്രതിഷേധത്തെത്തുടർന്നു മടങ്ങേണ്ടിവന്ന തൃപ്തി ദേശായി അടക്കമുള്ളവർ ശബരിമലയിലെത്തുമെന്നു പ്രതികരിച്ച സാഹചര്യത്തിൽ കർശന സുരക്ഷ ഒരുക്കാനാണ് പൊലീസ് തീരുമാനം.</p>
      <p>സംസ്ഥാനത്തിനകത്തും പുറത്തുമുള്ള ചില സംഘടനകളിലെ സ്ത്രീകൾ ഇത്തവണയും ദർശനത്തിനെത്തുമെന്നാണ് ഇന്റലിജൻസ് റിപ്പോർട്ട്. രഹസ്യാന്വേഷണ വിഭാഗം സുരക്ഷാ മുന്നൊരുക്കങ്ങൾ നടത്തുന്നുണ്ട്. വനിതാ പൊലീസിനെ ശബരിമലയിൽ വിന്യസിക്കേണ്ടതില്ലെന്നാണ് നിലവിലെ തീരുമാനം. മണ്ഡലപൂജയ്ക്കായി 16–ാം തീയതിയാണ് നട തുറക്കുന്നത്. ജനുവരി 15നു മകരവിളക്ക് കഴിഞ്ഞശേഷം 20നു നട അടയ്ക്കും.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F502346573693737%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>മണ്ഡലമകരവിളക്ക് തീര്‍ഥാടനകാലത്ത് ശബരിമലയിലും പരിസരപ്രദേശത്തും 10,017 പൊലീസ് ഉദ്യോഗസ്ഥരെ സുരക്ഷയ്ക്കായി നിയോഗിക്കാനാണ് തീരുമാനം. കഴിഞ്ഞ തവണ 15, 259 പേരെയാണ് വിന്യസിച്ചത്. അഞ്ചു ഘട്ടങ്ങളിലായാണ് ഇത്തവണ ക്രമീകരണങ്ങള്‍ ഏര്‍പ്പെടുത്തിയിരിക്കുന്നത്. നവംബര്‍ 15 മുതല്‍ 30 വരെയുള്ള ഒന്നാം ഘട്ടത്തില്‍ സന്നിധാനം, പമ്പ, നിലയ്ക്കല്‍, എരുമേലി, പത്തനംതിട്ട എന്നിവിടങ്ങളിലായി 2551 പൊലീസ് ഉദ്യോഗസ്ഥരാണ് സുരക്ഷാചുമതല നിര്‍വ്വഹിക്കുക. നവംബര്‍ 30 മുതല്‍ ഡിസംബര്‍ 14 വരെയുളള രണ്ടാം ഘട്ടത്തില്‍ 2539 പൊലീസ് ഉദ്യോഗസ്ഥരുണ്ടാകും. ഡിസംബര്‍ 14 മുതല്‍ 29 വരെ 2992 പേരും ഡിസംബര്‍ 29 മുതല്‍ ജനുവരി 16 വരെയുള്ള നാലാം ഘട്ടത്തില്‍ 3077 പേരും ഡ്യൂട്ടിയിലുണ്ടാകും. സാഹചര്യങ്ങൾക്കനുസരിച്ച് സുരക്ഷാ ക്രമീകരണങ്ങളിലും മാറ്റമുണ്ടാകും.</p>
      <p>സർക്കാരിന്റെ സമീപനം എന്താകുമെന്ന് ഏവരും ഉറ്റുനോക്കുന്നു. വിശ്വാസികളുടെ എതിർപ്പ് തിരഞ്ഞെടുപ്പിൽ തിരിച്ചടിയായെന്ന പാർട്ടി വിലയിരുത്തൽ സർക്കാരിന്റെ നിലപാടുകളിൽ പ്രതിഫലിക്കുമോയെന്നാണ് അറിയാനുള്ളത്. സർക്കാർ നിലപാടിൽ മാറ്റം വരുത്തണമെന്നും പൊലീസിൻറെ സഹായത്തോടെ ശബരിമലയിലേക്ക് യുവതികളെ കടത്തിവിടരുതെന്നും പ്രതിപക്ഷ നേതാവ് രമേശ് ചെന്നിത്തല ആവശ്യപ്പെട്ടിട്ടുണ്ട്. ഏഴംഗ ബെഞ്ച് പുനഃപരിശോധിച്ച് തീരുമാനമെടുക്കുന്നത് വരെ കാത്തിരിക്കാൻ സംസ്ഥാന സർക്കാർ തയാറാകണമെന്നും യുവതികളെ പ്രവേശിപ്പിച്ച് ഭക്തജനങ്ങളുടെ വികാരങ്ങളെയും വിശ്വാസങ്ങളെയും പിച്ചിച്ചീന്താൻ സർക്കാർ തയാറാകരുതെന്നുമായിരുന്നു ബിജെപി നേതാവ് കുമ്മനം രാജശേഖരന്റെ പ്രതികരണം.  </p>
      <p><b>English Summary: </b>Police Caution at Sabarimala Amid SC Verdict<br/> </p>
    </article>
  </body>
</html>