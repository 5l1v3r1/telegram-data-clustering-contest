<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/oon-zvit-ghertvy-donbas/30272212.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T21:55:49+00:00"/>
    <meta property="og:title" content="ООН порахувала жертви бойових дій на Донбасі серед цивільних і комбатантів"/>
    <meta property="og:description" content="Від березня 2014 року загинули 4100 українських воїнів"/>
  </head>
  <body>
    <article>
      <h1>ООН порахувала жертви бойових дій на Донбасі серед цивільних і комбатантів</h1>
      <address><time datetime="2019-11-14T21:55:49+00:00">14 Nov 2019, 21:55</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <p>
        <b>Управління верховного комісара ООН із прав людини у відповідь на запит Радіо Свобода порахувало загальне число жертв бойових дій на Донбасі від березня 2014-го до 31 жовтня 2019 року. Для підготовки звіту ​УВКПЛ ООН вивчає повідомлення «із широкого кола джерел інформації, оцінюючи їх на предмет достовірності та надійності».</b>
      </p>
      <p>Від 41 тисячі до 44 тисяч людей – таку загальну кількість жертв (жертвами ООН називає і загиблих, і поранених – ред.), «пов’язаних із конфліктом в Україні» від березня 2014 року до 31 жовтня 2019 року нарахувало Управління верховного комісара ООН із прав людини. З них 9750 людей – це комбатанти, тобто люди, які зі зброєю беруть участь у бойових діях із обох боків фронту.</p>
      <p>За даними ООН, на Донбасі загинуло 4100 оборонців України.</p>
      <figure>
        <img src="https://gdb.rferl.org/84A42104-9994-4793-8AD8-D8AC4E20AC9B.jpg"/>
        <figcaption>Народна стіна пам'яті у Києві із фотографіями загиблих.Київ, 29 серпня 2017 року</figcaption>
      </figure>
      <p>Серед проросійських бойовиків, яких ООН називає «членами озброєних груп», в УВКПЛ нарахували 5650 загиблих.</p>
      <p>«УВКПЛ ООН оцінює загальну кількість жертв конфлікту в Україні (з 14 квітня 2014 року по 31 жовтня 2019 року) в 41 000–44 000: 13 000–13 200 загиблих (щонайменше 3345 цивільних осіб, у тому числі 298 загиблих на борту рейсу <b>MH17</b> «Малайзійських авіаліній» 17 липня 2014 року, приблизно 4100 українських військових і приблизно 5650 членів озброєних груп); і 29 000–31 000 поранених (приблизно 7000–9000 цивільних осіб, близько 9500-10 500 українських військових і приблизно 12 500–13 500 членів озброєних груп)», – повідомили в Управлінні верховного комісара ООН із прав людини у відповідь на запит Радіо Свобода.</p>
      <figure>
        <img src="https://gdb.rferl.org/849ECBB5-7988-47AE-9B58-998575B2100B.png"/>
      </figure>
      <h3>Як змінився відсоток жертв серед цивільних?</h3>
      <p>Жертви серед цивільних складають 25-26% від загальної кількості жертв.</p>
      <p>«Цей відсоток із часом змінювався. У 2014 році приблизна частка цивільних осіб у загальній кількості смертей, пов’язаних з конфліктом, складала 33-34 відсотки (одна загибла цивільна особа на двох загиблих військових), тоді як у 2019 році він оцінюється у 4-5 відсотків: одна загибель цивільної особи внаслідок артилерійських обстрілів, обстрілів з ЛОСЗ (легких озброєнь і стрілецької зброї – ред.) і мінних інцидентів, на 20-22 загибелі військових внаслідок артилерійськіх обстрілів, обстрілів із ЛОСЗ і мінних інцидентів», – йдеться у повідомленні ООН.</p>
      <figure>
        <img src="https://gdb.rferl.org/CBAB74FA-4810-47C9-ADBF-8BDB678A8E8D.png"/>
        <figcaption>ООН про втрати серед цивільних на Донбасі за весь час бойових дій</figcaption>
      </figure>
      <p>Від початку 2019 року на Донбасі загинули 25 цивільних жителів, а 130 отримали поранення, повідомляє Управління верховного комісара ООН.</p>
      <p>«У період з 1 січня по 31 жовтня 2019 року, УВКПЛ ООН зафіксувало 155 випадків загибелі або поранення цивільних осіб, пов'язаних з конфліктом: 25 загиблих і 130 поранених, що на 40,4 відсотка менше, ніж за той же період 2018 року (51 загиблий і 209 поранених), і що також є найнижчою кількістю втрат серед цивільних осіб за весь період конфлікту», – заявили в УВКПЛ ООН.</p>
      <p>За повідомленням, найбільше людей – 12, загинули від поводження з вибухонебезпечними залишками війни, переважно ручними гранатами. Ще сім людей загинули внаслідок артилерійських обстрілів та обстрілів з легких озброєнь, п'ять – від мін, та одна людина – внаслідок ДТП за участю військових.</p>
      <h3>Як ООН збирає дані?</h3>
      <p>Цей звіт «ґрунтується на інформації, яку Моніторингова місія ООН з прав людини в Україні (ММПЛУ) отримала в ході інтерв'ювання жертв і їхніх родичів; свідків; аналізі підтверджуючої інформації, наданої ММПЛУ на конфіденційній основі; офіційних документах; документах з відкритих джерел; фото- і відеоматеріалах; судово-медичних документах і довідках; матеріалах кримінальних справ; судових документах; публічних доповідях Спеціальної моніторингової місії ОБСЄ в Україні; доповідях міжнародних і національних неурядових організацій; публічних повідомленнях правоохоронних і військових органів; повідомленнях медичних установ і місцевої влади; та інших релевантних матеріалах, що заслуговують на довіру», – повідомиои Радіо Свобода у УВКПЛ ООН.</p>
      <p>Однак, наголошують в ООН, цифри можуть змінюватися в міру отримання нової інформації. Адже, у деяких випадках перевірка інформації «може зайняти тижні або місяці до того, як можна буде дійти певних висновків. Це означає, що такі висновки можуть бути переглянуті в разі отримання додаткової інформації».</p>
      <p>Бойові дії на сході України розпочалися після того, як Росія незаконно анексувала Крим, а проросійські бойовики почали захоплювати державні установи та штурмувати військові частини на Донбасі.</p>
      <figure>
        <video src="https://flashvideo.rferl.org/Videoroot/Pangeavideo/2017/03/f/f9/f9f7fb5d-65a6-4d3a-9e1b-eb96999433ba_mobile.mp4?download=1"/>
      </figure>
      <p>Україна і Захід звинувачують Росію у збройній підтримці бойовиків. На Росію ЄС та США наклали економічні санкції.</p>
      <p>Кремль відкидає ці звинувачення і заявляє, що на Донбасі можуть перебувати «хіба що російські добровольці».</p>
      <p>
        <b>Читайте ще:</b>
      </p>
      <p>
        <a href="https://www.radiosvoboda.org/a/donbass-realii/29801117.html">
          <b>«Високоточні» докази: на Донбасі зафіксували використання нового російського озброєння​</b>
        </a>
      </p>
      <p>
        <a href="https://www.radiosvoboda.org/a/29565423.html">
          <b>7 доказів присутності військових Росії на Донбасі, яких «не побачила» ОБСЄ</b>
        </a>
      </p>
      <p>
        <a href="https://www.radiosvoboda.org/a/forensic-architecture-dokazy-uchasti-rosiji-na-donbasi/30119230.html">
          <b>Докази Forensic Architecture про участь Росії у війні на Донбасі підуть до суду – Кермоуд</b>
        </a>
      </p>
    </article>
  </body>
</html>