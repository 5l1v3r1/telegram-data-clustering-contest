<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/14/erdogan-dyrji-na-ruskite-s-400-no-iska-blizki-otnosheniia-sys-sasht.429664"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T21:33:00+00:00"/>
    <meta property="og:title" content="Ердоган държи на руските С-400, но иска близки отношения със САЩ"/>
    <meta property="og:description" content="Турският президент иска баланс в отношенията | Dnes.bg"/>
  </head>
  <body>
    <article>
      <h1>Ердоган държи на руските С-400, но иска близки отношения със САЩ</h1>
      <h2>Турският президент иска баланс в отношенията</h2>
      <address><time datetime="2019-11-14T21:33:00+00:00">14 Nov 2019, 21:33</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Реджеп Тайип Ердоган заяви, че Турция е зависима от руския газ и приходите от техните туристи и отхвърли идеята да се откаже от системите за противовъздушна отбрана С-400, предава американската медия Bloomberg.</p>
      <p>Той още заяви, че Анкара желае да поддържа добри взаимоотношения с Вашингтон, но и с Москва, пише "Фокус".</p>
      <p>Ердоган заяви това пред репортери след срещата си с президента на САЩ Доналд Тръмп в Белия дом и добави, че би желал да се обърне и към американския Конгрес, за да успокои притесненията относно разполагането на руските системи С-400.</p>
      <related>
        <a href="https://www.dnes.bg/world/2019/11/14/trymp-e-goliam-fen-na-erdogan-sreshtata-mejdu-tiah-chudesna.429567"/>
      </related>
      <p>"Не можем да развалим взаимоотношенията си с Русия. Имаме стратегически взаимоотношения във връзка с природния газ. Имаме ли шанс да игнорираме газовия проект "Турски поток"?", заяви Ердоган и допълни, че "не е възможно" да се откаже от системите С-400.</p>
      <p>"Последната година 6,5 млн. руски туристи са посетили Турция. Нашата двустранна търговия приближава 30 млрд. долара. Не можем да зарежем С-400 и да вземем (системи за ПВО) "Пейтриът". Но казахме, че можем да купим "Пейтриът", докато разполагаме и С-400, защото имаме намерение да построим система за многопластова защита", добави той.</p>
      <p>"Аз казах, че не искам да създавам врагове. Искам и САЩ и Русия да са мои приятели. Ние предприемаме съответните стъпки и това ги притеснява".</p>
      <p>"Начина да превъзмогнем различията в нашите виждания е да запазим здрав диалог, базиран върху правилната информация. Ние ще продължим да работим по това без прекъсване", добави турският лидер.</p>
    </article>
  </body>
</html>