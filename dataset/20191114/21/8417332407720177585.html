<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/14/Drapssiktet-kvinne-knytter-seg-til-drapshandling-i-Oslo-20398589.ece"/>
    <meta property="og:site_name" content="adressa.no"/>
    <meta property="article:published_time" content="2019-11-14T21:14:16+00:00"/>
    <meta property="og:title" content="Drapssiktet kvinne knytter seg til drapshandling i Oslo"/>
    <meta property="og:description" content="En 36 år gammel kvinne som er siktet for drap på et familiemedlem i Oslo, knytter seg til drapshandlingen."/>
  </head>
  <body>
    <article>
      <h1>Drapssiktet kvinne knytter seg til drapshandling i Oslo</h1>
      <address><time datetime="2019-11-14T21:14:16+00:00">14 Nov 2019, 21:14</time> by <a rel="author">ntb</a></address>
      <p>En 36 år gammel kvinne som er siktet for drap på et familiemedlem i Oslo, knytter seg til drapshandlingen.</p>
      <aside><a href="https://www.adressa.no/nyheter/innenriks/2019/11/14/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/14/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/14/javascript:void(0);">Del denne artikkelen på e-post</a></aside>
      <p>Hun er også siktet for drapsforsøk, men dette ønsker hun ikke å forklare seg om, opplyser politiet.</p>
      <p>Kvinnen ble siktet for drapsforsøk tirsdag etter at en kvinne i 60-årene ble utsatt for et tilfeldig knivangrep på Oslo sentralstasjon. I forbindelse med etterforskningen fant politiet torsdag klokken 16 en død kvinne i den siktedes leilighet i Oslo sentrum.</p>
      <p>– Hun har vært i et ganske kort avhør der hun knyttet seg til drapshandlingen. Men hun ønsket ikke å forklare seg om knivhendelsen på Oslo S, sier politiadvokat Nina Bakken i Oslo politidistrikt til NTB.</p>
      <h3>Bekymringsmelding</h3>
      <p>Politiinspektør Grete Lien Metlid i Oslo politidistrikt sier til NRK at politiet rykket ut til adressen etter at det kom inn en bekymringsmelding om en savnet kvinne.</p>
      <p>– Med bakgrunn i relasjon og vår etterforskning fra Oslo S dro vi til leiligheten der vi fant kvinnen død, sa politiinspektøren.</p>
      <p>Den drepte er en voksen kvinne som politiet mener er et nært familiemedlem av den siktede kvinnen, opplyser Metlid til NTB.</p>
      <p>Ikke navngitte kilder med kjennskap til saken opplyser til <a href="https://www.tv2.no/nyheter/10992396/">TV 2</a> at den drepte er siktedes mor, men verken siktedes forsvarer, advokat Christian Flemmen Johansen, eller politiadvokat Nina Bakken ønsker å bekrefte opplysningen.</p>
      <p>Den drepte er ikke formelt identifisert. Bakken sier at politiet forventer at en foreløpig obduksjonsrapport skal være klar i løpet av fredag.</p>
      <h3>Ikke tatt stilling til skyld</h3>
      <p>Metlid sier at politiet har et visst overblikk over saken, men at det er for tidlig til at de vil gå ut med mer. 36-åringen har vært til en psykiatrisk vurdering og ble avhørt torsdag kveld.</p>
      <p>Til <a href="https://www.tv2.no/nyheter/10991741/">TV 2</a> sier forsvarer Christian Flemmen Johansen at hans klient har gjennomført et kort avhør, og at hun samarbeider etter beste evne med politiet.</p>
      <p>– Foreløpig har ikke spørsmålet om straffskyld vært tema, og hun vil forklare seg videre på et senere tidspunkt, sa forsvareren torsdag kveld.</p>
      <h3>Kjent av politiet</h3>
      <p>Den siktede kvinnen er godt kjent for politiet fra før.</p>
      <p>– Hun har en lang historikk og er kjent for oss for en rekke ulike forhold, opplyser Metlid.</p>
      <p>Hun vil ikke gå nærmere inn på hvilke forhold det er snakk om.</p>
      <p>36-åringen ble torsdag varetektsfengslet i fire uker i Oslo tingrett etter drapsforsøket på Oslo S. Kvinnen som ble angrepet kom uskadd fra hendelsen.</p>
      <p>– Kvinnen er forsøkt knivstukket, men hun ble heldigvis ikke truffet. Hun fremstår som et tilfeldig offer, men det vil videre etterforskning vise, sa Bakken torsdag.</p>
      <p>Metlid opplyste torsdag kveld at politiet ikke tror det er noen sammenheng mellom drapsforsøket og drapet.</p>
    </article>
  </body>
</html>