<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/15/news/su_d_la_sfida_di_laura_ho_diritto_alla_bellezza_anche_con_il_tumore_-241132432/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T21:27:00+00:00"/>
    <meta property="og:title" content="Su &quot;D&quot; la sfida di Laura: &quot;Ho diritto alla bellezza anche con il tumore&quot;"/>
    <meta property="og:description" content="In edicola domani con Repubblica"/>
  </head>
  <body>
    <article>
      <h1>Su "D" la sfida di Laura: "Ho diritto alla bellezza anche con il tumore"</h1>
      <h2>In edicola domani con Repubblica</h2>
      <address><time datetime="2019-11-14T21:27:00+00:00">14 Nov 2019, 21:27</time> by <a rel="author">ELISABETTA MURITTI</a></address>
      <p>MILANO — Backstage di una copertina speciale (quella del “D” di Repubblica che troverete in edicola domani insieme con “D Casa”). Tutto comincia quest’estate, con una mail inviata a Valeria Palermi: «Gentile Direttore, mi presento: sono Laura Ceriotti e le scrivo in veste di donna in cura per un tumore ovarico. Ho appena superato la fase critica fatta di un intervento e di sei cicli di chemio pesante e sono alla rincorsa di una vita normale. Vorrei inviarle un mio pensiero, ovvero “la vita nelle sale di attesa”... Si aspetta tanto fuori dagli ambulatori e nel reparto di oncologia, e basta guardarsi intorno per capire come ognuna di noi cerchi di “nascondere” non solo la caduta dei capelli ma anche la perdita di peso e il colorito spento… Sarebbe bello regalare a ognuna un momento per rendersi conto di come si è diversamente belle... Vorrei incontrarla, spiegarle meglio a voce e chiederle di parlarne alle lettrici con la maggiore naturalezza possibile. Un abbraccio. Laura».<br/><br/>E il direttore risponde a Laura. Che di cognome fa Ceriotti, ha 42 anni, ed è una pierre che lavora a Milano. La invita in redazione, mi incarica di “tenerle compagnia” mentre finisce una riunione. E anch’io invito Laura. Nella mia vita. Perché è irresistibile: pudica ed estroversa, saggia e leggera. Si siede e si alza, si toglie e si rimette il turbante (elegantissimo) con cui copre la zazzeretta da pulcino bagnato, e poi racconta che i giornali femminili li conosce bene, dato il lavoro che fa, e che sono la tribuna giusta per dare inizio alla sua battaglia. Che è il diritto di essere bella ai tempi della chemio. E il fatto di aver scritto d’istinto a Palermi non è che la conseguenza del fatto che “D” le è sempre sembrato il magazine più anticonvenzionale. Nel frattempo scopro che, tra la diagnosi (carcinoma all’ovaio, a novembre 2018), l’intervento a gennaio 2019 e l’esordio dei 22 cicli di chemio che la vedranno impegnata fino a maggio 2020, ha trovato l’entusiasmo per sposarsi con Matteo e cambiare lavoro. Entriamo dal direttore. E lì si dipana la sua storia. «Era settembre dell’anno scorso. Un ciclo irregolare. Gonfiore. Mal di pancia. Tante visite... Vengo operata il giorno di Capodanno dal chirurgo Michele De Simone, il mio eroe... », racconterà poi a Gloria Riva, la collega che è andata a trovarla a Busto Arsizio, dove abita tra mobili nuovi di pacca e parquet ancora tutti da scalfire, per l’intervista che leggerete domani.<br/><br/>Già, perché anche il direttore è sedotto da Laura. Le dice che la farà intervistare con tutti i crismi. Resto di stucco, però, quando a Laura butta lì una domanda: «Ti lasceresti fotografare da noi?». Deglutisco. Laura no. Risponde di sì. Da questo punto in poi tutto diventa veloce. Mattia Balsamini, il fotografo scelto dalla nostra photoeditor, “estrae” la bellezza vera di Laura, gli occhi profondi, i capelli che ricrescono, la cicatrice sull’addome. Francesca Ottaviani, la stylist che l’ha seguita sul set, oggi mi ha detto: «Lavorare con lei è stato semplicissimo: tutti i vestiti che le avevo portato le piacevano da pazzi. Il giorno dopo ci ha mandato una mail per ringraziarci». Me ne ha mandata una l’altro ieri: “Buongiorno! Non mandarmi a quel paese :) confermata la mia intervista per il 16? Mio marito non so quante copie ha ordinato e, per quanto vi voglio bene, ne prendo una di solito il sabato: )». Tranquilla, confermato, tuo marito, Laura, sabato può anche comprarsi un paio di edicole.</p>
    </article>
  </body>
</html>