<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597399/se-katastasi-ektaktis-anagkis-kiryxthike-i-venetia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T21:11:00+00:00"/>
    <meta property="og:title" content="Σε κατάσταση έκτακτης ανάγκης κηρύχθηκε η Βενετία"/>
    <meta property="og:description" content="Σε κατάσταση έκτακτης ανάγκης κηρύχθηκε απόψε η Βενετία, μετά τα ακραία πλημμυρικά φαινόμενα της Τρίτης, όπως ανακοίνωσε ο πρωθυπουργός της Ιταλίας Τζουζέπε..."/>
  </head>
  <body>
    <article>
      <h1>Σε κατάσταση έκτακτης ανάγκης κηρύχθηκε η Βενετία</h1>
      <address><time datetime="2019-11-14T21:11:00+00:00">14 Nov 2019, 21:11</time> by <a rel="author">sigmalive</a></address>
      <p>Σε κατάσταση έκτακτης ανάγκης κηρύχθηκε απόψε η Βενετία, μετά τα ακραία πλημμυρικά φαινόμενα της Τρίτης, όπως ανακοίνωσε ο πρωθυπουργός της Ιταλίας Τζουζέπε Κόντε.</p>
      <p>"Η κυβέρνηση ενέκρινε την κατάσταση έκτακτης ανάγκης για την Βενετία", έγραψε στο Twitter ο Κόντε, δύο ημέρες μετά την ιστορική πλημμυρίδα, τη μεγαλύτερη που έχει καταγραφεί ποτέ.</p>
      <p>Σύμφωνα με τον Κόντε, θα αποδεσμευτεί το ποσό των 20 εκατομμυρίων ευρώ προκειμένου να καλυφθούν οι πιο επείγουσες ανάγκες της πόλης.</p>
      <p>Σήμερα, οι 50.000 κάτοικοι του ιστορικού κέντρου της Βενετίας επωφελήθηκαν από την βελτίωση του καιρού και έβγαλαν στον ήλιο διάφορα αντικείμενα –από παπούτσια μέχρι σουβενίρ– για να στεγνώσουν. Η ατμόσφαιρα ήταν σχετικά εορταστική, με τους τουρίστες να περιφέρονται στην πλατεία του Αγίου Μάρκου με πορτοκαλί, μπλε ή κίτρινες γαλότσες ή να πίνουν τον καφέ τους με τα πόδια στο νερό, στα λιγοστά μπαρ και εστιατόρια που παρέμειναν ανοιχτά.</p>
      <p>Η Βενετία δέχεται 36 εκατομμύρια τουρίστες κάθε χρόνο και το 90% αυτών είναι ξένοι. Μια Γαλλίδα, η Μανόν Γκοντρ, είπε ότι είναι "μοναδική εμπειρία" να βλέπει την πόλη κάτω από το νερό, όμως ανησυχεί "για τις ζημιές στα μνημεία και στους ανθρώπους".</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>