<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158424_1106.html"/>
    <meta property="og:site_name" content="Novsport"/>
    <meta property="article:published_time" content="2019-11-14T21:57:00+00:00"/>
    <meta property="og:title" content="Португалия писа шестица на Литва, Роналдо с хеттрик (ВИДЕО)"/>
    <meta property="og:description" content="По едно попадение за разгрома добавиха Пици, Гонсало Пасиенсия и Бернардо Силва"/>
  </head>
  <body>
    <article>
      <h1>Португалия писа шестица на Литва, Роналдо с хеттрик (ВИДЕО)</h1>
      <address><time datetime="2019-11-14T21:57:00+00:00">14 Nov 2019, 21:57</time> by <a rel="author">Спортал</a></address>
      <p>Европейският шампион Португалия направи решителна крачка към класиране за Евро 2020, след като срази Литва с 6:0. Кристиано Роналдо заби хеттрик и вече има 98 гола с националната фланелка, а по едно попадение за разгрома добавиха Пици, Гонсало Пасиенсия и Бернардо Силва. Това означава, че ако спечелят гостуването си на Люксембург след няколко дни, португалците ще се класират за еврофиналите, независимо от изхода на мача между Сърбия и Украйна.<br/><br/>Селекционерът на Португалия Фернандо Сантош направи цели 7 промени в състава в сравнение със загубата от Украйна в Киев през октомври. В предни позиции до Кристиано Роналдо започнаха Бернардо Силва и Гонсало Пасиенсия от Айнтрахт (Франкфурт), за когото това беше дебют в официаилен мач. В средата на терена стартираха Пици, Бруно Фернандеш и Рубен Невеш, а защитата пред Руи Патрисио оформиха Марио Руи, Жозе Фонте, Рубен Диаш и Рикардо Перейра.<br/><br/>7 бяха и рокадите в единайсеторката на Литва. Стражът на ЦСКА-София Витаутас Черниаускас остана сред резервите, но под рамката застана друг вратар, познат у нас - миналият през Ботев (Пловдив) Ернестас Шеткус. В предни позиции се разчиташе на Фьодор Черних, на когото трябваше да помагат Арвидас Новиковас и Паулюс Голубицкас.<br/><br/>Срещата започна с мощен домакински натиск и пропуск с глава на Роналдо след центриране на Бернардо Силва. Литовците бяха стъписани и бързо допуснаха грешка. В 6-ата минута Миколюнас изпусна Кристиано и го повали в наказателното поле, а реферът Руди Буке посочи бялата точка. Изпълнението на №7 не беше перфектно, но топката все пак се озова в мрежата - 1:0.<br/><br/>Шеткус имаше няколко добри намеси, с които попречи на Пасиенсия и Бруно Фернандеш да вкарат втори гол за Португалия. Това обаче направи Роналдо в 22-ата минута след хубаво подаване на Пасиенсия и безмилостен удар. До почивката имаше още половин дузина голови положения пред вратата на гостите, но резултатът някак остана непроменен.<br/><br/>Преди този мач португалците бяха вкарали 13 от последните си 16 гола след почивката и това не вещаеше нищо добро за Литва. Домакините определено искаха да зарадват публиката с много попадения и атакуваха безспирно. В 52-ата минута Пици покачи на 3:0, след като топката на два пъти риошира в гредите преди да мине голлинията. В 56-ата Пасиенсия отбеляза първия си гол за националния отбор след пробив отдясно на Бернардо Силва и неуверена намеса на Шеткус.<br/><br/>Португалците не спряха дотук. В 63-ата минута Рикардо Перейра центрира към Бернардо Силва, който майсторски овладя топката и се разписа за 5:0. Скоро след това Кристиано оформи своя хеттрик. Защитниците на гостите се засуетиха и не изчистиха топката и звездата ан Португалия реализира 98-ия си гол за националния тим.</p>
    </article>
  </body>
</html>