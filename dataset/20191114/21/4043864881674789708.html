<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7232000/"/>
    <meta property="og:site_name" content="Українська правда"/>
    <meta property="article:published_time" content="2019-11-14T21:18:38+00:00"/>
    <meta property="og:title" content="Путін посварив Порошенка і поділився побоюваннями щодо особливого статусу Донбасу"/>
    <meta property="og:description" content="Президент Росії Володимир Путін заявив, що не може бути іншого закону про особливий статус Донбасу, а в закону нинішнього, за Мінськими угодами, в кінці року закінчується термін дії."/>
  </head>
  <body>
    <article>
      <h1>Путін посварив Порошенка і поділився побоюваннями щодо особливого статусу Донбасу</h1>
      <address>
        <time datetime="2019-11-14T21:18:38+00:00">14 Nov 2019, 21:18</time>
      </address>
      <p>Президент Росії Володимир Путін заявив, що не може бути іншого закону про особливий статус Донбасу, а в закону нинішнього, за Мінськими угодами, в кінці року закінчується термін дії.</p>
      <p><b>Джерело:</b> пресконференція Володимира Путіна після саміту BRICS у Бразилії</p>
      <p><b>Пряма мова:</b> "Ми чуємо від перших осіб України, що може бути прийнятий інший закон про особливий статус Донбасу.</p>
      <p>Якщо буде прийнято щось таке, що не узгодять із "ЛНР" і "ДНР", тоді все вмить зайде у глухий кут.</p>
      <p>Адже весь сенс формули Штайнмаєра, яка не несе ніякого змісту і є просто інструментом імплементації закону про особливий статус після проведення муніципальних виборів...Там же нічого немає змістовного.</p>
      <p>Це просто формула, причому така, що не в повній мірі відповідає Мінським угодам, але ми пішли на це. Це компроміс із нашого боку. Ми погодилися, аби тільки хоч щось було, щоб рухатися вперед.</p>
      <p>Для чого потрібна ця формула, якщо не буде самого закону про особливий статус? Адже нам формула потрібна для імплементації цього закону.</p>
      <p>І ще дуже важлива обставина. 31 грудня завершується термін дії закону про особливий статус на Донбасі.</p>
      <p>Якщо він не буде продовжений...Взагалі-то колись європейські партнери ставили питання про те, щоб – і прямо просили про це Україну – зробити цей закон безстроковим. Не на рік, не на два, не на три. Свого часу Порошенко погодився з цим, сказав "так, ми маємо це зробити і ми це зробимо". Так нічого і не було зроблено.</p>
      <p>31-го (грудня – ред.) закінчується термін. Далі що? Що ми будемо обговорювати в нормандському форматі? Це взагалі ключове питання".</p>
      <p><b>Деталі:</b> Путін відповідав на питання журналістів більше 40 хвилин. На запитання по Україні відповідав довше п'яти хвилин.</p>
      <p><b>Що було раніше:</b> 3 жовтня президент Володимир Зеленський заявив, що буде розроблено <a href="https://www.pravda.com.ua/news/2019/10/3/7228064/">новий закон про особливий статус Донбасу</a>.</p>
      <p>
        <b>Передісторія:</b>
      </p>
      <ul>
        <li>Рік тому, 4 жовтня, народні депутати <a href="https://www.pravda.com.ua/news/2018/10/4/7194066/">підтримали</a> пролонгацію закону <a href="http://w1.c1.rada.gov.ua/pls/zweb2/webproc4_1?pf3511=64725">№9153</a>  про особливий порядок місцевого самоврядування  в окремих районах Донецької та Луганської областей до 31 грудня 2019 року.</li>
        <li>Документ передбачає, що особливий порядок місцевого самоврядування в окремих районах Донбасу набуває чинності тільки після виконання всіх умов, викладених у статті 10 закону (про особливий порядок місцевого самоврядування), зокрема в частині, що стосується виведення всіх незаконних збройних формувань, їхньої військової техніки, а також бойовиків і найманців з території України.</li>
        <li>Закон про особливий порядок місцевого самоврядування в ОРДЛО було ухвалено у вересні 2014 року, він набув чинності 18 жовтня 2014 року терміном на 3 роки.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/14/7232002/"/>
        <a href="https://www.pravda.com.ua/news/2019/11/14/7231998/"/>
        <a href="https://www.pravda.com.ua/news/2019/11/14/7231935/"/>
      </related>
    </article>
  </body>
</html>