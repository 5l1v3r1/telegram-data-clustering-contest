<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Evo-Morales-Zapatero-Mujica-Bolivia_0_2344565565.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T21:40:32+00:00"/>
    <meta property="og:title" content="Evo Morales proposa Zapatero i Mújica com a mediadors a Bolívia"/>
    <meta property="og:description" content="Morales es va exiliar a Mèxic dimarts, després de dimitir com a president de Bolívia pressionat per l’exèrcit i les protestes al carrer"/>
  </head>
  <body>
    <article>
      <h1>Evo Morales proposa Zapatero i Mújica com a mediadors a Bolívia</h1>
      <h2>Morales es va exiliar a Mèxic dimarts, després de dimitir com a president de Bolívia pressionat per l’exèrcit i les protestes al carrer</h2>
      <address>
        <time datetime="2019-11-14T21:40:32+00:00">14 Nov 2019, 21:40</time>
      </address>
      <p>Evo Morales ha proposat l’expresident uruguaià José Mújica i l’espanyol José Luis Rodríguez Zapatero perquè actuïn com a mediadors en la crisi a Bolívia i perquè ajudin a “pacificar” el país. Morales es va exiliar a Mèxic dimarts, després de dimitir com a president de Bolívia pressionat per l’exèrcit i les protestes al carrer. Dimecres, la fins llavors senadora Jeanine Áñez es va autoproclamar nova presidenta del país.</p>
      <p>“És important la presència de qualsevol organisme, excepte l’OEA”, va afirmar Morales en declaracions a la Radiodifusió Nacional de l’Uruguai en referència a l’Organització d’Estats Americans, que es va encarregar d’auditar els resultats de les eleccions presidencials del 20 d’octubre a Bolívia. L’OEA va arribar a la conclusió que hi havia hagut frau i va recomanar repetir els comicis. “Personalitats com Mújica i Zapatero també animarien el diàleg”, va afegir l’expresident indígena. Amb tot, va aclarir que no li correspon a ell contactar amb aquests expresidents per convidar-los a dialogar. Segons va dir, són els partits que han perdut les eleccions i les forces socials els que han de buscar mediadors per afavorir el diàleg.</p>
    </article>
  </body>
</html>