<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/novemberben-dont-a-kormany-a-beremelesekrol-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-14T21:07:00+00:00"/>
    <meta property="og:title" content="Novemberben dönt a kormány a béremelésekről - a nap hírei"/>
    <meta property="og:description" content="Újabb kérdésekre kell válaszolnia a magyar biztos-jelöltnek, a román és a francia viszont bizalmat kapott az európai parlament szakbizottságától. Még novemberben dönt a kormány a béremelésekről. Több mint 100 informatikai szakembert vesz fel a Nokia Magyarországon. A nap legfontosabb hírei november 14-én."/>
  </head>
  <body>
    <article>
      <h1>Novemberben dönt a kormány a béremelésekről - a nap hírei</h1>
      <address><time datetime="2019-11-14T21:07:00+00:00">14 Nov 2019, 21:07</time> by <a rel="author">Infostart</a></address>
      <h3>Újabb kérdésekre kell válaszolnia a magyar biztos-jelöltnek, a román és a francia viszont bizalmat kapott az európai parlament szakbizottságától. Még novemberben dönt a kormány a béremelésekről. Több mint 100 informatikai szakembert vesz fel a Nokia Magyarországon. A nap legfontosabb hírei november 14-én.</h3>
      <p><a href="https://infostart.hu/kulfold/2019/11/14/nem-ment-at-varhelyi-oliver-a-csutortoki-meghallgatason">A magyar biztos-jelöltnek további kérdésekre kell még válaszolnia, a románt és a franciát viszont elfogadta az európai parlament illetékes bizottsága.</a>A szomszédság- és bővítéspolitikai portfólióra jelölt Várhegyi Olivérnek írásban tettek fel újabb 5 kérdést a külügyi bizottság tagjai, ezekre hétfőig kell válaszolnia.</p>
      <p><a href="https://infostart.hu/gazdasag/2019/11/14/varga-mihaly-a-gdp-adatrol-a-gazdasag-egeszseges-szerkezete-all-a-novekedes-mogott">A kormány el tudja fogadni, hogy 10 százalékkal emelkedjen a minimálbér jövőre - mondta a pénzügyminiszter.</a>Varga Mihály arra reagált, hogy decemberben ugyanis újranyitják a jövő évi minimálbéremelésről szóló tárgyalásokat, mivel a vártnál kedvezőbb a magyar gazdaság teljesítménye. A Központi Statisztikai Hivatal adatai szerint július és szeptember között 5 százalékkal nőtt a GDP az előző év azonos időszakához képest, a kiigazított adatok alapján 4,8 százalékos volt a bővülés.</p>
      <p><a href="https://infostart.hu/gazdasag/2019/11/14/valtozasok-johetnek-a-kedvelt-adofajtaban">Megvizsgálja a szaktárca a kisadózó vállalkozások tételes adózásának gyakorlatát.</a>A pénzügyminiszter a Magyar Kereskedelmi és Iparkamara elnökségi ülését követően közölte: a tárca egyetért a szervezettel abban, hogy sem a versenyképesség rontása, sem a visszaélések elősegítése nem volt célja az adónem elindításának.</p>
      <p><a href="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon">Még novemberben dönt a kormány a béremelésekről - ígérte a Miniszterelnökséget vezető miniszter.</a> Gulyás Gergely a kormányinfón hozzátette, hogy az orvosok is számíthatnak béremelésre. A kormányinfón szó volt arról is, hogy csak a közigazgatásban van létszámstop, az a kórházakra, szociális intézményekre nem vonatkozik. Továbbá arról, hogy már megvan az engedélyek többsége a fogaskerekű felújításnak és vonalának meghosszabbítási terveire, a beruházás 40 milliárd forintba kerülne. Gulyás Gergely kiemelte még, hogy megszűnik a kétszintű építésigazgatás, és megadóztatják az ingatlanspekulációt.</p>
      <p>Több mint 100 informatikai szakembert vesz fel a Nokia Magyarországon. A társaság új digitális telekommunikációs hálózatok fejlesztésével foglalkozó IT Kompetencia Központja a különböző mobilhálózati alkalmazások és szolgáltatások, így az új 5G termékek és megoldások területére fókuszál majd.</p>
      <p><a href="https://infostart.hu/belfold/2019/11/14/uj-lepesekkel-segitik-a-cukorbeteg-gyermekeket">Több új intézkedéssel is segíti a kormány az 1-es típusú diabétesszel élő gyerekeket és az őket gondozó szüleiket - jelentette be családügyi államtitkár.</a> Novák Katalin a diabétesz világnapján tartott sajtótájékoztatón beszélt erről. Magyarországon 730 ezren cukorbetegek, azonban fél millióra teszik azok számát, akik még nincsenek tisztában betegségükkel.</p>
      <p>Magyar-ukrán csúcstalálkozót tartana szükségesnek a két ország és a kárpártaljai magyarság helyzetének rendezésére a miniszterelnökség nemzetpolitikáért felelős államtitkára. Potápi Árpád János az InfoRádió Aréna című műsorában arról beszélt, hogy egy legfelsőbb szintű tárgyalás tudná kimozdítani a holtpontról a helyzetet.</p>
      <p>Gyásznapot rendeltek el péntekre Szlovákiában a szerdai buszbaleset áldozataira emlékezve. Nyitragerencsér közelében teherautóval ütközött egy többségében iskolásokat szállító távolsági autóbusz, a 12 halott között négy gyerek van, 17-en megsérültek.</p>
    </article>
  </body>
</html>