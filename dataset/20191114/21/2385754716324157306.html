<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597397/o-tramp-exei-paradextei-oti-dorodokise-tin-oukrania"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T21:00:00+00:00"/>
    <meta property="og:title" content="«Ο Τραμπ έχει παραδεχτεί ότι δωροδόκησε την Ουκρανία»"/>
    <meta property="og:description" content="Η πρόεδρος της Βουλής των Αντιπροσώπων, Νάνσι Πελόζι, υποστήριξε σήμερα ότι ο Ρεπουμπλικάνος πρόεδρος Ντόναλντ Τραμπ έχει ήδη παραδεχτεί ότι έκανε ενέργειες..."/>
  </head>
  <body>
    <article>
      <h1>«Ο Τραμπ έχει παραδεχτεί ότι δωροδόκησε την Ουκρανία»</h1>
      <address><time datetime="2019-11-14T21:00:00+00:00">14 Nov 2019, 21:00</time> by <a rel="author">sigmalive</a></address>
      <p>Η πρόεδρος της Βουλής των Αντιπροσώπων, Νάνσι Πελόζι, υποστήριξε σήμερα ότι ο Ρεπουμπλικάνος πρόεδρος Ντόναλντ Τραμπ έχει ήδη παραδεχτεί ότι έκανε ενέργειες που ισοδυναμούν με δωροδοκία στο σκάνδαλο της Ουκρανίας, το οποίο βρίσκεται στο επίκεντρο της έρευνας που διεξάγεται στην Βουλή των Αντιπροσώπων για την παραπομπή του με το ερώτημα της καθαίρεσης.</p>
      <p>«Η δωροδοκία είναι να χορηγήσεις ή να παρακρατήσεις την στρατιωτική βοήθεια με αντάλλαγμα μια δημόσια ανακοίνωση μιας ψευδούς έρευνας. Αυτό είναι δωροδοκία», είπε η Πελόζι σε συνέντευξη Τύπου που παραχώρησε.</p>
      <p>«Αυτό που παραδέχτηκε ο πρόεδρος και λέει ότι είναι άμεμπτο, εγώ λέω ότι είναι απολύτως λάθος. Είναι δωροδοκία», επέμεινε.</p>
      <p>Οι Δημοκρατικοί εξετάζουν αν ο Τραμπ καταχράστηκε την εξουσία του παρακρατώντας στρατιωτική βοήθεια ύψους 391 εκατομμυρίων δολαρίων προς την Ουκρανία προκειμένου να ασκήσει πίεση στο Κίεβο για να ξεκινήσει μια εισαγγελική έρευνα, από την οποία θα είχε πολιτικό όφελος ο ίδιος. Η αποδέσμευση των χρημάτων είχε εγκριθεί από το Κογκρέσο ως βοήθεια στον αγώνα της Ουκρανίας απέναντι στους φιλορώσους αυτονομιστές των ανατολικών επαρχιών της.</p>
      <p>Η Πελόζι συνέκρινε τις ενέργειες του Τραμπ με εκείνες του πρώην προέδρου, Ρίτσαρντ Νίξον, στο σκάνδαλο Γουότεργκεϊτ που τον οδήγησε στην παραίτηση το 1974. Όπως είπε, η προσπάθεια του Τραμπ να στρατολογήσει μια ξένη δύναμη για να τον βοηθήσει στις εκλογές στις ΗΠΑ και η παρακώλυση της πληροφόρησης για το θέμα –την αποκάλεσε «συγκάλυψη»– κάνουν να φαίνονται «σχεδόν ασήμαντα» όσα έκανε ο Νίξον.</p>
      <p>Δύο διπλωμάτες καριέρας, ο Ουίλιαμ Τέιλορ και ο Τζορτζ Κεντ, κατέθεσαν την Τετάρτη, κατά την πρώτη ημέρα των δημόσιων ακροάσεων στη Βουλή των Αντιπροσώπων. Στην Επιτροπή Πληροφοριών πρόκειται να καταθέσει αύριο η Μαρί Γιοβάνοβιτς, η πρέσβειρα στο Κίεβο την οποία ανακάλεσε αιφνιδίως ο Τραμπ τον περασμένο Μάιο. Την εποχή εκείνη, ο προσωπικός δικηγόρος του προέδρου, Ρούντι Τζουλιάνι, πίεζε την Ουκρανία να ξεκινήσει έρευνες σε βάρος του πρώην αντιπροέδρου, Τζο Μπάιντεν.</p>
      <p>Ο Τέιλορ στην κατάθεσή του αποκάλυψε ένα μέχρι τώρα άγνωστο τηλεφώνημα μεταξύ του προέδρου Ντόναλντ Τραμπ και του πρεσβευτή των ΗΠΑ στην Ευρωπαϊκή Ένωση, που έγινε στις 26 Ιουλίου και στο οποίο συζητήθηκε η ανάγκη να ξεκινήσει η Ουκρανία «έρευνες». Ο Τέιλορ επικαλέστηκε ως μάρτυρα έναν συνεργάτη του, σύμφωνα όμως με το πρακτορείο Associated Press υπάρχει και δεύτερος μάρτυρας του τηλεφωνήματος αυτού, ένας άλλος υπάλληλος της πρεσβείας των ΗΠΑ στο Κίεβο.</p>
      <p>Ο πρόεδρος Τραμπ, μιλώντας σε δημοσιογράφους μετά την κατάθεση του Τέιλορ, είπε ότι δεν ξέρει «τίποτα» για αυτό το τηλεφώνημα και ότι «το ακούει πρώτη φορά».</p>
      <p>Ο συνεργάτης του Τέιλορ, ο Ντέιβιντ Χολμς, έχει κληθεί να καταθέσει αύριο κεκλεισμένων των θυρών.</p>
      <p>Σύμφωνα, πάντως, με τον υπουργό Εξωτερικών της Ουκρανίας, Βαντίμ Πριστάικο, ο Σόντλαντ δεν είχε συνδέσει κατηγορηματικά τη νχορήγηση της στρατιωτικής βοήθειας με την έρευνα για τους Μπάιντεν. «Ο πρεσβευτής Σόντλαντ δεν μας είπε –και σίγουρα δεν το είπε σε εμένα– ότι υπάρχει κάποια σχέση μεταξύ της βοήθειας και των ερευνών. Θα πρέπει να ρωτήσετε τον ίδιο», είπε σύμφωνα με το πρακτορείο Interfax.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>