<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/borisov-za-balgarija-i-garcija-prioritet-e-gazovija-interkonektor.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T21:19:00+00:00"/>
    <meta property="og:title" content="Борисов: За България и Гърция приоритет е газовия интерконектор"/>
    <meta property="og:description" content="Премиерът разговаря с гръцкия си колега преди Четвъртата среща на върха в Солун"/>
  </head>
  <body>
    <article>
      <h1>Борисов: За България и Гърция приоритет е газовия интерконектор</h1>
      <h2>Премиерът разговаря с гръцкия си колега преди Четвъртата среща на върха в Солун</h2>
      <address>
        <time datetime="2019-11-14T21:19:00+00:00">14 Nov 2019, 21:19</time>
      </address>
      <figure>
        <video src="https://vid.btv.bg/btvnews/2019/11/14/borisov_1573766814-1.mp4"/>
      </figure>
      <p>Реализацията на ключовите съвместни инфраструктурни и енергийни проекти беше сред акцентите на разговора между премиерът на България Бойко Борисов и гръцкия му колега Кириакос Мицотакис, съобщава пресслужбата на министерски съвет. Двамата правителствени ръководители разговаряха преди началото на Четвъртата среща на върха в Солун.</p>
      <p>"Ускорената реализация на газовия интерконектор между България и Гърция е приоритетен не само за нас, но и за целия регион. Само преди дни проверих напредъка на изграждането на дейностите на връзката, чийто старт беше даден през месец май тази година. Така ще подобрим енергийната сигурност на цяла Югоизточна Европа", категоричен беше премиерът Бойко Борисов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020592.jpg"/>
        <figcaption>Снимка: btvnovinite.bg</figcaption>
      </figure>
      <p>Той посочи, че за икономическия подем в региона ще допринесе и реализирането на транспортните проекти като железопътната линия Бургас-Александруполис, която е част от по-големия проект за мултимодален коридор за товарни превози, свързващ Егейско и Черно море "Sea2Sea".</p>
      <p>В хода на разговора двамата отбелязаха отличните двустранни връзки в търговско-икономическия сектор. В разговора беше акцентирано и върху големия потенциал в сферата на туризма, който двете страни развиват през последните години, като премиерът Борисов подчерта значението на автомагистрала "Струма" за свързаността с южната ни съседка.</p>
      <p>В изказването си по-късно по време на Четвъртата лидерска среща в Солун, Борисов заяви, че е разтревожен от разделението на обществото в Република Северна Македония по темата Европейски съюз.</p>
      <p>"Една държава трябва да има много ясна заявка от всички партии, от цялата политическа класа, че това е дългосрочен път", заяви премиерът, но беше категоричен, че ще продължи да помага на колегата си Заев в тази посока.</p>
      <p>Пред представителите на гръцкия бизнес Борисов отново подчерта успешните взаимоотношения между България и Гърция. „Няма гръцка компания, която да работи в България и да се е оплакала. „Много внимавам с данъците. Вече 10 години не пипаме данъци. Инвеститорите знаят това“, заяви още той. </p>
      <p>Премиерът Бойко Борисов заяви, че през месец декември във Варна ще се проведе Четиристранната среща между България, Гърция, Румъния и Сърбия, която е традиционна платформа за затвърждаването на регионалното икономическо и политическо сътрудничество. </p>
    </article>
  </body>
</html>