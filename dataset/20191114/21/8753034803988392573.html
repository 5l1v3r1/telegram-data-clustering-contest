<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/kJxnvQ/pelosi-militaerhjelpen-til-ukraina-brukt-som-en-bestikkelse"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T21:11:19+00:00"/>
    <meta property="og:title" content="Pelosi: – Militærhjelpen til Ukraina brukt som en bestikkelse"/>
    <meta property="og:description" content="President Donald Trump ville bruke militærhjelpen til Ukraina som en bestikkelse for å få landet til å granske hans rival Joe Biden, sier Nancy Pelosi."/>
  </head>
  <body>
    <article>
      <h1>Pelosi: – Militærhjelpen til Ukraina brukt som en bestikkelse</h1>
      <h2>President Donald Trump ville bruke militærhjelpen til Ukraina som en bestikkelse for å få landet til å granske hans rival Joe Biden, sier Nancy Pelosi.</h2>
      <address><time datetime="2019-11-14T21:11:19+00:00">14 Nov 2019, 21:11</time> by <a rel="author">NTB-AP-AFP</a></address>
      <p>Pelosi, som leder Representantenes hus i Kongressen, sier onsdagens vitneforklaring fra Ukraina-ambassadør William Taylor og statssekretær George Kent er ødeleggende for Trump, fordi de «befester bevis for bestikkelser» begått av Trump i hans handlinger knyttet til Ukraina.</p>
      <p>Pelosis uttalelse torsdag er et tegn på at demokratene mener det foreligger nok bevis fra onsdagens høring til å støtte påstanden om at Trump misbrukte sin makt til å fremme egne politiske interesser.</p>
      <p>Beviset får tidligere president Richard Nixons handlinger til «å nesten se små ut» til sammenligning, sa Pelosi til journalister torsdag.</p>
      <p>Republikanerne mener demokratenes sak ikke er styrket etter onsdagens utspørring av Taylor og Kent.</p>
      <p>– Deres forståelse, som utgjør grunnlaget for demokratenes sak, var basert på annenhåndsopplysninger. Ikke noe av det som ble sagt var anklageverdig, sier republikanernes leder i Representantenes hus, Kevin McCarthy.</p>
      <p>I den åpne høringen onsdag sa Taylor at det fantes to politiske kanaler i forholdet til Ukraina, en «regulær» og en «irregulær» kanal. Sistnevnte kanal ble ifølge Taylor ledet av Trumps personlige advokat Rudy Giuliani.</p>
      <p>Kent sa at Giuliani hadde igangsatt en kampanje mot den daværende Ukraina-ambassadøren Marie Yovanovitch. Trump erstattet henne med Taylor i juni. Yovanovitch skal vitne fredag.</p>
    </article>
  </body>
</html>