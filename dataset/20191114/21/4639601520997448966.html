<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/society/polytexneio-2019-triimero-ekdiloseon-kykloforiakes-rythmiseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T21:42:51+00:00"/>
    <meta property="og:title" content="Πολυτεχνείο 2019 : Τριήμερο εκδηλώσεων – Κυκλοφοριακές ρυθμίσεις"/>
    <meta property="og:description" content="Οπως κάθε χρόνο θα κορυφωθούν με την καθιερωμένη πορεία προς την αμερικάνικη πρεσβεία το απόγευμα της Κυριακής"/>
  </head>
  <body>
    <article>
      <h1>Πολυτεχνείο 2019 : Τριήμερο εκδηλώσεων – Κυκλοφοριακές ρυθμίσεις</h1>
      <h2>Οπως κάθε χρόνο θα κορυφωθούν με την καθιερωμένη πορεία προς την αμερικάνικη πρεσβεία το απόγευμα της Κυριακής</h2>
      <address><time datetime="2019-11-14T21:42:51+00:00">14 Nov 2019, 21:42</time> by <a rel="author">ΤοΒΗΜΑ Team</a></address>
      <p>Ξεκινά από το πρωί της Παρασκευής το τριήμερο εκδηλώσεων για την 46η επέτειο της φοιτητικής εξέγερσης του Πολυτεχνείου που όπως κάθε χρόνο θα κορυφωθούν με την καθιερωμένη πορεία προς την αμερικάνικη πρεσβεία το απόγευμα της Κυριακής.</p>
      <p>Καθ’ όλη τη διάρκεια του τριημέρου οι πόρτες του ιδρύματος θα ανοίγουν στις 9.30 το πρωί και θα κλείνουν στις 9 το βράδυ, ενώ την Κυριακή, ανήμερα της επετείου, οι πύλες θα κλείσουν στις 13.00 ενώ από τις 14.00 θα ξεκινήσει η σταδιακή εκκένωση των χώρων του Πολυτεχνείου. Εντός του χώρου του Ιδρύματος θα παραμείνουν μόνο οι ομάδες περιφρούρησης της Επιτροπής Εορτασμού όπως αποφασίστηκε.</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Η καθιερωμένη πορεία προς την αμερικανική πρεσβεία έχει προγραμματιστεί για τις 4 το απόγευμα.</p>
      <h3>Κυκλοφοριακές ρυθμίσεις</h3>
      <p>Λόγω των εκδηλώσεων από την Παρασκευή θα αρχίσουν να εφαρμόζονται σταδιακά και ανάλογα της προσέλευσης του κόσμου, κυκλοφοριακές ρυθμίσεις γύρω από το Πολυτεχνείο στην Πατησίων και μέχρι το ύψος της πλατείας Κάνιγγος με απαγόρευση στάσης και στάθμευσης των οχημάτων και όποτε απαιτείται διακοπή της κυκλοφορίας.</p>
      <p>Τα μέτρα θα κορυφωθούν την Κυριακή, 17 Νοεμβρίου και σύμφωνα με την Τροχαία από τις 12 το μεσημέρι θα αρχίσουν να επεκτείνονται στην ευρύτερη περιοχή του κέντρου και στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Ακόμη, σύμφωνα με απόφαση της «Οδικές Συγκοινωνίες Α.Ε.», θα πραγματοποιηθούν τροποποιήσεις στα δρομολόγια και τις στάσεις των συγκοινωνιακών μέσων (Λεωφορεία – Τρόλεϊ).</p>
      <p>Όπως αναφέρει η ΓΑΔΑ «παρακαλούνται οι οδηγοί, από την Παρασκευή 15-11-2019 έως και την Κυριακή 17-11-2019, να αποφύγουν την κίνηση και στάθμευση των οχημάτων τους στους χώρους των εκδηλώσεων, της διαδρομής της πορείας και πέριξ της Πρεσβείας των Η.Π.Α., καθώς επίσης και στην ευρύτερη περιοχή του Κέντρου, τόσο για την εξυπηρέτησή τους, όσο και για την αποτροπή πρόσθετων κυκλοφοριακών προβλημάτων».</p>
      <h3>Ανησυχία από τον Πρύτανη</h3>
      <p>«Οι ημέρες θέλουν προσοχή και τα λόγια πρέπει να είναι μετρημένα», δήλωσε ο πρύτανης του ΕΜΠ, Ανδρέας Μπουντουβής, σημειώνοντας ότι προσδοκά «να έχουμε έναν εορτασμό αντάξιο της μνήμης που γιορτάζουμε, με μαζική συμμετοχή του κόσμου και της πανεπιστημιακής κοινότητας».</p>
      <p>«Η πανεπιστημιακή κοινότητα και ειδικότερα η πολυτεχνειακή, οφείλει να συνεισφέρει όσο πιο αποτελεσματικά γίνεται, στη διαμόρφωση κατάλληλων συνθηκών για τον απρόσκοπτο εορτασμό της φετινής επετείου», τόνισε ο κ. Μπουντουβής.</p>
      <p>«Η προάσπιση του πανεπιστημιακού ασύλου θα κριθεί στην πράξη και απαιτεί εγρήγορση, ψυχραιμία και αποτελεσματική συνεργασία όλων των υπευθύνων, από πλευράς πολιτείας και πανεπιστημίου. Η πρόσφατη έκρυθμη κατάσταση στο Οικονομικό Πανεπιστήμιο Αθηνών προκαλεί δικαιολογημένα φόρτιση και συνεπώς μεγάλη ανησυχία και αναδεικνύει τη σημασία των καλά υπολογισμένων αποφάσεων και κινήσεων όλων των εμπλεκόμενων μερών», πρόσθεσε.</p>
      <p>Ο πρύτανης τόνισε επίσης ότι «κανείς δεν θέλει το πανεπιστήμιο να κλείνει μερικώς ή ολικώς», καθώς «όταν αυτό συμβαίνει, ο αντίκτυπος στην κοινωνία είναι αρνητικός και οι φοιτητές ζημιώνονται».</p>
      <p>«Εμείς, πρυτάνεις και δάσκαλοι, οφείλουμε να λέμε τα πράγματα με το όνομά τους και να κάνουμε τη δουλειά μας, ανταποκρινόμενοι στην αποστολή μας και σεβόμενοι τους δημοκρατικούς κανόνες και την ακαδημαϊκή δεοντολογία, ιδιαίτερα όταν οι καταστάσεις γίνονται δύσκολες ή κρίσιμες όπως αυτή την περίοδο», συμπλήρωσε.</p>
      <p>Τόνισε, ακόμη, ότι «αγκυλώσεις, αυθαιρεσία, βία είναι ασύμβατα με τη λειτουργία του δημόσιου πανεπιστημίου» και ότι «πρέπει να εκλείψουν».</p>
      <p>Ο πρύτανης του ΕΜΠ Ανδρέας Μπουντουβής εξέφρασε την ανησυχία του για την κατάσταση που επικρατεί στην πανεπιστημιακή κοινότητα λίγες μέρες πριν την επέτειο, μετά τα γεγονότα του Οικονομικού Πανεπιστημίου Αθηνών και την αναστάτωση στις τάξεις των φοιτητών.</p>
      <h3>Ακολουθεί το κάλεσμα της Επιτροπής Εορτασμού:</h3>
      <p>ΚΑΛΕΣΜΑ</p>
      <p>46 ΧΡΟΝΙΑ ΜΕΤΑ την ΕΞΕΓΕΡΣΗ του ΝΟΕΜΒΡΗ του 1973</p>
      <p>Ο ΑΓΩΝΑΣ για «ΨΩΜΙ – ΠΑΙΔΕΙΑ – ΕΛΕΥΘΕΡΙΑ», ΣΥΝΕΧΙΖΕΤΑΙ</p>
      <p>Καλούμε τους εργαζομένους, τη νεολαία, κάθε προοδευτικό πολίτη, να πάρουν μέρος στις τριήμερες εκδηλώσεις για την 46η επέτειο της Εξέγερσης του Νοέμβρη και στην ΠΟΡΕΙΑ προς την Αμερικάνικη Πρεσβεία.</p>
      <p>Καλούμε τους μαζικούς φορείς, εργατικά σωματεία, Φοιτητικούς Συλλόγους, άλλους φορείς του λαϊκού κινήματος, να πάρουν μέρος στις εκδηλώσεις προς τιμή του ξεσηκωμού του Πολυτεχνείου, διοργανώνοντας και δικές τους εκδηλώσεις στο χώρο τους.</p>
      <p>Καλούμε τους μαθητές, φοιτητές, νέους, εργαζόμενους, τους γονείς με τα παιδιά τους στο Πολυτεχνείο.</p>
      <p>Λαός και νεολαία να δώσουν με το μαζικό και αγωνιστικό παρόν συνολική απάντηση στην ασκούμενη αντιλαϊκή πολιτική, τη λιτότητα, τον αυταρχισμό, τη διάλυση των εργασιακών σχέσεων, στα εμπόδια άσκησης των συνδικαλιστικών δικαιωμάτων των εργαζομένων, στα νέα εμπόδια που ορθώνονται στη μόρφωση των παιδιών των λαϊκών στρωμάτων, ενάντια στην ένταση της καταστολής.</p>
      <p>ΟΛΟΙ στην ΠΟΡΕΙΑ στην ΑΜΕΡΙΚΑΝΙΚΗ ΠΡΕΣΒΕΙΑ την ΚΥΡΙΑΚΗ 17 ΝΟΕΜΒΡΗ 2019 στις 4:00 Μ.Μ.</p>
      <p>Συνεχίζουμε τον αγώνα για την ικανοποίηση των σύγχρονων αναγκών των εργαζομένων, δίνοντας σύγχρονο περιεχόμενο στο σύνθημα «ΨΩΜΙ – ΠΑΙΔΕΙΑ – ΕΛΕΥΘΕΡΙΑ», ενάντια στους ιμπεριαλιστικούς πολέμους και επεμβάσεις, που γεννούν πρόσφυγες και μετανάστες, ενάντια στη συμμετοχή της Ελλάδας σε αυτούς.</p>
      <p>Οι εξελίξεις στο Οικονομικό Πανεπιστήμιο Αθηνών και η δράση των δυνάμεων καταστολής με στόχο την τρομοκράτηση του λαού, λίγες μέρες πριν από το τριήμερο των εκδηλώσεων για να τιμηθεί η 46η επέτειος από τον ξεσηκωμό του Νοέμβρη του 1973, συνιστούν σοβαρό κίνδυνο. Θεωρούμε ότι, η μαζική συμμετοχή λαού και νεολαίας θα αποτρέψει κάθε τέτοιο ενδεχόμενο</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/14/society/athina-anoikto-to-kentro-meta-to-foititiko-syllalitirio/"/>
        <a href="https://www.tovima.gr/2019/11/14/society/polytexneio-2019-arxizoun-oi-triimeres-ekdiloseis-gia-tin-epeteio-tis-eksegersis/"/>
        <a href="https://www.tovima.gr/2019/11/14/books-ideas/moysis-litsis-stis-metapoliteysis-ta-xronia/"/>
        <a href="https://www.tovima.gr/2019/11/14/society/oi-foitites-diadilonoun-kata-tis-astynomikis-vias/"/>
        <a href="https://www.tovima.gr/2019/11/14/opinions/oxi-paixnidia-me-to-polytexneio/"/>
        <a href="https://www.tovima.gr/2019/11/14/society/polytexneio-2019-drakonteia-metra-stous-dromous-5-000-astynomikoi-eidiko-sxedio-gia-ta-eksarxeia/"/>
        <a href="https://www.tovima.gr/2019/11/13/society/mparaz-katalipseon-sta-panepistimia-se-efarmogi-to-dogma-midenikis-anoxis-apo-tin-el-as/"/>
        <a href="https://www.tovima.gr/2019/11/13/opinions/polytexneio-i-pio-megali-ora-gia-tin-kyvernisi-mitsotaki/"/>
      </related>
    </article>
  </body>
</html>