<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158415_1004.html"/>
    <meta property="og:site_name" content="Novsport"/>
    <meta property="article:published_time" content="2019-11-14T21:36:00+00:00"/>
    <meta property="og:title" content="Англия попиля Черна гора и си подпечата билета за Евро 2020 (ВИДЕО)"/>
    <meta property="og:description" content="&quot;Трите лъва&quot; спечелиха с гръмкото 7:0 на &quot;Уембли&quot;"/>
  </head>
  <body>
    <article>
      <h1>Англия попиля Черна гора и си подпечата билета за Евро 2020 (ВИДЕО)</h1>
      <address><time datetime="2019-11-14T21:36:00+00:00">14 Nov 2019, 21:36</time> by <a rel="author">Спортал</a></address>
      <p>Отборът на Англия ще играе на десетото си Европейско първенство, след като спечели борбата в група “А” на квалификациите, в която е и българският тим. Тази вечер на “Уембли” тимът зарадва феновете си с гръмко 7:0 над Черна гора, с което подобри резултата от предишния сблъсък срещу нашия тим в София (6:0). В другата среща от групата Чехия надви Косово с 2:1 и също ще дефилира на Евро 2020 като втори, а косоварите остават трети. В неделя, в мачове без значение, англичаните гостуват на Косово, а чехите идват в София.<br/><br/>Домакините от Англия изляха гнева си в първия половин час, след който водеха с 4:0. Капитанът Хари Кейн се отчете с хеттрик, по едно попадение вкараха Алекс Окслейд-Чембърлейн, Маркъс Рашфорд и Тами Ейбрахам, а защитникът на гостите Александър Шофранац си заби автогол. Това е петият случай в тези квалификации, в които англичаните реализират поне по 5 попадения.  <br/><br/>"Трите лъва" можеха да поведат още в 6-ата минута, но в последния момент Александър Шофранац пресече пас към оставения непокрит Хари Кейн.<br/><br/>Пет минути по-късно обаче домакините бяха безпощадни. Бен Чилуел подаде към Окслейд-Чембърлейн, който с мощен изстрел по диагонала матира Миятович за 1:0.<br/><br/>Малко след това съдиите подминаха игра с ръка на футболист на Черна гора в наказателното поле.<br/><br/>В 17-ата Рашфорд излезе сам срещу Миятович, но представителят на efbet Лига успя да спаси.<br/><br/>Минута по-късно обаче стражът на "сините" като че ли сбърка с опита си да излезе при центриране на Чилуел от фаул и Кейн с глава насочи топката в мрежата за 2:0.<br/><br/>Разгромът се очерта в 24-ата, когато ново подаване на Бен Чилуел завърши с ново попадение на Кейн.<br/><br/>Играчите на Черна гора бяха на крачко от гол в 27-ата след засичане на Марко Симич, но Джордан Пикфорд блесна с отличен рефлекс.<br/><br/>В 30-ата Миятович отново се намеси отлично, но при добавката Рашфорд не му даде шанс - 4:0. Петият гол светна на таблото в 37-ата минута, като и този път точен беше Кейн.<br/><br/>Втората част започна по-спокойно и до положение пред Миятович се стигна чак на 11-ата минута. Тогава вратарят спаси, а при добавката Мейсън Маунт реализира, но голът не беше зачетен заради засада на халфа на Челси.<br/><br/>В 57-ата минута Саутгейт даде почивка на Кейн, заменяйки го с Тами Ейбрахам.<br/><br/>Нов гол дойде в 66-ата, когато Шофранац си вкара топката в собствената мрежа. Секунди по-рано реферите не видяха игра с ръка на Санчо.<br/><br/>Седмото попадение стана факт в 84-ата, когато Ейбрахам заби дебютния си гол за "трите лъва".</p>
    </article>
  </body>
</html>