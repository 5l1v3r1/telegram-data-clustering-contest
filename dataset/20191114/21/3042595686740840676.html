<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fratatt-to-babyer-pa-fodestua/71814896"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T21:13:44+00:00"/>
    <meta property="og:title" content="Fratatt to babyer på fødestua"/>
    <meta property="og:description" content="43 minutter var alt den unge mora fikk med sønnen sin før barnevernet tok den nyfødte fra henne."/>
  </head>
  <body>
    <article>
      <h1>Fratatt to babyer på fødestua</h1>
      <h2>43 minutter var alt den unge mora fikk med sønnen sin før barnevernet tok den nyfødte fra henne.</h2>
      <address><time datetime="2019-11-14T21:13:44+00:00">14 Nov 2019, 21:13</time> by <a rel="author">Asle Hansen</a></address>
      <p>Denne uka vant en kvinne i begynnelsen av 20-åra mot barnevernet i fylkesnemnda. Dermed kan hun få tilbake omsorgen for sønnen. Han er nå to og et halvt år gammel.</p>
      <p>- At de tok gutten min etter bare tre kvarter, kan nesten ingen mamma overleve, uttalte mora til de sakkyndige psykologene som har utredet henne.</p>
      <p>Av rapporten framgår det at psykologene ville vite om hun ble tatt godt vare på etter at barnevernet hadde tatt sønnen hennes.</p>
      <p>
        <b>- De ga meg tabletter for å stoppe melkeproduksjonen. Etter det var det bare å reise hjem, svarte mora.</b>
      </p>
      <p>Sønnen hennes har bodd i det samme fosterhjemmet siden han var fire måneder gammel.</p>
      <h3>Aldri utredet</h3>
      <p>Sakspapirer Dagbladet har tilgang til viser at mors omsorgsevner aldri ble utredet før gutten ble plassert.</p>
      <p>Barnevernet la vekt på mors ungdomshistorikk når de fattet akuttvedtak og seinere gikk for omsorgsovertakelse.</p>
      <p>
        <b>Videre går det fram at den unge mora ønsket å bli gitt en sjanse som mor.</b>
      </p>
      <p>Hun ba om å få et opphold på et mødrehjem etter fødsel. Det fikk hun ikke.</p>
      <p>Tre uker før nedkomst fikk hun beskjed fra barnevernet om at barnet ville bli tatt etter fødselen.</p>
      <p>I sakspapirene står det at den unge mora fikk ha ham hos seg i en time.</p>
      <h3>EMD-sak</h3>
      <p>I sommer ble den betente barnevernssaken <a href="https://www.dagbladet.no/nyheter/sjokkangrep-mot-norsk-barnevern/71363829">tatt til behandling i Den europeiske menneskerettsdomstol (EMD)</a>.</p>
      <p>Barnemoras sak kan dermed få stor betydning for norsk barnevernspraksis og det nasjonale rettsapparatets behandling av barnevernssaker.</p>
      <p>Saken har også flere likhetstrekk med saken til barnemora Trude som <a href="https://www.dagbladet.no/nyheter/trude-knuste-norge-i-strasbourg/71567869">knuste Norge i EMDs storkammer</a> 10. september i år <a href="https://www.dagbladet.no/nyheter/barnevernet-hevdet-det-sto-om-babyens-liv-papirene-viser-noe-annet/70952604">i en omstridt tvangsadopsjonssak</a>.</p>
      <p>Også i denne saken vurderte barnevernet tidlig at det skulle være en langvarig plassering.</p>
      <p>
        <b>Barnevernet mener gutten skal bo i fosterhjem til han blir voksen.</b>
      </p>
      <p>Det framgår av møtereferat at mor ba om kurs for å styrke seg som mor, men barnevernet avslo dette.</p>
      <p>Han var ennå ikke fylt året da barnevernet begynte å snakke med fosterhjemmet om adopsjon.</p>
      <p>Det er ingen ting i papirene som tyder på at barnevernet har hatt tanker om eller jobbet for å utrede hvorvidt en tilbakeføring til mor er mulig.</p>
      <h3>Fødte datter</h3>
      <p>I mars fødte mora en datter som også ble tatt fra henne på fødeavdelingen.</p>
      <p>Etter fire dager fikk mor barnet hjem, da barnevernet trakk akuttvedtaket under behandling i fylkesnemnda.</p>
      <p>
        <b>Mor har vist seg å være en god mor for sin datter.</b>
      </p>
      <p>Da mor reiste krav om tilbakeføring av sin førstefødte, fikk hun endelig, og for første gang, en faglig vurdering av seg selv som mor.</p>
      <p>Kommunen engasjerte to sakkyndige psykologer. I den svært grundige og omfattende sakkyndigrapporten konkluderer de med at tilbakeføring av sønnen vil være det beste for barnet.</p>
      <h3>Vant i nemnda</h3>
      <p>Denne uka veide psykologenes vurderinger tungt da Fylkesnemnda for barnevern og sosiale saker i Trøndelag besluttet at vedtaket om omsorgsovertakelse for gutten skal oppheves.</p>
      <p>
        <b>En utvidet fylkesnemnd, bestående av nemndleder, to fagkyndige medlemmer og to alminnelige medlemmer, er ikke i tvil om at den unge kvinnen er god nok mor.</b>
      </p>
      <p>Vedtaket ble likevel fattet med skarp dissens, tre mot to nemndmedlemmer, knyttet til spørsmålet om hvorvidt en tilbakeføring vil være til det beste for et barn som har vært plassert i hele sitt to og et halvt år lange liv.</p>
      <h3>- Jula kan komme</h3>
      <p>Nå mener den unge mora at alt ligger til rette for at hun kan få sønnen tilbake.</p>
      <p>- Jeg er helt overveldet. Det er kommet noen gledestårer her, for jeg har ventet så lenge på dette. Nå kan jula bare komme. Jeg trenger ikke andre julegaver, sier tobarnsmora til Dagbladet.</p>
      <p>Barnemoras advokat Rikke Arnesen i advokatfirmaet Furuholmen Dietrichson mener det er på høy tid at det ryddes opp i denne saken.</p>
      <p>
        <b>- Denne saken har vært en vedvarende krenkelse av mor og barns menneskerettigheter i to og et halvt år. Håndteringen fra kommunen kan ikke karakteriseres som noe annet enn hjerterå, sier Arnesen.</b>
      </p>
      <figure>
        <img src="https://www.dagbladet.no/images/71819639.jpg?imageId=71819639&amp;width=1024&amp;height=615"/>
        <figcaption><b>KRITISK:</b> Barnevernsadvokat Rikke Arnesen i advokatfirmaet Furuholmen Dietrichson reagerer. Foto: Hans Arne Vedlog Vis mer</figcaption>
      </figure>
      <p>Advokaten mener kommunen har bygget barnevernssaken på moras ungdomstid «som ikke definerer henne som voksenperson» i dag.</p>
      <h3>Vanskelig oppvekst</h3>
      <p>I en periode av ungdommen slet mora, på grunn av familiære utfordringer, med depresjoner og atferdsvansker. Hun var ei tid plassert på barnevernsinstitusjon.</p>
      <p>
        <b>Kommunens frykt for at barnemora misbruker rusmidler er tilbakevist ved at mora utelukkende har levert rene rustester gjennom to svangerskap.</b>
      </p>
      <p>
        <i>«Det er i dag fullt mulig å tilbakeføre barnet til sin familie, på tross av total svikt og null vilje til å påse at det er mulig fra offentlig parts side, i strid med bvl. § 4-16. Kommunens pessimistiske syn på mor er uten grunnlag og faglig forankring», argumenterte advokat Arnesen overfor fylkesnemnda.</i>
      </p>
      <p>Fylkesnemnda er ikke enig i advokatens kritikk av kommunen.</p>
      <p>
        <i>«Både fylkesnemnda og tingretten vurderte, ut fra de vanskene mor viste, at plasseringen sannsynligvis ville bli langvarig. Barneverntjenesten har forholdt seg til dette», heter det.</i>
      </p>
      <p>Videre mener nemnda at mors positive endringer «først har vist seg i 2019, etter at tilbakeføringskravet er fremsatt og de sakkyndige har utredet saken».</p>
      <p>
        <b>Advokat Arnesen er sterkt uenig i disse vurderingene.</b>
      </p>
      <p>- Jeg stiller spørsmål ved hvordan mora kunne bli en utmerket mor uten noen form for veiledning, hvis det ikke var for at hun var i besittelse av gode intuitive omsorgsferdigheter allerede i 2017. Barnevernet har plikt til å gi veiledning og følge opp foreldre etter en plassering av barn. En plikt som overhodet ikke ble overholdt i denne saken.</p>
      <h3>Vurderer anke</h3>
      <p>Kommuneadvokaten ønsker ikke å kommentere saken, opplyser kommunens prosessfullmektig, advokat Nina Sandell.</p>
      <p>- En eventuell beslutning om anke vil gå til foreldrenes advokater, sier fungerende barnevernsleder i kommunen.</p>
      <p>Utover det ønsker kommunen ikke å kommentere saken.</p>
    </article>
  </body>
</html>