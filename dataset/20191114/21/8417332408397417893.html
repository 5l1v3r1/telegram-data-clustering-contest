<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/14/Kvinne-siktet-for-drap-og-drapsfors%C3%B8k-i-Oslo-20398589.ece"/>
    <meta property="og:site_name" content="adressa.no"/>
    <meta property="article:published_time" content="2019-11-14T21:14:16+00:00"/>
    <meta property="og:title" content="Kvinne siktet for drap og drapsforsøk i Oslo"/>
    <meta property="og:description" content="En 36 år gammel kvinne som tidligere denne uken ble siktet for drapsforsøk, ble torsdag også siktet for drap etter funn av en død kvinne i siktedes bolig."/>
  </head>
  <body>
    <article>
      <h1>Kvinne siktet for drap og drapsforsøk i Oslo</h1>
      <address><time datetime="2019-11-14T21:14:16+00:00">14 Nov 2019, 21:14</time> by <a rel="author">ntb</a></address>
      <p>En 36 år gammel kvinne som tidligere denne uken ble siktet for drapsforsøk, ble torsdag også siktet for drap etter funn av en død kvinne i siktedes bolig.</p>
      <aside><a href="https://www.adressa.no/nyheter/innenriks/2019/11/14/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/14/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/14/javascript:void(0);">Del denne artikkelen på e-post</a></aside>
      <p>I forbindelse med etterforskningen av drapsforsøket på Oslo sentralstasjon, som skjedde tirsdag, fant politiet torsdag en død kvinne i den siktedes leilighet i Oslo sentrum.</p>
      <p>– Det kom inn en bekymring til politiet om en kvinne som ikke hadde kommet tilbake til sin bopel. Med bakgrunn i relasjon og vår etterforskning fra Oslo S dro vi til leiligheten der vi fant kvinnen død, sier politiinspektør Grete Lien Metlid i Oslo politidistrikt til <a href="https://radio.nrk.no/">NRK Dagsnytt</a>.</p>
      <p>Den drepte er en voksen kvinne som politiet mener er et nært familiemedlem av den siktede kvinnen, opplyser Metlid til NTB.</p>
      <p>Den drepte var torsdag kveld ikke formelt identifisert.</p>
      <h3>Ikke tatt stilling til skyld</h3>
      <p>Metlid sier at politiet har et visst overblikk over saken, men at det er for tidlig til at de vil gå ut med mer.</p>
      <p>36-åringen har vært til en psykiatrisk vurdering og ble avhørt torsdag kveld.</p>
      <p>Til <a href="https://www.tv2.no/nyheter/10991741/">TV 2</a> sier forsvarer Christian Flemmen Johansen at hans klient har gjennomført et kort avhør, og at hun samarbeider etter beste evne med politiet.</p>
      <p>– Foreløpig har ikke spørsmålet om straffskyld vært tema, og hun vil forklare seg videre på et senere tidspunkt, sa forsvareren torsdag kveld.</p>
      <h3>Kjent av politiet</h3>
      <p>Den siktede kvinnen er godt kjent for politiet fra før.</p>
      <p>– Hun har en lang historikk og er kjent for oss for en rekke ulike forhold, opplyser Metlid til NTB.</p>
      <p>Hun vil ikke gå nærmere inn på hvilke forhold det er snakk om.</p>
      <p>Kvinnen ble torsdag varetektsfengslet i fire uker i Oslo tingrett. Hun ble fremstilt for varetektsfengsling, siktet for drapsforsøk etter at en kvinne i 60-årene ble forsøkt knivstukket innendørs på Oslo sentralstasjon tirsdag ettermiddag.</p>
      <p>Den fornærmede ble ikke skadd.</p>
      <p>– Kvinnen er forsøkt knivstukket, men hun ble heldigvis ikke truffet. Fornærmede fremstår nå som et tilfeldig offer, men det vil videre etterforskning vise, sa politiadvokat Nina Bakken i Oslo politidistrikt til NTB tidligere torsdag.</p>
      <p>Metlid opplyste torsdag kveld at politiet ikke tror det er noen sammenheng mellom drapsforsøket og drapet.</p>
    </article>
  </body>
</html>