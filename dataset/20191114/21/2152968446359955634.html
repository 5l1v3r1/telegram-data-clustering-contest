<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/gotviat-vremenniia-shef-na-voennoto-razuznavane-za-tituliar.429666"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T21:20:00+00:00"/>
    <meta property="og:title" content="Готвят временния шеф на военното разузнаване за титуляр"/>
    <meta property="og:description" content="Каракачанов призна: Добре е начело да е военен! | Dnes.bg"/>
  </head>
  <body>
    <article>
      <h1>Готвят временния шеф на военното разузнаване за титуляр</h1>
      <h2>Каракачанов призна: Добре е начело да е военен!</h2>
      <address><time datetime="2019-11-14T21:20:00+00:00">14 Nov 2019, 21:20</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Тече съгласувателна процедура с президентската институция, за да може временно изпълняващият длъжността директор на службата "Военна информация" полк. Велко Атанасов да стане титуляр. Това съобщи министърът на отбраната Красимир Каракачанов в ресорната парламентарна комисия.</p>
      <related>
        <a href="https://www.dnes.bg/politika/2019/09/05/ns-pak-glasuva-shefyt-na-voenna-informaciia-moje-da-e-civilen.421928"/>
      </related>
      <p>След рапорта за напускане на предишния директор бригаден генерал Пламен Ангелов през юли, общото мнение е било, че, въпреки законовата промяна и възможността длъжността да се заема и от цивилен, е добре начело на службата да бъде човек от системата, с военно звание, завършил военно училище и движил се в кариерата, обясни Каракачанов.</p>
      <p>По думите му такъв именно е полк. Велко Атанасов, който в момента изпълнява длъжността директор. До назначаването му за титуляр има процедура, там, където има укази на президента е необходимо съгласуване, посочи Каракачанов и добави, че в момента тече такава процедура по съгласуване с върховния главнокомандващ, за да може да се стигне до указ. След нея ще се пристъпи към официално предложение.</p>
      <p>Каракачанов увери, че въпреки определени съмнения, никога не е имало намерение цивилен да оглави службата, а се е наложило да се действа вследствие на рапорта за напускане на предишния началник.<br/>Министърът коментира пред журналисти, че "не е страшно", че временният ръководител не е генерал, а важното е да е професионалист.</p>
      <p>По думите му, той може да изпълнява длъжността и със звание полковник, докато навърши необходимата възраст за предложение за генералско звание, какъвто е аналогичният случай с полк. Иван Маламов, който ръководи Националния военен университет във Велико Търново и има още година, докато навърши възрастта за генералско звание.</p>
      <p>На въпрос за началник на Висшето военновъздушно училище в Долна Митрополия, министърът коментира като проблем, че офицерите, които летят, предпочитат да правят това, отколкото да ръководят учебно заведение.</p>
      <p>Визията на министъра е за по-млад офицер, с перспектива, но задължително - летец. Той очаква въпросът да бъде изчистен до понеделник. Там, по думите му, няма да има подобен проблем със званието. Обсъждани са шест кандидатури. <br/> </p>
    </article>
  </body>
</html>