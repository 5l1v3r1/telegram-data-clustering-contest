<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197416/mitsotakis-se-voreia-makedonia-kai-alvania-oi-kaloi-logariasmoi-kanoyn-toys-kaloys-filoys"/>
    <meta property="og:site_name" content="CNN.gr"/>
    <meta property="article:published_time" content="2019-11-14T21:12:53+00:00"/>
    <meta property="og:title" content="Μητσοτάκης σε Βόρεια Μακεδονία και Αλβανία: Οι καλοί λογαριασμοί κάνουν τους καλούς φίλους"/>
    <meta property="og:description" content="« Οι καλοί λογαριασμοί κάνουν τους καλούς φίλους », είπε ο πρωθυπουργός Κυριάκος Μητσοτάκης , απευθυνόμενος στη Βόρεια Μακεδονία και την Αλβανία και θέλοντας..."/>
  </head>
  <body>
    <article>
      <h1>Μητσοτάκης σε Βόρεια Μακεδονία και Αλβανία: Οι καλοί λογαριασμοί κάνουν τους καλούς φίλους</h1>
      <h2>«Οι καλοί λογαριασμοί κάνουν τους καλούς φίλους», είπε ο πρωθυπουργός Κυριάκος Μητσοτάκης, απευθυνόμενος στη Βόρεια Μακεδονία και την Αλβανία και θέλοντας να είναι ειλικρινής, όπως είπε, έστειλε το μήνυμα πως η πορεία των δύο γειτονικών χωρών προς την Ευρωπαϊκή Ένωση περιλαμβάνει αλλαγές που οφείλουν να γίνουν.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:12 , 14 November 2019 - 23:47</p>
      <p>Από το βήμα του Thessaloniki Summit 2019 και ενώπιον των πρωθυπουργών της Βόρειας Μακεδονίας <b>Ζόραν Ζάεφ</b> και της Βουλγαρίας <b>Μπόικο Μπορίσοφ</b> ο κ. Μητσοτάκης τόνισε πως «η Αλβανία οφείλει να προχωρήσει στην <b>απρόσκοπτη</b> και αντικειμενική απογραφή, σεβόμενη απόλυτα το δικαίωμα του αυτοπροσδιορισμού και να εγγυηθεί στην πράξη τις περιουσίες και τα δικαιώματα της ελληνικής εθνικής μειονότητας, αποφεύγοντας είτε ενέργειες που υπονομεύουν τους κανόνες καλής γειτονίας είτε ρητορισμούς για ανύπαρκτα ζητήματα».</p>
      <p>Σημείωσε ότι χθες συναντήθηκε με εκπροσώπους της ελληνικής εθνικής μειονότητας στην Αλβανί<b>α, άκουσε «από πρώτο χέρι» τα προβλήματα που αντιμετωπίζουν.</b></p>
      <p>Με τη φράση «αγαπητέ Ζόραν» ο Έλληνας πρωθυπουργός απευθύνθηκε στον πρωθυπουργό της Βόρειας Μακεδονίας και σημείωσε: «Είμαι και πάλι ξεκάθαρος:<b> Έχουμε χρέος να αμβλύνουμε τις πολλές αρνητικές συνέπειες μιας Συμφωνίας που έχει ήδη υπογραφεί</b>. Και πρέπει να το κάνουμε αυτό με ρεαλισμό και ωριμότητα».</p>
      <p>Ο κ. Μητσοτάκης τόνισε ότι «προτεραιότητα για την Ελλάδα αποτελεί η <b>προστασία του ονόματος και της φήμης της Μακεδονίας</b> μα και των προϊόντων της».</p>
      <p>Όπως είπε οι Μακεδόνες παραγωγοί αντιμετωπίζουν αθέμιτη εμπορική πρακτική στις διεθνείς αγορές από ανταγωνιστές που χρησιμοποιούν παράνομα την προστατευόμενη γεωγραφική ένδειξη «Μακεδονία» προβάλλοντας το όνομα «Wines of Macedonia».</p>
      <p>«Αυτό το ατόπημα πρέπει να θεραπευθεί αμέσως στο πλαίσιο της καλής εφαρμογής της Συμφωνίας», δήλωσε ο κ. Μητσοτάκης και τόνισε πως η ελληνική απάντηση είναι το εμπορικό σήμα που παρουσιάστηκε σήμερα και θα συνοδεύει τα μακεδονικά προϊόντα.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F819886838469656%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Είπε ότι αύριο θα βρεθεί σε ένα από τα <b>1.290 οινοποιεία της Ελλάδας</b>, στην Ημαθία, και για το νέο εμπορικό σήμα που θα συνοδεύει τα μακεδονικά προϊόντα σε όλο τον κόσμο σημείωσε: «Με το γαλάζιο εθνικό μας χρώμα, με το εμβληματικό<b> ‘’Μ’’ της Μακεδονίας και με τον χαρακτηρισμό ‘’GReat’’, που παραπέμπει στο ‘’μεγάλη’’, αλλά και στο ‘’Greece’’</b>. Μία διεθνή ένδειξη η οποία θα σηματοδοτεί την προέλευση όλων των αγαθών από την Ελληνική Μακεδονία. Την μεγάλη Μακεδονία του Μεγάλου Αλεξάνδρου! Και είμαι σίγουρος ότι το σήμα αυτό θα αγκαλιαστεί από τις εξωστρεφείς ελληνικές επιχειρήσεις της Μακεδονίας, της Κεντρικής Μακεδονίας, της Ανατολικής Μακεδονίας, της Δυτικής Μακεδονίας και θα ταξιδέψει σε όλα τα μήκη και τα πλάτη της γης».</p>
      <h3>«Παρά τις επιφυλάξεις η Ευρώπη κρατά ανοιχτές τις πόρτες για τα Δυτικά Βαλκάνια»</h3>
      <p>Ο Έλληνας πρωθυπουργός βεβαίωσε ότι η Ευρώπη, παρά τις επιφυλάξεις της, <b>κρατά τις πόρτες ανοιχτές στα Δυτικά Βαλκάνια</b> και είπε χαρακτηριστικά:</p>
      <blockquote>«Με τις κατάλληλες προϋποθέσεις, το όνειρο για μία χερσόνησο ειρήνης και ελευθερίας -στην οικονομία, στις ιδέες και στην κίνηση- μπορεί να γίνει πραγματικότητα. Και η σημαία της Ευρώπης να κυματίσει, κάποια στιγμή, τόσο στα Τίρανα, όσο και στα Σκόπια».</blockquote>
      <p>Τόνισε ότι η Ελλάδα επιθυμεί τις δύο γειτονικές χώρες στην Ευρώπη και παρέπεμψε στο παρακάτω κείμενο που έγραψε ο Ελευθέριος Βενιζέλος το Νοέμβριο του 1909 στον Κήρυκα Χανίων με εκδότη-διευθυντή τον Κυριάκο Κωνσταντίνου Μητσοτάκη: «Μετά των Βαλκανικών λαών, είτε θέλομεν είτε μη, θα ζήσωμεν και εις το μέλλον ως γείτονες. Το κοινόν συμφέρον επιβάλλει την στοιχειώδη υποχρέωσιν, όπως δι΄ αμοιβαίων υποχωρήσεων, ιδρύσωμεν αγαθάς σχέσεις».</p>
      <h3>Ελληνικές πρωτοβουλίες στα Βαλκάνια</h3>
      <p>Σε ό,τι αφορά τα Βαλκάνια και την Νοτιανατολική Ευρώπη οι <b>κατευθυντήριες γραμμές της Ελλάδας είναι τρεις</b>, είπε ο πρωθυπουργός και σημείωσε:</p>
      <p>-Πρώτον, η διαρκής ενίσχυση των διμερών μας σχέσεων με όλες τις χώρες της Βαλκανικής. Είναι το θεμέλιο για την πρόοδο του κάθε τόπου ξεχωριστά, αλλά και το καύσιμο που τροφοδοτεί την ευρύτερη περιφερειακή συνεργασία.</p>
      <p>-Δεύτερον, η σταθερή υποστήριξη της ευρωπαϊκής προοπτικής των χωρών των Δυτικών Βαλκανίων. Ως παλαιό και ισχυρό μέλος της Ευρωπαϊκής Ένωσης, η Ελλάδα γνωρίζει καλά τη σημασία μιας τέτοιας εξέλιξης. Εκεί, άλλωστε, αποσκοπεί και η πρωτοβουλία του υπουργού Εξωτερικών, κ. Δένδια, να προσκαλέσει τους ομολόγους του από τα Τίρανα και τα Σκόπια, στις Βρυξέλλες, στο επόμενο Συμβούλιο Εξωτερικών Υποθέσεων της Ε.Ε, λειτουργώντας, έτσι, ως ένας αποτελεσματικός δίαυλος επικοινωνίας.</p>
      <p>-Τρίτον, η προώθηση της διασυνδεσιμότητας σε ειδικούς τομείς, όπως οι Μεταφορές, οι Υποδομές, η Ενέργεια και η Ψηφιακή Οικονομία. Και αυτή μπορεί να εκδηλωθεί με διμερή ή και πολυμερή σχήματα συνεργασίας. Στην κατεύθυνση αυτή δεν είναι τυχαίο ότι η τετραμερής σύμπλευση Ελλάδας, Αλβανίας, Βουλγαρίας και Βόρειας Μακεδονίας εγκαινιάστηκε στη Θεσσαλονίκη με βάση προτεραιότητες της τότε συγκυρίας, τη μετανάστευση, την πολιτική προστασία, την αστυνομική συνεργασία, ενώ αργότερα, επεκτάθηκε και στον τομέα των Μεταφορών.</p>
      <p>Όπως είπε στην τελευταία συνάντηση αναδείχθηκαν ο<b>ι συνθήκες για μία ακόμη ευρύτερη οικονομική συνεργασία.</b></p>
      <p>«Η ίδια η ζωή, συνεπώς, είναι αυτή που αποδεικνύει ότι η κοινή ευημερία περνά μέσα από την κοινή πορεία», υπογράμμισε ο κ. Μητσοτάκης και συνέχισε:</p>
      <blockquote>«Η Βαλκανική έχει όλες τις δυνατότητες να καταστεί δυναμική περιφερειακή αγορά της Νοτιοανατολικής Ευρώπης. Αλλά και να εξελιχθεί, μέσω της Ελλάδας, σε οικονομικό πόλο με αναφορά σε ολόκληρη την Νοτιανατολική Μεσόγειο».</blockquote>
      <p>Στο σημείο αυτό τόνισε πως η Ελλάδα είναι σήμερα μ<b>εταξύ των πρώτων εμπορικών εταίρων και επενδυτών σε Αλβανία, Ρουμανία, Σερβία, Βουλγαρία και Βόρεια Μακεδονία.</b></p>
      <p>Και γι’ αυτό είπε πως η Ελλάδα υποστηρίζει την οικονομική συνεργασία και την ανάπτυξη που διευκολύνεται με την αξιοποίηση των λιμένων του Πειραιά, της Θεσσαλονίκης, της Ηγουμενίτσας, της Καβάλας και της Αλεξανδρούπολης.</p>
      <p>Υπενθύμισε πως πριν λίγες μέρες ο πρόεδρος της Κίνας χαρακτήρισε τον Πειραιά ως βασική πύλη της χώρας του προς την Ευρώπη και αναγνώρισε την Ελλάδα ως κεντρικό κόμβο για το παγκόσμιο εμπόριο και τις μεταφορές, αλλά και για την Ενέργεια.</p>
      <p>Από την άποψη αυτή, είπε, αποκτούν νέα διάσταση και οι υποδομές οι οποίες διακλαδώνονται στα Βαλκάνια, όπως οι οδικοί και σιδηροδρομικοί άξονες.</p>
      <p>Σήμερα ο κ. Μητσοτάκης είχε την ευκαιρία να συζητήσει με τον πρωθυπουργό της Βουλγαρίας τη δυνατότητα δρομολόγησης ενός μεγάλου αναπτυξιακού έργου, ενός σύγχρονου οδικού άξονα που θα συνδέει με ασφάλεια και ταχύτητα την Ελλάδα και τη Βουλγαρία.</p>
      <p>Παράλληλα αναφέρθηκε στους αγωγούς φυσικού αερίου που διαμορφώνουν δύο ενεργειακούς άξονες και ανοίγουν νέες προοπτικές για ενεργειακή συνεργασία στην Ν.Α Ευρώπη.</p>
      <h3>«Στο δρόμο της ανάπτυξης η ελληνική οικονομία»</h3>
      <p>Ο πρωθυπουργός αναφέρθηκε στην πορεία της ελληνικής οικονομίας λέγοντας ότι βρίσκεται ήδη στο δρόμο της ανάπτυξης και σημείωσε:</p>
      <p>-Ύστερα από μία δεκαετή οικονομική κρίση, η Ελλάδα βρίσκεται ήδη στο δρόμο της ανάπτυξης, ανακτώντας τον πρωταγωνιστικό της ρόλο στην Ευρώπη.</p>
      <p>-Ο δείκτης οικονομικού κλίματος κινείται σταθερά ανοδικά.</p>
      <p>-Η χώρα δανείζεται ήδη βραχυπρόθεσμα με αρνητικό επιτόκιο, πρώτη φορά στην ιστορία της.</p>
      <p>-Ο ρυθμός της ανάπτυξής της είναι ανοδικός, την ίδια ώρα που οι προβλέψεις ακόμη και για ισχυρές ευρωπαϊκές οικονομίες μιλούν για στασιμότητα.</p>
      <p>Αναφέρθηκε διεξοδικά στις<b> 16 συμφωνίες που υπέγραψε με τον πρόεδρο της Κίνας.</b></p>
      <p>Ο πρωθυπουργός είπε ότι αύριο θα έχει την ευκαιρία να δει από κοντά δυο όψεις της Ελλάδας που παράγει και εξάγει. Από τον πρωτογενή τομέα, αλλά και τη μεταποίηση, που τόσο έχει υποφέρει τα προηγούμενα χρόνια στη Β. Ελλάδα. «Στην Ημαθία θα μιλήσω με νέους αγρότες, κυρίως παραγωγούς», τόνισε. </p>
      <p>Στα Διαβατά θα επισκεφθεί μία επιχείρηση <b>Χαλυβουργίας</b> που ξαναλειτουργεί ύστερα από 5 χρόνια, όταν και οδηγήθηκε σε εκκαθάριση. Πρόκειται για μία νέα επένδυση αμερικανικών συμφερόντων, είναι ύψους 100 εκατομμυρίων δολαρίων μόνο για τα δύο πρώτα χρόνια. Όταν θα ξεκινήσει θα δημιουργήσει ξανά δουλειές για 400 εργαζόμενους, αλλά και πολλά έμμεσα οφέλη για την μικρή και μεσαία μεταποίηση της ευρύτερης περιοχή.</p>
      <p>«Η διάσωση της κεφαλαιουχικής αξίας με γρήγορες αναδιαρθρώσεις προβληματικών επιχειρήσεων αποτελεί προτεραιότητα, για να προσελκύσουμε νέες επενδύσεις και να αυξήσουμε την απασχόληση, εκεί στοχεύουν, άλλωστε και οι παρεμβάσεις μας τόσο στους φορολογικούς, όσο και στους ποινικούς κώδικες, ώστε να σαρώσουμε τα εμπόδια στη ρύθμιση χρεών, στο κούρεμα οφειλών και στην επαναπώληση, τελικά, αυτών των επιχειρήσεων καθαρών από βάρη», δήλωσε ο κ. Μητσοτάκης.</p>
      <h3>«Σε λίγες μέρες πραγματικότητα το νέο φορολογικό σύστημα»</h3>
      <p>Σε λίγες μέρες θα είναι πραγματικότητα και το νέο φορολογικό μας σύστημα, είπε που το προσδιορίζουν τρία ρήματα:</p>
      <p>-Ανακουφίζει όλες τις κοινωνικές ομάδες από βάρη που τις καθήλωναν.</p>
      <p>-Κινητοποιεί τις παραγωγικές δυνάμεις του τόπου με κίνητρα.</p>
      <p>-Αντιμετωπίζει την φοροδιαφυγή, επεκτείνοντας δραστικά τις ηλεκτρονικές συναλλαγές.</p>
      <p>Όπως είπε:</p>
      <p>-Μειώνουμε, λοιπόν, τον συντελεστή φόρου των επιχειρήσεων από το 28% στο 24%.</p>
      <p>-Καθιερώνεται χαμηλός συντελεστής 10% για τα αγροτικά συνεταιριστικά σχήματα.</p>
      <p>-Υποχωρεί η προκαταβολή φόρου.</p>
      <p>-Πέφτει στο μισό ο συντελεστής των μερισμάτων. Από 10% μειώνεται σε 5%. Έτσι, η μέση επιβάρυνση των επιχειρήσεων κατεβαίνει από το 35,2% σήμερα στο 27,8% το 2020. Πολύ πιο κοντά, δηλαδή, στον μέσο όρο της Ε.Ε.</p>
      <p>Και λιγότεροι φόροι στις επιχειρήσεις σημαίνουν περισσότερες επενδύσεις και δουλειές για τους εργαζόμενους. Ταυτόχρονα, προσελκύουμε ξένους επενδυτές με διάθεση να επενδύσουν στη χώρα μας ως φορολογικοί κάτοικοι με ευνοϊκό καθεστώς για το παγκόσμιο εισόδημά τους.</p>
      <p>-Θεσπίζουμε ετήσιο, κατ' αποκοπή φόρο στις περιπτώσεις επενδύσεων άνω των 500.000 ευρώ.</p>
      <p>-Κι απαλλάσσουμε από φόρο και εισφορά αλληλεγγύης τους τόκους των εταιρικών ομολόγων, που είναι εισηγμένα σε οργανωμένη αγορά.</p>
      <p>-Μεριμνούμε, όμως, και για την αγορά ακινήτων.</p>
      <p>Αναστέλλεται, έτσι, ο ΦΠΑ στις οικοδομές με άδεια από το 2006 και μετά, όπως και ο φόρος υπεραξίας στις μεταβιβάσεις. Αυτό έρχεται να συνδυαστεί με τη μείωση, μεσοσταθμικά, του ΕΝΦΙΑ κατά 22%, που ήδη νομοθετήσαμε. Η ελάφρυνση, ωστόσο, πρέπει να αφορά όλους, ιδίως τους πιο αδύναμους. Έτσι, καθιερώνεται εισαγωγικός συντελεστής 9% από 22% που είναι σήμερα.</p>
      <p>Ρύθμιση που ευνοεί όχι μόνο όσους έχουν εισόδημα κάτω των 10.000 ευρώ. Αλλά το σύνολο των φορολογουμένων, αφού το εισόδημά τους φορολογείται κλιμακωτά.</p>
      <p>Έτσι ένας πολίτης με εισόδημα <b>10.000 ευρώ θα δει τον φόρο του να μειώνεται κάτω από το μισό: από 300 ευρώ σήμερα, σε 123.</b></p>
      <p>Ενώ ένας φορολογούμενος με το ίδιο εισόδημα και δύο παιδιά δεν θα πληρώσει τίποτα. Η απαλλαγή, μάλιστα, των τελευταίων είναι και άμεση και έμμεση.</p>
      <p>Γιατί αυξάνουμε επίσης κατά <b>1.000 ευρώ το αφορολόγητο για κάθε παιδί.</b> Είναι η δική μας απάντηση στα όσα λέγονται για την περίφημη «μεσαία τάξη».</p>
      <p>Ταυτόχρονα, μειώνουμε κατά μία μονάδα ετησίως τις ασφαλιστικές εισφορές. Έτσι ελαφρύνουμε τη φορολογία της εργασίας που αποτελεί το επόμενο πεδίο άσκησης στοχευμένων παρεμβάσεων από το 2020 και μετά.</p>
      <p>Τέλος, <b>απαλλάσσονται από την εισφορά αλληλεγγύης τα ΑΜΕΑ με ποσοστό αναπηρίας άνω του 80% ανεξαρτήτως της μορφής της.</b></p>
      <h3>«Θα συνεχιστούν τα τολμηρά μέτρα της κυβέρνησης»</h3>
      <p>Ο πρωθυπουργός διαβεβαίωσε ότι τα τολμηρά μέτρα της κυβέρνησης θα συνεχιστούν:</p>
      <p>Έτσι ανακοίνωσε δύο ακόμη πρωτοβουλίες που, μέσα στις επόμενες εβδομάδες θα πάρουν τη μορφή νομοσχεδίων.</p>
      <p>-Πρώτον, τα κόκκινα δάνεια αντιμετωπίζονται ριζικά με το σχέδιο «Ηρακλής». Το τραπεζικό σύστημα και οι δανειολήπτες απελευθερώνονται από ένα βάρος, με μαζικές τιτλοποιήσεις δανείων που θα εγγυηθεί το ελληνικό Δημόσιο και με την έγκριση της Διεύθυνσης Ανταγωνισμού της Ευρωπαϊκής Επιτροπής.</p>
      <p>- Δεύτερον ξεκινούν οι αλλαγές στην κοινωνική ασφάλιση.</p>
      <p>«Είναι γνωστά τα αδιέξοδα του διαβόητου ‘’νόμου Κατρούγκαλου’’, που μετέτρεψε το Ασφαλιστικό σε ένα πολύπλοκο, άδικο και μη ανταποδοτικό σύστημα», είπε ο κ. Μητσοτάκης και συνέχισε: «Ειδικά σε ό,τι αφορά τους 1.440.000 ελεύθερους επαγγελματίες,<b> και αγρότες, ο ‘’νόμος Κατρούγκαλου’’ επέφερε ολέθρια αποτελέσματα.</b></p>
      <p>Επέβαλε συνειδητά δυσβάσταχτες εισφορές "γονατίζοντας" και αποθαρρύνοντας ένα παραγωγικό και δημιουργικό τμήμα της ελληνικής οικονομίας. Ενισχύοντας, παράλληλα, την εισφοροδιαφυγή και τη φοροδιαφυγή».</p>
      <h3>«Το Ασφαλιστικό παύει να είναι φορολογικό»</h3>
      <p>Για την πρόταση της κυβέρνησης σημείωσε ότι «φέρνει κάτι τελείως διαφορετικό, ένα νέο, καινοτόμο, απλό και κυρίως αποτελεσματικό σύστημα. Που είμαι σίγουρος ότι θα αγκαλιάσουν οι επιστήμονες, οι αγρότες και οι αυτοαπασχολούμενοι. Γιατί αποσυνδέει την ασφάλιση από τα χρόνια εργασίας και το εισόδημα. Και προσφέρει ελεύθερη επιλογή εισφορών, ανάλογα με την επιθυμία και τους σχεδιασμούς του κάθε ασφαλισμένου. Το "Ασφαλιστικό" παύει, με λίγα λόγια, να είναι ‘’Φορολογικό’’. Γιατί εμείς,<b> μειώνοντας τους φόρους,</b> εξασφαλίζουμ<b>ε εισόδημα στους επαγγελματίες ώστε να αποταμιεύουν περισσότερο.</b> Αλλά και να μένουν με μεγαλύτερο καθαρό εισόδημα, μετά τους φόρους και τις εισφορές. Γι' αυτό ακριβώς δίνουμε πολλά στους πολλούς ρίχνοντας τους φόρους. Και τους καλούμε μέρος από αυτά που εξοικονομούν από την εφορία, να τα αποταμιεύσουν ώστε να έχουν αργότερα καλύτερη σύνταξη».  </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197428/tsipras-gia-dimosieyma-ft-dimioyrgei-ena-stigma-gia-ti-xora-se-diethnes-epipedo">Τσίπρας για δημοσίευμα FT: Δημιουργεί ένα στίγμα για τη χώρα σε διεθνές επίπεδο</a>
        </li>
        <li>
          <a href="https://www.cnn.gr/news/politiki/story/197414/nomos-taxi-i-asfaleia-ton-politon-sygkroysi-nd-syriza-me-fonto-to-polytexneio">«Νόμος &amp; τάξη» ή «ασφάλεια των πολιτών»; Σύγκρουση ΝΔ – ΣΥΡΙΖΑ με φόντο το Πολυτεχνείο</a>
        </li>
        <li>
          <a href="https://www.cnn.gr/news/kosmos/story/197421/zaef-h-symparastasi-sas-mas-dinei-dynami-na-proxorisoyme-ti-ton-symvoylepse-o-mporisof">Ζάεφ: «Η συμπαράστασή σας μας δίνει δύναμη να προχωρήσουμε» - Τι τον συμβούλεψε ο Μπορίσοφ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/142/mitsotakis">ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/74368/voreia-makedonia">ΒΟΡΕΙΑ ΜΑΚΕΔΟΝΙΑ</a>
        </li>
        <li>
          <a href="https://www.cnn.gr/eidhseis/tag/381/alvania">ΑΛΒΑΝΙΑ</a>
        </li>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/15/197444/snapshot/AP_18067384112293.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197445/snapshot/2695441.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197414/snapshot/77027216_428455487816242_5376532587613257728_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197432/snapshot/AP_18320470549082.jpg"/>
      </figure>
    </article>
  </body>
</html>