<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/langer-ut-mot-gamleklubben/71813903"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T21:06:26+00:00"/>
    <meta property="og:title" content="Langer ut mot gamleklubben"/>
    <meta property="og:description" content="Haitam Aleesami forteller om den tunge tiden i Palermo og en ny hverdag i franske Amiens."/>
  </head>
  <body>
    <article>
      <h1>Langer ut mot gamleklubben</h1>
      <h2>Haitam Aleesami forteller om den tunge tiden i Palermo og en ny hverdag i franske Amiens.</h2>
      <address><time datetime="2019-11-14T21:06:26+00:00">14 Nov 2019, 21:06</time> by <a rel="author">Fredrik Stuve</a></address>
      <p>Haitam Aleesami har fått en flott start på livet i franske Amiens. Den norske venstrebacken har startet samtlige 13 seriekamper til nå og har også notert seg for ett mål.</p>
      <p>- Jeg stortrives. Det er moro å spille fotball. Hvis du ser bort fra tapet nå i helga, har vi har vært solide som lag. Alt er på stell og plass og ting som var mer rotete i tidligere klubb, er alt på plass i Amiens, forteller 28-åringen til Dagbladet.</p>
      <p>Etter tre år i italiensk fotball og den notorisk rotete Sicilia-klubben Palermo, var det nettopp ro og stabilitet som sto øverst på prioriteringslista til den tidligere Skeid- og FFK-backen.</p>
      <p>- Det var det viktigste for min del, å komme til stabilitet. Jeg kunne gått til en toppklubb i Hellas og et par klubber i Tyrkia, men jeg valgte Frankrike. Det virket mest profesjonelt, det virket å være en stabil hverdag. Jeg fikk prate med den nye treneren og sportssjefen og fikk egentlig svar på alt jeg lurte på. Det betydde mye for meg å komme seg til en stabil hverdag, sier Aleesami.</p>
      <h3>Fem trenere på en sesong</h3>
      <p>Selv om Holmlia-gutten var et fast innslag og spilte 89 kamper for Sicilia-klubben tar ikke Aleesami med seg mange gode minner fra tiden i Italia.</p>
      <p>- Mentalt var det ikke kult å spille fotball i Palermo. Jeg var der i tre år, men hadde den følelsen allerede etter et par måneder, så jeg ønsket meg bort ganske tidlig, men lyktes ikke med det, sier landslagsspilleren.</p>
      <p>- Du kan tenke deg, første året hadde jeg fem trenere og fire sportssjefer. Når du da sparker hovedtreneren så går alt. Assisterende, fysiske trenere, keepertrener, hele teamet går, så det var mange fjes inn og ut, alle med ulike ideer noe som til slutt ikke fører til stabilitet, fortsetter Aleesami.</p>
      <h3>Gal eier</h3>
      <p>Laget rykket ned fra Serie A i Aleesamis første sesong og klarte ikke rykke opp de to neste, til tross for at det var klubbens sportslige mål. Mye av årsaken til kaoset mener venstrebacken var på grunn av eier Maurizio Zamparini.</p>
      <p>- Jeg skjønte tidlig at det her er ikke et vinnende lag. Det tror jeg eks-eier har mye av skylden for også. Mye trenere inn og ut for et øyemål, det var bare å fokusere på resultat. Ingen spillerutvikling, det var ikke tid til det. Alt var bare kortsiktig og det var ingen plan, sier venstrebacken.</p>
      <p>Zamparini er viden kjent for sin meget eksentriske klubbledelse. Under hans tid som eier og styreleder av klubben fra 2002 til 2017 sparket han over 40 trenere på 15 år.</p>
      <figure>
        <img src="https://dbstatic.no/71815329.jpg?imageId=71815329&amp;width=1024&amp;height=615"/>
        <figcaption><b>EKSENTRISK:</b> Palermos tidligere eier Maurizio Zamparini ga over 40 trenere sparken på 15 år. Foto: NTB Scanpix Vis mer</figcaption>
      </figure>
      <p>Aleesami sier at han ikke kunne tro sine egne øyne for mye av det som skjedde, både i garderoben, men også i resten av fotballklubben.</p>
      <p>- Det er mye jeg ikke vil gå inn på heller, det er mye jeg i utgangspunktet ikke vil si, for jeg vil spare det til en eventuell dokumentarfilm eller bok som jeg har lyst til å skrive i framtida, men det er episoder jeg aldri kunne sett for meg, skje på en på fotballbane, i garderober eller en klubb da, sier Aleesami.</p>
      <p>- Jeg følte jeg var ganske sterk mentalt, med tanke på bakgrunnen min og hvor jeg er oppvokst, på Holmlia, vi har en stolthet og at vi skal være best og ut og vinne. Det har gjort at jeg har overlevd på steder som Palermo, som kanskje er den klubben med mest kaos nå i moderne tid.</p>
      <p>Mannen med marokkansk bakgrunn gir oppveksten på Holmlia litt av æren for at han klarte å komme seg gjennom tida i Palermo.</p>
      <p>- Jeg har overlevd i tre år, det føltes som ti år, sier Aleesami og smiler.</p>
      <h3>Nyter fotballen</h3>
      <p>Det har han god grunn til etter starten i Amiens. Aleesami har igjen gjort venstrebacken på landslaget til sin egen og mot Spania forrige samling gjorde han sin aller beste landskamp til nå.</p>
      <p>- Jeg føler at jeg bare går ut på fotballbanen og nyter det, egentlig. Jeg føler meg mange kilo lettere.</p>
      <p>- Nå i ettertid føler jeg meg som en helt annen spiller. Det er ikke det at jeg har blitt en mye bedre fotballspiller på to måneder, men jeg bare merker at jeg synes det er kult å komme på jobb og spille fotball. I Palermo var det mer at jeg kom meg på jobb fordi jeg måtte stille opp.</p>
    </article>
  </body>
</html>