<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597404/paranomes-epanaproothiseis-apo-tin-ellada-stin-tourkia-kataggellei-to-spigkel"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T21:43:00+00:00"/>
    <meta property="og:title" content="Παράνομες επαναπροωθήσεις από την Ελλάδα στην Τουρκία καταγγέλλει το Σπίγκελ"/>
    <meta property="og:description" content="Το περιοδικό Σπίγκελ σε δημοσίευμα με τίτλο «Push-Backs προς την Τουρκία - Η Ελλάδα φέρεται να έχει απελάσει παράνομα 60.000 μετανάστες» σημειώνει πως οι..."/>
  </head>
  <body>
    <article>
      <h1>Παράνομες επαναπροωθήσεις από την Ελλάδα στην Τουρκία καταγγέλλει το Σπίγκελ</h1>
      <address><time datetime="2019-11-14T21:43:00+00:00">14 Nov 2019, 21:43</time> by <a rel="author">sigmalive</a></address>
      <p>Το περιοδικό Σπίγκελ σε δημοσίευμα με τίτλο «Push-Backs προς την Τουρκία - Η Ελλάδα φέρεται να έχει απελάσει παράνομα 60.000 μετανάστες» σημειώνει πως οι ειδικοί σε θέματα ανθρωπίνων δικαιωμάτων και η Τουρκία κατηγορούν την Ελλάδα ότι απελαύνει παράνομα μετανάστες και πρόσφυγες.</p>
      <p>Προσθέτει δε ότι  τα τουρκικά έγγραφα, τα οποία βρίσκονται στη διάθεση του περιοδικού, φαίνεται να αποδεικνύουν τους ισχυρισμούς.<br/>Σύμφωνα με το Σπίγκελ, στις 3 Νοεμβρίου 2019, η τουρκική αστυνομία έπιασε 252 μετανάστες κοντά στην συνοριακή διάβαση Kapikule.</p>
      <p>Κατόπιν, συνέταξε έκθεση με εκρηκτικό περιεχόμενο:οι μετανάστες  κατάφεραν να περάσουν τα σύνορα με την Ελλάδα, έγραψαν οι Τούρκοι υπάλληλοι στην έκθεσή τους. Αλλά μετά επεστράφησαν παρά την θέλησή τους, χωρίς καμία δυνατότητα να ζητήσουν άσυλο.</p>
      <p>«Push-Backs» είναι η ονομασία που δίδεται στις παράνομες επιστροφές μεταναστών και προσφύγων. Είναι απαγορευμένες κατά το Ευρωπαϊκό και το Διεθνές Δίκαιο, τα οποία προβλέπουν ότι τα κράτη πρέπει να παρέχεται πρόσβαση σε αποτελεσματική διαδικασία παροχής ασύλου.</p>
      <p>Το Σπίγκελ επισημαίνει πως  έχει λάβει τουρκικά έγγραφα, μεταξύ των οποίων και τα αρχεία της αστυνομίας για το περιστατικό της 3ης Νοεμβρίου. Αυτά καταδεικνύουν –υποστηρίζει-   ότι   η   Ελλάδα   πραγματοποιεί   παράνομα  push-backs  μεγάλης κλίμακας στα σύνορα με την Τουρκία.</p>
      <p>Το   τουρκικό   υλικό   περιλαμβάνει   αναφορές   περιστατικών   και   καταγραφές συνεντεύξεων.   Επιπλέον,   περιέχει   φωτογραφίες   που   φέρονται   να   δείχνουν μετανάστες, οι οποίοι έπεσαν θύματα κακομεταχείρισης από τις ελληνικές Αρχές,καθώς και αδημοσίευτα μέχρι τώρα στοιχεία, τα οποία συγκεντρώθηκαν από το Υπουργείο Εσωτερικών της Τουρκίας.</p>
      <p>Σύμφωνα με τα στοιχεία αυτά, η Ελλάδα επέστρεψε συνολικά 58.283 μετανάστες κατά   τους   δώδεκα   μήνες   πριν   από   την   1η  Νοεμβρίου   2019.   Οι   περισσότερες καταγεγραμμένες περιπτώσεις αφορούν άτομα με πακιστανική ιθαγένεια (16.435),ενώ μετά έρχονται Αφγανοί, Σομαλοί, Μπαγκλαντεσιανοί και Αλγερινοί. Σε αυτούς προστίθενται και περισσότεροι από 4.500 Σύριοι.Σύμφωνα με το έγγραφο, ο αριθμός των καταγραφέντων push-backs ξεπέρασε τα 6.500 τον Οκτώβριο. Τα έγγραφα δεν αποτελούν οριστικές αποδείξεις, οι ισχυρισμοί των μεταναστών δεν μπορούν να επαληθευτούν από ανεξάρτητο φορέα, ενώ και η Ελλάδα αρνείται τους ισχυρισμούς.</p>
      <p>Ο   όγκος   των   μαρτυριών   ενισχύει   τις αμφιβολίες, συνεχίζει το περιοδικό, σε σχέση με διαβεβαιώσεις της ελληνικής πλευράς ότι είναι αθώα των κατηγοριών.</p>
      <p>Οι ελληνικές Αρχές απορρίπτουν τις τουρκικές κατηγορίες. Δεν υπάρχουν  Push-Backs, δήλωσε ο Εκπρόσωπος του ελληνικού Υπουργείου Προστασίας του Πολίτη,κατόπιν ερωτήματος   που  του  τέθηκε.  Μέχρι   στιγμής, οι  ελληνικές   Αρχές   έχουν εξετάσει μόνο μερικές από τις καταγγελίες χωρίς να βρουν καμία απόδειξη για την τέλεση αξιόποινων πράξεων.Ωστόσο, δεν είναι μόνο οι τουρκικές Αρχές που ομιλούν για συστηματικές παράνομες απελάσεις: ειδικοί σε ζητήματα ανθρωπίνων δικαιωμάτων κατηγορούν την Ελλάδα και άλλα ευρωπαϊκά κράτη στα εξωτερικά σύνορα της ΕΕ εδώ και χρόνια για Push-Backs, τα οποία και καταγράφουν.</p>
      <p>Να σημειωθεί πως στο δημοσίευμα του Σπίγκελ απάντησε το ελληνικό Υπουργείο Εξωτερικών. Όπως αναφέρει το γερμανικό Πρακτορείο Ειδήσεων, ο  εκπρόσωπος του ΥΠΕΞ, Αλέξανδρος Γεννηματάς, διέψευσε τις αιτιάσεις σύμφωνα με τις οποίες η Ελλάδα επέστρεψε παράνομα στην Τουρκία χιλιάδες μετανάστες. Όπως δήλωσε «Αυτό το έχουμε ήδη διαψεύσει πολλές φορές. Η Ελλάδα είναι κράτος δικαίου».</p>
      <p>ΠΗΓΗ: ΚΥΠΕ</p>
    </article>
  </body>
</html>