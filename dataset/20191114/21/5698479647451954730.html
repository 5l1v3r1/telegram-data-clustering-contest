<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/usa-pelosi-says-trump-has-admitted-to-bribery-as-impeachment-probe-intensifies"/>
    <meta property="og:site_name" content="euronews"/>
    <meta property="article:published_time" content="2019-11-14T21:40:04+00:00"/>
    <meta property="og:title" content="پلوسی: ترامپ رشوه دهی را پذیرفته است"/>
    <meta property="og:description" content="نانسی پلوسی روز پنجشنبه در یک نشست خبری گفت: «رشوه این است که کمک نظامی به اوکراین را در ازای اعلام علنی تحقیق جعلی درباره انتخابات متوقف و یا اعطا کنید. این رشوه دهی است.»"/>
  </head>
  <body>
    <article>
      <h1>پلوسی: ترامپ رشوه دهی را پذیرفته است</h1>
      <address><time datetime="2019-11-14T21:40:04+00:00">14 Nov 2019, 21:40</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/30/10/06/773x435_cmsv2_f99027b0-c6ba-595c-90aa-7a7029320792-4301006.jpg"/>
      </figure>
      <p>نانسی پلوسی، رئیس مجلس نمایندگان آمریکا می گوید دونالد ترامپ، رئیس جمهوری این کشور «رشوه دهی» را در پرونده رسوایی اوکراین پذیرفته است.</p>
      <p>سخنان رئیس مجلس نمایندگان در حالی بیان شد که «رشوه خواری» در قانون اساسی آمریکا یکی از تخلفاتی است که براساس آن می توان رئیس جمهور را استیضاح کرد.</p>
      <p>نانسی پلوسی روز پنجشنبه در یک نشست خبری گفت: «رشوه این است که کمک نظامی به اوکراین را در ازای اعلام علنی تحقیق جعلی درباره انتخابات متوقف و یا اعطا کنید. این رشوه دهی است.»</p>
      <p>رئیس مجلس نمایندگان ایالات متحده در حالی این سخنان را بیان کرد که اولین جلسه استماع شاهدان در پرونده تحقیق برای استیضاح دونالد ترامپ روز چهارشنبه برگزار شد.</p>
      <p>خانم پلوسی افزود: «آنچه رئیس جمهوری پذیرفته است و آن را "عالی" می داند از نظر من کاملا غلط است. این رشوه دهی است.»</p>
      <p>مجلس نمایندگان آمریکا در حال تحقیق درباره احتمال «سوءاستفاده» دونالد ترامپ از قدرت شخصی خود در رابطه با اوکراین است. اعضای دموکرات این مجلس بر این باور هستند که رئیس جمهوری کمک ۳۹۱ میلیون دلاری مصوب کنگره به اوکراین را منوط به انجام تحقیقات درباره جو بایدن از سوی اوکراین کرده بود.</p>
      <p>جو بایدن، معاون باراک اوباما در دوران ریاست جمهوری وی یکی از نامزدهای پیشتاز حزب دموکرات برای رقابت با دونالد ترامپ در انتخابات ریاست جمهوری سال ۲۰۲۰ است.</p>
      <p>دونالد ترامپ ارتکاب هرگونه تخلف در رابطه با اوکراین را رد کرده است.</p>
      <p>در تحولی دیگر خبرگزاری آسوشیتدپرس روز پنجشنبه گزارش داد که دومین مقام آمریکایی اعلام کرده است که صدای دونالد ترامپ را در جریان گفتگوی تلفنی وی با گوردون ساندلند، سفیر ایالات متحده در اتحادیه اروپا شنیده است. به گفته این مقام آمریکایی که در سفارت این کشور در کی‌یف مشغول به فعالیت است دونالد ترامپ در این گفتگوی تلفنی بر لزوم انجام «تحقیقات» از سوی دولت اوکراین تاکید کرده است.</p>
      <p>ویلیام تیلور، کاردار سفارت آمریکا در کی یف نیز روز چهارشنبه در کمیته اطلاعاتی مجلس نمایندگان گفته بود که یکی از دستیاران او صدای دونالد ترامپ را در جریان گفتگوی تلفنی با گوردون ساندلند شنیده است. احتمال داده می شود که این دستیار ویلیام تیلور دیوید هولمز باشد. دیوید هولمز قرار است روز جمعه در جلسه غیرعلنی کمیته اطلاعاتی مجلس نمایندگان شهادت دهد.</p>
      <p>از سوی دیگر ماری یووانوویچ، سفیر سابق آمریکا در اوکراین نیز قرار است روز جمعه در دومین روز برگزاری جلسات علنی شاهدان تحقیق برای استیضاح پاسخگوی سوالات اعضای مجلس نمایندگان باشد.</p>
    </article>
  </body>
</html>