<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823090.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T21:01:00+00:00"/>
    <meta property="og:title" content="وقتی هوش مصنوعی روانشناسی را متحول می‌کند"/>
    <meta property="og:description" content="به گزارش ایسنا و به نقل از مدیکال اکسپرس، رایانه‌ها در حال حاضر به خاطر پیشرفت‌ هوش مصنوعی می‌توانند دستیار پزشکان باشند و در تشخیص بیماری و شناسایی نشانه‌های حیاتی بیماران به آنها کمک کنند."/>
  </head>
  <body>
    <article>
      <h1>وقتی هوش مصنوعی روانشناسی را متحول می‌کند</h1>
      <address>
        <time datetime="2019-11-14T21:01:00+00:00">14 Nov 2019, 21:01</time>
      </address>
      <p>پژوهشگران آمریکایی نوعی سیستم مبتنی بر هوش مصنوعی ابداع کرده‌اند که می‌تواند به بررسی روزانه سلامت افراد بپردازد.</p>
      <p>به گزارش ایسنا و به نقل از مدیکال اکسپرس، رایانه‌ها در حال حاضر به خاطر پیشرفت‌ هوش مصنوعی می‌توانند دستیار پزشکان باشند و در تشخیص بیماری و شناسایی نشانه‌های حیاتی بیماران به آنها کمک کنند.</p>
      <p>پژوهشگران "دانشگاه کلرادو بولدر"(CU Boulder) سعی دارند یادگیری ماشینی را در حوزه روانشناسی به کار بگیرند. آنها این کار را با کمک یک اپلیکیشن تلفن همراه انجام می‌دهند که می‌تواند وضعیت سلامت روانی بیمار را بهتر از انسان پیگیری کند.</p>
      <p>"پیتر فولتز"(Peter Foltz)، استاد  دانشگاه کلرادو بولدر و از نویسندگان این پژوهش گفت: هدف ما این نیست که با هر روشی، جایگزینی را برای پزشکان ارائه دهیم اما باور داریم که می‌توانیم ابزاری ابداع کنیم که امکان بررسی بهتر بیماران را فراهم کند.</p>
      <p>بررسی پژوهشگران نشان می‌دهد که از هر پنج بزرگسال آمریکایی، یک نفر به بیماری روحی مبتلاست. بیشتر این افراد، ساکن مناطق دورافتاده‌ای هستند که فاقد امکانات لازم در زمینه روانشناسی و روانپزشکی است. بقیه افراد نیز به خاطر دلایلی مانند نداشتن زمان کافی، به پزشک مراجعه نمی‌کنند.</p>
      <p>"بریتا الوواگ"(Brita Elvevåg)، از نویسندگان این پژوهش گفت: انسان‌ها کامل نیستند؛ در نتیجه ممکن است گاهی حواس آنها پرت شود و برداشت اشتباهی از نشانه‌ها و سرنخ‌های هشدار دهنده داشته باشند. متاسفانه، هیچ شکلی از آزمایش خون وجود ندارد که بتواند میزان سلامت روحی را مشخص کند.</p>
      <p>این گروه پژوهشی، یک فناوری مبتنی بر یادگیری ماشینی ابداع کرده‌اند که می‌تواند تغییرات روزانه در گفتار را تشخیص دهد و بر اساس آنها، میزان سلامت روحی فرد را مشخص کند. برای مثال، اگر جملاتی که فرد به کار می‌برد، از یک الگوی منطقی پیروی نکنند، می‌توانند نشانه‌ای مهم از وجود اسکیزوفرنی باشند. تغییر در لحن و سرعت صحبت گاهی نشان‌دهنده افسردگی است و کاهش حافظه نیز می‌تواند نشان‌دهنده مشکلات شناختی و روحی باشد.</p>
      <figure>
        <img src="https://cdn.isna.ir/d/2019/11/13/3/61485768.jpg"/>
      </figure>
      <p>فولتز افزود: زبان، مسیر مهمی را برای تشخیص وضعیت سلامت روحی بیمار نشان می‌دهد. ما می‌توانیم با استفاده از تلفن همراه و هوش مصنوعی، تغییرات جزئی در گفتار بیماران را به صورت روزانه تشخیص دهیم.</p>
      <p>فولتز و همکارانش، یک اپلیکیشن تلفن همراه ارائه داده‌اند که مجموعه‌ای از سوالات را با زمان پاسخ بین پنج تا ۱۰ دقیقه به بیماران ارائه می‌دهد. در این سوالات از بیماران درباره وضعیت روحی آنها سوال می‌شود، از آنها خواسته می‌شود تا یک داستان کوتاه تعریف کنند، به یک داستان گوش دهند و آن را دوباره تکرار کنند و سپس، مجموعه‌ای از آزمایش‌های حرکتی را به آنها ارائه می‌دهد که با لمس کردن انجام می‌شوند.</p>
      <p>پژوهشگران، یک سیستم هوش مصنوعی نیز ابداع کرده‌اند که نمونه‌های گفتاری را ارزیابی می‌کند و به مقایسه آنها با نمونه‌های پیشین می‌پردازد که از همان بیماران به دست آمده‌اند تا میزان سلامت روانی آنها مشخص شود.</p>
      <p>این گروه پژوهشی در بررسی اخیر خود، از پزشکان خواستند تا به نمونه‌های گفتاری ۲۲۵ داوطلب که نیمی از آنها به مشکلات روانی مبتلا بودند، گوش دهند و آنها را ارزیابی کنند. سپس، نتایج به دست آمده را با نتایج بررسی سیستم مبتنی بر یادگیری ماشینی مقایسه کردند.</p>
      <p>فولتز گفت: ما در این بررسی دریافتیم که مدل‌های مبتنی بر هوش مصنوعی می‌توانند با دقت پزشکان عمل کنند.</p>
      <p>فولتز و همکارانش امیدوار هستند که روزی سیستم هوش مصنوعی آنها، به یک روانپزشک تبدیل شود و به ارزیابی و شناسایی بیماران در خانه بپردازد.</p>
      <p>این پژوهش، در مجله "Schizophrenia Bulletin" به چاپ رسید.</p>
    </article>
  </body>
</html>