<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158422_1004.html"/>
    <meta property="og:site_name" content="Novsport"/>
    <meta property="article:published_time" content="2019-11-14T21:49:00+00:00"/>
    <meta property="og:title" content="Чехия се класира за Евро 2020 след обрат за осем минути (ВИДЕО)"/>
    <meta property="og:description" content="Възпитаниците на Ярослав Силхави спечелиха с 2:1, след като изоставаха в резултата до 71-ата"/>
  </head>
  <body>
    <article>
      <h1>Чехия се класира за Евро 2020 след обрат за осем минути (ВИДЕО)</h1>
      <address><time datetime="2019-11-14T21:49:00+00:00">14 Nov 2019, 21:49</time> by <a rel="author">Спортал</a></address>
      <p>Чехия е вторият отбор от нашата група "А", който си осигури участие на Евро 2020. Тази вечер възпитаниците на Ярослав Силхави победиха Косово с 2:1 в прекия сблъсък за второто място и така си гарантираха участие на финалите. Домакините на "Доосан Арена" в Пилзен трябваше да правят обрат, след като първи получиха гол в своята врата, дело на Нухиу в 50-ата минута. Чехите обаче реагираха блестящо на предизвикателството и тотално надиграха своя съперник, като с голове на Крал в 71-ата и Челустка в 79-ата минута обърнаха нещата в своя полза, а освен това можеха да спечелят и далеч по-убедително, като техен гол бе отменен, а също така нацелиха и две греди.<br/><br/>Първото полувреме двата тима играеха по-предпазливо. Все пак чехите бяха отборът, който по-често поглеждаше към вратата на съперника. В 7-ата минута опасен изстрел с глава на Каменчик бе спасен от вратаря. След това в 24-ата минута прекрасен удар от фаул на Якоб Янкто бе спасен от вратаря. При последвалия корнер пък Сучек стреля с глава над вратата.<br/><br/>Второто полувреме обаче бе пълно с емоции. В 50-ата минута почти от нищото Косово поведе в резултата. При едно центриране отдясно Нухиу с глава порази вратата за 0:1.<br/><br/>Домакините обаче реагираха като ужилени и заредиха атака след атака към вратата на съперника. В 60-ата минута Каменич стреля от точката на дузпата, но в ръцете на вратаря. След това в 67-ата минута гол на Чехия бе отменен заради нарушение срещу вратаря.<br/><br/>В 71-ата минута резултатът все пак бе изравнен. Алекс Крал с мощен шут извън наказателното поле порази вратата за 1:1<br/><br/>След това в 74-ата минута Сучек получи отличен пас сам срещу вратаря, но стреля покрай вратата. По-малко от минута след това изстрел от воле на Янкто се отби от гредата.<br/><br/>В 75-ата минута се стигна до разбъркване в пеналта, първо защитник на Косово изчисти пред голлинията, а след това шут на Ондрашек се отби от напречната греда.<br/><br/>В 79-ата минута натискът на Чехия доведе и до победен гол. При едно центриране от корнер топката не бе изчистена и стигна до Крал, който стреля с глава, а Челустка отблизо я чукна топката зад голлинията за 2:1.<br/><br/>Така Чехия вече има 15 точки и няма как да бъде изместена от второто място в класирането, тъй като Косово е с 11 точки на 3-ата позиция, а остава само един кръг. В неделя чехите гостуват в София на България, а Косово домакинства на Англия.</p>
    </article>
  </body>
</html>