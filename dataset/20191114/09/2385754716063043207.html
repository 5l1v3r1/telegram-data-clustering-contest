<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/dimosia-igeia/597263/i-syxni-xrisi-kannavis-afksanei-ton-kindyno-egkefalikou-kai-kardiakis-arrythmias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T09:19:00+00:00"/>
    <meta property="og:title" content="Η συχνή χρήση κάνναβης αυξάνει τον κίνδυνο εγκεφαλικού και καρδιακής αρρυθμίας"/>
    <meta property="og:description" content="Η τακτική χρήση κάνναβης αυξάνει την πιθανότητα εγκεφαλικού ή καρδιακής αρρυθμίας στους νέους ανθρώπους, σύμφωνα με δύο νέες αμερικανικές έρευνες που..."/>
  </head>
  <body>
    <article>
      <h1>Η συχνή χρήση κάνναβης αυξάνει τον κίνδυνο εγκεφαλικού και καρδιακής αρρυθμίας</h1>
      <address><time datetime="2019-11-14T09:19:00+00:00">14 Nov 2019, 09:19</time> by <a rel="author">SigmaLive</a></address>
      <p>Η τακτική χρήση κάνναβης αυξάνει την πιθανότητα εγκεφαλικού ή καρδιακής αρρυθμίας στους νέους ανθρώπους, σύμφωνα με δύο νέες αμερικανικές έρευνες που παρουσιάσθηκαν στο ετήσιο συνέδριο της Αμερικανικής Καρδιολογικής Ένωσης στη Φιλαδέλφεια.</p>
      <p>Στην πρώτη έρευνα, οι ερευνητές από το Πανεπιστήμιο Τζορτζ Μέισον της Βιρτζίνια μελέτησαν περισσότερους από 43.000 ανθρώπους ηλικίας 18 έως 44 ετών, από τους οποίους το 14% είχαν κάνει χρήση κάνναβης κατά τον τελευταίο μήνα.</p>
      <p>Διαπιστώθηκε ότι η συχνή χρήση κάνναβης (μαριχουάνας) από τους νέους που επίσης είναι καπνιστές (συμβατικού τσιγάρου) ή ατμιστές (χρήστες ηλεκτρονικού τσιγάρου) συνδέεται με τριπλάσιο κίνδυνο εγκεφαλικού σε σχέση με όσους δεν κάνουν χρήση κάνναβης. Επίσης η χρήση κάνναβης για πάνω από δέκα μέρες το μήνα, χωρίς παράλληλο κάπνισμα ή άτμισμα, αυξάνει κατά δυόμισι φορές την πιθανότητα εγκεφαλικού.</p>
      <p>Η δεύτερη μελέτη από ερευνητές του Νοσοκομείου Γκρίφιν Μεμόριαλ της Οκλαχόμα έγινε σε άτομα ηλικίας 15 έως 24 ετών και δείχνει ότι οι συχνοί χρήστες κάνναβης, που έχουν μια εξάρτηση από αυτήν όπως οι αλκοολικοί, έχουν 50% μεγαλύτερη πιθανότητα να νοσηλευθούν για καρδιακή αρρυθμία, μια κατάσταση που μπορεί να αποβεί απειλητική για τη ζωή. Οι ερευνητές ανέφεραν ότι σε χαμηλότερες δόσεις η κάνναβη αυξάνει τους παλμούς της καρδιάς, ενώ σε υψηλότερες τους επιβραδύνει πολύ.</p>
      <p>Πηγή: ΑΠΕ - ΜΠΕ</p>
    </article>
  </body>
</html>