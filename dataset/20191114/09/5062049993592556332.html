<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10686--zadny-krikloun-ale-tichy-gladiator-kaderka-vzpomina-na-rust-berdycha"/>
    <meta property="og:site_name" content="Tenisový svět"/>
    <meta property="article:published_time" content="2019-11-14T09:25:00+00:00"/>
    <meta property="og:title" content="Žádný křikloun, ale tichý gladiátor. Kaderka vzpomíná na růst Berdycha"/>
    <meta property="og:description" content="Působil velmi smutně. Prezident Českého tenisového svazu Ivo Kaderka se pro Tenisový svět vyjádřil ke konci kariéry Tomáše Berdycha. Kaderka sledoval krůčky talentovaného tenisty z Valašského Meziříčí už odmala a jako prezident svazu Berdychovi pomohl při vstupu do světového tenisu. „Tomáš nikdy nebyl křikloun, ale vždy na něj bylo na kurtu spolehnutí. Kdyby ho to v budoucnu zase táhlo k tenisu, tak ho přijmeme s otevřenou náručí,&quot; prohlásil Kaderka."/>
  </head>
  <body>
    <article>
      <h1>Žádný křikloun, ale tichý gladiátor. Kaderka vzpomíná na růst Berdycha</h1>
      <address>
        <time datetime="2019-11-14T09:25:00+00:00">14 Nov 2019, 09:25</time>
      </address>
      <p>
        <b>Působil velmi smutně. Prezident Českého tenisového svazu Ivo Kaderka se pro Tenisový svět vyjádřil ke konci kariéry Tomáše Berdycha. Kaderka sledoval krůčky talentovaného tenisty z Valašského Meziříčí už odmala a jako prezident svazu Berdychovi pomohl při vstupu do světového tenisu. „Tomáš nikdy nebyl křikloun, ale vždy na něj bylo na kurtu spolehnutí. Kdyby ho to v budoucnu zase táhlo k tenisu, tak ho přijmeme s otevřenou náručí," prohlásil Kaderka.</b>
      </p>
      <p>Londýn. Turnaj mistrů. Sobota 16. listopadu 2019. V tento den a na tomto místě by se Tomáš Berdych měl definitivně rozloučit se svoji bohatou kariérou, která byla rovněž stvrzena šesti účastmi právě na ATP Finals. Před osmi lety si v britské metropoli dokonce zahrál semifinále, o víkendu tam ovšem bude z naprosto odlišných důvodů. <a href="https://www.tenisovysvet.cz/article/detail/../../../article/detail/10683--berdych-konci-s-tenisem-tecku-za-bohatou-karierou-by-mel-udelat-o-vikendu-v-londyne">Kvůli konci kariéry</a>.</p>
      <p>„Je to věc více než očekávaná. Tomáš jistě chtěl a měl snahu se vrátit na pozice, které by dále držel. Ale více se trápil, než radoval. Rozhodnutí se dalo čekat. Byla otázka času, kdy přijde," řekl Ivo Kaderka Tenisovému světu.</p>
      <p>Pro české fanoušky je konec Berdycha o to smutnější, že hrál velkou roli při zisku Davis Cupů v letech 2012 a 2013. „Nikdy nebyl velký křikloun do médií a divočák, co se bije do prsou. Byl spíš takový introvert. Ale i tak byl Tomáš vždycky naprosto spolehlivý tenista. Když šel na kurt, mohli jsme být klidní. Věděli jsme, že takový gladiátor je pro nás jistota," pokračoval prezident tenisového svazu. Na Berdychovi si především vážil jeho konzistentních výkonů.</p>
      <p>„Nebyl to náladový hráč, který jednou vylétne a poté spadne. Samozřejmě, každý den není posvícení. I jemu se přihodilo, že například v Davis Cupu proti Kazachstánu prohrál s outsiderem Golubjevem. Byla to však jedna z malých výjimek, které potvrzují pravidlo," okomentoval hráče, který od května 2010 do října 2016 nepřetržitě působil v TOP 10. </p>
      <p><b>Velké zápasy a kus života<br/></b>Ještě předtím, než se z Berdycha stal velký hráč, nebyl o talentu pochyb. Už když Kaderka v roce 1998 nastupoval do pozice prezidenta Českého tenisového svazu, kolovaly o talentovaném dvanáctiletém tenistovi z Valašského Meziříčí zvěsti.</p>
      <p>„Jeho růst si pamatuji centimetr za centimetrem. Na přelomu tisíciletí jsem mu na Zlatém kanáru dával cenu Kanáři naděje. Byl to klučík, roztomilý chlapeček. Za nějaký pátek jsem ho už jako vítěze Pardubické juniorky ocenil zlatou medaili. Už byl vyšší než já," usmíval se šéf českého svazu.</p>
      <p>Nejsou to však jediné vzpomínky, které si ohledně finalisty Wimbledonu 2010 vybavuje. „Potom jsme jeli na olympiádu. Bylo mu devatenáct. Porazil tam Federera, Robreda a Floriana Mayera. Pak začal hrát velké zápasy v Davis Cupu. Po debutu v roce 2003 v Thajsku to byl hráč, ze kterého jsme měli jenom radost," přemítal Kaderka s nostalgií v hlase.</p>
      <p>Podobné úspěchy se však nemusely dostavit, kdyby se Berdych nemohl spolehnout na kvalitně připravené zázemí, ke kterému vydatně pomáhal právě i Český tenisový svaz. „Do toho systému byl po právu zasazený. Dokázal z něj čerpat všechny živiny, aby vyrostl vysoko. Ať to byly jeho možnosti v tréninkovém středisku, ve středisku vrcholového tenisu, národním tenisovém centru. Byl členem všech reprezentačních výběrů," vyjmenovával Kaderka namátkou.</p>
      <p>K úspěchům Berdycha rovněž pomohla skutečnost, že měl v zádech důležitou finanční podporu. „Byl to náš podíl na jeho růstu. Byli jsme u jeho prvních začátků. Všechno, co jsme mu mohli dát, jsme mu dali," dodal k nezbytné záležitosti, která byla jednou ze součástí důležitého přechodu na profesionální úroveň.</p>
      <p>Svaz také pro Berdycha a další talentované tenisty začal organizovat mezinárodní turnaje ITF Futures, kde mohl budoucí finalista Wimbledonu získávat sebevědomí a cenné zkušenosti s dospělým tenisem. „Svůj první mezinárodní turnaj mužů vyhrál na jižní Moravě v městečku Hrotovice. Byl to jeho první mezinárodní úspěch," vzpomínal Kaderka.</p>
      <p>Berdych své plány do další budoucnosti ještě neobjasnil – zpráva o konci kariéry je příliš čerstvá. Ivo Kaderka se však domnívá, že dlouhodobě nejlepší český tenista bude směřovat mimo tenis.</p>
      <p>„Tomáš to má v hlavě srovnané. Svůj náhradní životní program si najde. Domnívám se, že to bude spíše něco okolo byznysu. Kdyby ho to ovšem táhlo k tenisu, tak ho přijmeme s otevřenou náručí," zakončil šéf Českého tenisového svazu. </p>
      <footer>Jakub Slunečko, Radek Štohl</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10685--top-uspechy-berdycha-finale-grandslamu-nebo-skvostny-zebricek"/>
        <a href="https://www.tenisovysvet.cz/article/detail/10683--berdych-konci-s-tenisem-tecku-za-bohatou-karierou-by-mel-udelat-o-vikendu-v-londyne"/>
      </related>
    </article>
  </body>
</html>