<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/14/sasht-skovan-ot-stud-i-sniag-pod-nulata-i-na-iug.429572"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T09:37:00+00:00"/>
    <meta property="og:title" content="САЩ скован от студ и сняг, под нулата и на юг"/>
    <meta property="og:description" content="Над 200 отрицателни температурни рекорда | Dnes.bg"/>
  </head>
  <body>
    <article>
      <h1>САЩ скован от студ и сняг, под нулата и на юг</h1>
      <h2>Над 200 отрицателни температурни рекорда</h2>
      <address><time datetime="2019-11-14T09:37:00+00:00">14 Nov 2019, 09:37</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Арктически студ скова голяма част от САЩ - от Средния запад през източното крайбрежие на страната чак до южни щати, предаде БТА, позовавайки се на Асошиейтед прес.</p>
      <p>Над 200 отрицателни температурни рекорда бяха поставени от понеделник, като се очаква броят им да надхвърли 300 до края на студената вълна. Близо една трета от територията на САЩ бе покрита със сняг вчера.</p>
      <p>Снеговалежите, хлъзгавите пътища и ниските температури причиниха няколко смъртни случая в страната тази седмица.</p>
      <p>Според метеоролозите застудяването се дължи на преждевременното освобождаване на студен въздух от Арктика. <br/>То дойде като шок за мнозина в източната част на САЩ, където хората се радваха на топло време през септември и октомври.</p>
      <p>Отрицателни температурни рекорди за 12 ноември бяха поставени в редица градове, включително Ню Йорк и Бъфало.</p>
      <p>Необичаен студ скова южни щати. В Бирмингам, Алабама, и Грийнвил, Мисисипи, бяха измерени рекордните -8 градуса по Целзий.</p>
      <p>Температурата падна под нулата дори на крайбрежието на Мексиканския залив. В резултат морето започна "да пуши", с преминаването на студен въздух над по-топлата вода.</p>
      <p>Обилните снеговалежи достигнаха чак Тенеси на юг.</p>
    </article>
  </body>
</html>