<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741651"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T09:30:00+00:00"/>
    <meta property="og:title" content="&quot;ธนาธร&quot;ติดลิสต์รายชื่อดาวรุ่งแห่งปีนิตยสารไทม์"/>
    <meta property="og:description" content="“ธนาธร”ติดลิสต์ 100 รายชื่อดาวรุ่งแห่งปีนิตยสารไทม์ พร้อม “ลิซ่า แบล็กพิงค์” -“สถาปนิกกชกร”"/>
  </head>
  <body>
    <article>
      <h1>"ธนาธร"ติดลิสต์รายชื่อดาวรุ่งแห่งปีนิตยสารไทม์</h1>
      <address>
        <time datetime="2019-11-14T09:30:00+00:00">14 Nov 2019, 09:30</time>
      </address>
      <p>
        <b>“ธนาธร”ติดลิสต์ 100 รายชื่อดาวรุ่งแห่งปีนิตยสารไทม์ พร้อม “ลิซ่า แบล็กพิงค์” -“สถาปนิกกชกร”</b>
      </p>
      <p>เมื่อวันที่ 14 พ.ย. นิตยสารไทม์ นิตยสารข่าวชื่อดังของสหรัฐอเมริกา ได้ระบุชื่อนาย”ธนาธร จึงรุ่งเรืองกิจ”หัวหน้าพรรคอนาคตใหม่ เป็นหนึ่งในร้อยดาวรุ่งแห่งปีของนิตยสารไทม์ โดยไทม์อธิบายว่า “ธนาธร จึงรุ่งเรืองกิจ ทราบดีว่าการคว้าอำนาจคืนมาจากคณะรัฐประหารที่ครองอำนาจในประเทศไทยอยู่นั้นไม่ใช่เรื่องที่จะทำกันได้ง่ายๆ แต่ท้ายที่สุดแล้ว พรรคอนาคตใหม่ที่เขาร่วมก่อตั้งขึ้นมาก็ได้รับคะแนนเสียงมากถึง 17% ในการเลือกตั้งครั้งที่ผ่านมาในปีนี้ ไม่แย่เลยสำหรับพรรคการเมืองที่เพิ่งจะมีอายุครบ 1 ปีไปหมาดๆ<br/><br/>อย่างไรก็ตาม ธนาธร จึงรุ่งเรือง กิจ ผู้เป็นเศรษฐีพันล้าน ทายาทยักษ์ใหญ่กิจการชิ้นส่วนรถยนต์ ก็ประสบความสำเร็จในการ “ปลุกไฟ” ในใจของเยาวชนคนรุ่นใหม่ที่แห่กันมาร่วมภารกิจหยุดยั้งวงจรอุบาทว์การรัฐประหารและการการสูญเสียเลือดเนื้อจากการประท้วงบนท้องถนน ซึ่งเป็นชนักติดหลังประเทศไทยมากว่า 80 ปีแล้ว ในความท้าทายอันแสนเข็ญนี้ เหล่านายพลในกองทัพก็ตอบโต้ธนาธรด้วยการฟ้องร้องดำเนินคดีจำนวนมากเพื่อหวังผลทางการเมืองทั้งสิ้น เขายืนยันว่าตนเองยังตั้งมั่นอยู่กับการก่อร่างสร้างความเข้มแข็งแก่การเคลื่อนไหวของเขาในสภา แม้ว่าจะต้องเผชิญหน้าคดีความมากมายก็ตาม.”<br/><br/>“ตราบใดที่เหล่านายพลยังอยู่ในอำนาจ การต่อสู้ของพวกเราก็ยังคงต้องดำเนินต่อไป”<br/><br/>สุดท้ายธนาธรกล่าวว่า “Democratization, demilitarization and decentralization is our call.”“; “กระบวนการนำมาซึ่งประชาธิปไตย การแยกกองทัพออกจากการเมืออง และการกระจายอำนาจ นี่คือหัวใจของพวกเรา”<br/><br/>ทั้งนี้ TIME 100 Next เป็นแคมเปญใหม่ของไทม์ที่อาจจะดูคล้ายคลึงกับแบบเก่าที่เรียกกันว่า “TIME 100 list of the world’s most influential people” หรือ “100 บุคคลที่มีอิทธิพลมากที่สุดในโลกสำหรับ TIME”แต่สิ่งที่แตกต่างกันไปในคราวนี้ คือการโน้มเอียงไปในทางของกระแสความเปลี่ยนแปลงที่กำลังมาแรงและพลิกโฉมหน้าโลกแบบเดิมที่เราเคยรู้จัก ไม่ว่าจะเป็นการเติบโตอย่างรวดเร็วของสื่อสังคมออนไลน์ ความเชื่อมั่นในสถาบันดั้งเดิมที่ถดถอยลงเรื่อยๆ หรือแม้แต่ทฤษฎีทางวิทยาศาสตร์ใหม่ เหล่านี้ล้วนส่งผลให้ TIME เน้นการคัดเลือกบุคคลที่ฉายแววว่าจะเป็นผู้กุมทิศทางอนาคตของโลกในทางธุรกิจ การบันเทิง กีฬา การเมือง วิทยาศาสตร์ สุขภาพ และอื่นๆ อีกมากมาย บุคคลทุกคนที่อยู่ใน TIME 100 Next ล้วนมีความใฝ่ฝันอันยิ่งใหญ่และพวกเขาทุกคนก็รู้ดีว่าเขาจะต้องเจออุปสรรคที่ใหญ่ยิ่งอีกมากมาย แต่สิ่งที่เป็นแรงขับให้พวกเขาเดินหน้าต่อไปคือ “ความหวัง” นั่นเอง แต่ละคนพร้อมที่จะเอาชนะความท้าทายและต่อสู้เพื่ออนาคตที่ดีกว่านี้<br/><br/>อย่างไรก็ตาม นายธนาธรไม่ใช่คนไทยเพียงคนเดียวที่ปรากฏในการจัดอันดับของนิตยสาร TIME 100 Next แต่ยังมีน.ส.กชกร วรอาคม ภูมิสถาปัตย์ไทยคนแรกผู้คิดค้นที่กักน้ำได้กว่าล้านแกลลอนและออกแบบสวนกลางเมืองเช่น สวนจุฬา 100 ปี และ ลลิษา มโนบาลหรือ “ลิซ่า” ศิลปินวง BLACKPINK ซึ่งเป็นวงไอดอลวงแรกที่มียอดวิวบน Youtube กว่า 1,000 ล้าน และผู้ติดตามอีก 30 กว่าล้าน ทั้งยังเป็นวงแรกที่ได้แสดงบนเวทีของ Coachella ด้วย.<br/><br/><br/> </p>
    </article>
  </body>
</html>