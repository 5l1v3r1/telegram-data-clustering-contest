<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684048/ergazomenoi-kethea-paralogismos-otan-enas-apotelesmatikos-organis"/>
    <meta property="og:site_name" content="enikos.gr"/>
    <meta property="article:published_time" content="2019-11-14T09:51:00+00:00"/>
    <meta property="og:title" content="Εργαζόμενοι ΚΕΘΕΑ: Παραλογισμός όταν ένας αποτελεσματικός οργανισμός αποδομείται"/>
    <meta property="og:description" content="&quot;Όλα βρίσκονται στον αέρα, αποφάσεις δεν μπορούν να παρθούν, οι εξουσιοδοτήσεις για πληρωμές..."/>
  </head>
  <body>
    <article>
      <h1>Εργαζόμενοι ΚΕΘΕΑ: Παραλογισμός όταν ένας αποτελεσματικός οργανισμός αποδομείται</h1>
      <address>
        <time datetime="2019-11-14T09:51:00+00:00">14 Nov 2019, 09:51</time>
      </address>
      <p>"Όλα βρίσκονται στον αέρα, αποφάσεις δεν μπορούν να παρθούν, οι εξουσιοδοτήσεις για πληρωμές λήγουν μεθαύριο Παρασκευή. Από Δευτέρα, όπως φαίνεται δε θα πληρωθεί κανείς, ούτε οι προμηθευτές. Άμεσα δημιουργείται θέμα και σε όσους κάνουν ήδη θεραπεία", ανέφερε κατά τη διάρκεια συνέντευξης τύπου σχετικά με τις εξελίξεις στο <a href="http://www.enikos.gr/society/683434/syllogos-ergazomenon-kethea-stin-prospatheia-tou-na-elenxei-to-ke">ΚΕΘΕΑ</a>, ο πρόεδρος του συλλόγου εργαζομένων στο ΚΕΘΕΑ, Δημήτης Κολοκάθης.</p>
      <p>Ο κ. Κολοκάθης κατηγόρησε το νέο διοικητικό συμβούλιο ότι "δε διοικεί, δεν ασχολείται σε τίποτα με την τρέχουσα λειτουργία του οργανισμού. Δεν ενδιαφέρεται να μάθει για τις μονάδες. Στόχος του είναι να μαζέψει οτιδήποτε στοιχεία μπορεί για να δικαιολογήσει την Πράξη Νομοθετικού Περιεχομένου".</p>
      <p>Για "απόλυτο παραλογισμό" έκανε ρόλο ο πρώην πρόεδρος του ΚΕΘΕΑ, Γεράσιμος Νοταράς, όταν ένας "επιτυχημένος και αποτελεσματικός οργανισμός ανατρέπεται και αποδομείται".</p>
      <p>Αναφερόμενος στις συναντήσεις, που είχε με τον υπουργό Υγείας, περιέγραψε πως, ούτε ο κ. Κικίλιας, ούτε οι σύμβουλοί του γνώριζαν για το μέχρι τώρα έργο του ΚΕΘΕΑ. Όταν ο κ. Νοταράς τον ρώτησε "έχετε δείγματα μη χρηστής διαχείρισης", ο υπουργός, σύμφωνα με τον κ. Νοταρά, απάντησε "όχι, αλλά θα βρούμε".</p>
      <p>Ο αντιεισαγγελέας του Αρείου Πάγου και πρώην πρόεδρος του ΚΕΘΕΑ Βασίλης Μαρκής, τόνισε ότι είναι "απαράδεκτο να απαξιώνεται το έργο του ΚΕΘΕΑ" και ότι δεν υπήρχε κανένας κομματισμός στη λειτουργία του οργανισμού.</p>
      <p>Οι ομιλητές εκτίμησαν, ότι η Πράξη Νομοθετικού Περιεχομένου επιλέχθηκε ως γρήγορη λύση, μόνο και μόνο για να αποφευχθεί η εκλογή του νέου διοικητικού συμβουλίου με τη συμμετοχή της πρώην εισαγγελέως του Αρείου Πάγου, Ξἐνης Δημητρίου, "που δεν ήταν αρεστή από τη Νέα Δημοκρατία", όπως είπε χαρακτηριστικά ο Γεράσιμος Νοταράς. Περιέγραψε, δε, πως η κ. Δημητρίου επί δεκαπέντε χρόνια στήριζε τον οργανισμό, ενώ οργάνωσε ενημερώσεις για δικαστές και εισαγγελείς σε όλη την Ελλάδα σχετικά με την σωστή αντιμετώπιση των εξαρτημένων ατόμων.</p>
      <p>"Από όλη την Ελλάδα λαμβάνουμε ψηφίσματα συμπαράστασης, συμπεριλαμβανομένης της Ένωσης Περιφερειών, πράγμα που αποδεικνύει την καθολική αποδοχή της κοινωνίας προς το ΚΕΘΕΑ. Η κυβέρνηση θέλει να ανατρέψει αυτό που συμβαίνει και βαφτίζει το κρέας ψάρι, με μισές αλήθειες και διαστρεβλωμένες ιστορίες", είπε ο Θωμάς Νάνος, ταμίας του ΔΣ του Συλλόγου Οικογένειας ΚΕΘΕΑ Διάβαση.</p>
      <related>
        <h4>σχετικά άρθρα</h4>
        <a href="http://www.enikos.gr/society/682222/ergazomenoi-kethea-aprago-apochorise-to-diorismeno-ds-zitame-dial%0A%20%20%20%20%0A"/>
        <a href="http://www.enikos.gr/society/683434/syllogos-ergazomenon-kethea-stin-prospatheia-tou-na-elenxei-to-ke%0A%20%20%20%20%0A"/>
        <a href="http://www.enikos.gr/society/682833/proedros-ergazomenon-sti-larko-mesa-se-treis-mines-echoume-kai-al%0A%20%20%20%20%0A"/>
        <a href="http://www.enikos.gr/society/682757/o-proedros-ton-ergazomenon-sto-kethea-dimitris-kolokathis-ston-re%0A%20%20%20%20%0A"/>
        <a href="http://www.enikos.gr/society/682739/poiniki-erevna-gia-tis-katangelies-peri-parakyklomatos-sto-kethea%0A%20%20%20%20%0A"/>
        <a href="http://www.enikos.gr/society/682325/kampanaki-kindynou-apo-tin-poedin-gia-ta-krousmata-anomias-sto-ac%0A%20%20%20%20%0A"/>
        <a href="http://www.enikos.gr/society/681703/afto-einai-to-neo-ds-tou-kethea-me-apofasi-tou-vasili-kikilia%0A%20%20%20%20%0A"/>
        <a href="http://www.enikos.gr/society/680501/na-min-allaxei-to-petychimeno-montelo-apexartisis-tou-kethea-ziti%0A%20%20%20%20%0A"/>
        <a href="http://www.enikos.gr/society/679931/stasi-ergasias-sta-trolei-simera-deite-poies-ores%0A%20%20%20%20%0A"/>
      </related>
    </article>
  </body>
</html>