<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158350_1056.html"/>
    <meta property="og:site_name" content="Novsport"/>
    <meta property="article:published_time" content="2019-11-14T09:37:00+00:00"/>
    <meta property="og:title" content="ЛА Галакси потвърди: Благодарим на Златан, той си тръгва"/>
    <meta property="og:description" content="Ибрахимович най-вероятно ще се завърне в Милан"/>
  </head>
  <body>
    <article>
      <h1>ЛА Галакси потвърди: Благодарим на Златан, той си тръгва</h1>
      <address><time datetime="2019-11-14T09:37:00+00:00">14 Nov 2019, 09:37</time> by <a rel="author">Христо Иванов</a></address>
      <p>Ръководството на Лос Анджелис Галакси потвърди, че контрактът с нападателя Златан Ибрахимович няма да бъде продължен по взаимно съгласие на страните.<br/><br/>“Искаме да благодарим на Златан за неговия принос в развитието на клуба и лигата. От момента на идването си през 2018 г. Златан повлия положително на футбола в Лос Анджелис. Благодарни сме му за неговото трудолюбие и страст. Благодарни сме му за неговия професионализъм и неизмеримо влияние върху жителите на Лос Анджелис и поклонниците на футбола в Северна Америка като цяло”, заяви президентът на Галакси Крис Клайн, цитиран от пресслужбата на клуба.<br/><br/>Контрактът на Ибрахимович с клуба от Мейджър Лийг Сокър е до края на тази година. За година и половина той изигра 58 мача, в които реализира 53 гола и асистира за 15. Галакси предложи на шведа продължение на споразумението му с една година, но той отказа, тъй като иска да се върне в Европа.<br/><br/>Най-близо до подписа на 38-годишния нападател изглежда италианският Милан.</p>
      <p> </p>
    </article>
  </body>
</html>