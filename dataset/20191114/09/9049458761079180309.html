<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://edu.andhrajyothy.com/EduNewsArticle.aspx?SID=954694"/>
    <meta property="og:site_name" content="Andhrajyothy"/>
    <meta property="article:published_time" content="2019-11-14T09:18:05+00:00"/>
    <meta property="og:title" content="‘కన్నడ’కే కిరీటం.. ఆంగ్లం కనిపిస్తే.. లైసెన్స్‌ రద్దు"/>
    <meta property="og:description" content="మాతృభాషపై కన్నడిగుల మమకారం"/>
  </head>
  <body>
    <article>
      <h1>‘కన్నడ’కే కిరీటం.. ఆంగ్లం కనిపిస్తే.. లైసెన్స్‌ రద్దు</h1>
      <address>
        <time datetime="2019-11-14T09:18:05+00:00">14 Nov 2019, 09:18</time>
      </address>
      <ul>
        <li>
          <a href="http://edu.andhrajyothy.com/EducationCategory.aspx?TID=20">S.S.C</a>
        </li>
        <li>
          <a href="http://edu.andhrajyothy.com/EducationCategory.aspx?TID=563">INTERMEDIATE - I</a>
        </li>
        <li>
          <a href="http://edu.andhrajyothy.com/EducationCategory.aspx?TID=1201">INTERMEDIATE - II</a>
        </li>
        <li>
          <a href="http://edu.andhrajyothy.com/EducationCategory.aspx?TID=1726">CBSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=2036">CBSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=3295">CBSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4267">ICSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=4399">ICSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=4648">ICSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4976">EAMCET (Engg)</a>
        </li>
        <li>
          <a href="http://edu.andhrajyothy.com/EducationCategory.aspx?TID=5154">EAMCET (MEDICAL)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6355">IIT-JEE(Main)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6852">IIT-JEE(Advanced)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6948">COMPUTER COURSES</a>
        </li>
      </ul>
      <h3>Important Links</h3>
      <ul>
        <li>
          <a href="http://www.ugc.ac.in/">University Grants Commission</a>
        </li>
        <li>
          <a href="http://www.ncte-in.org/">National Council for Teacher Education</a>
        </li>
        <li>
          <a href="http://mhrd.gov.in/">Ministry of HRD (Education)</a>
        </li>
        <li>
          <a href="http://www.du.ac.in/du/">University of Delhi</a>
        </li>
        <li>
          <a href="http://www.jnu.ac.in/">Jawaharlal Nehru University</a>
        </li>
        <li>
          <a href="https://www.ieindia.org/">The Institution of Engineers (India)</a>
        </li>
        <li>
          <a href="http://www.aicte-india.org/">All India Council of Technical Education</a>
        </li>
      </ul>
      <p>
        <b>మాతృభాషపై కన్నడిగుల మమకారం</b>
      </p>
      <p>
        <b>నామఫలకాలన్నీ తప్పనిసరిగా అమ్మభాషలోనే</b>
      </p>
      <p>
        <b>కోర్టుల్లో వాదనలు, తీర్పులు కూడా...</b>
      </p>
      <p>
        <b>8మంది కన్నడ సాహితీవేత్తలకు ‘జ్ఞానపీఠ్‌’</b>
      </p>
      <p>
        <b>భాషాభివృద్ధికి సాహితీ సంస్థల అవిరళ కృషి</b>
      </p>
      <p>
        <b>ఆంగ్లభాషకు వ్యతిరేకంగా ఉమ్మడి పోరాటాలు</b>
      </p>
      <p>
        <b>ప్రభుత్వ పాఠశాలల్లో పక్కాగా కన్నడ మీడియం</b>
      </p>
      <p>
        <b>మైనారిటీ భాషల కోసం ప్రత్యేక మంత్రిత్వ శాఖ</b>
      </p>
      <p>
        <b>తెలుగు పాఠశాలలపైనా ఈగ వాలనివ్వని వైనం</b>
      </p>
      <p>
        <b>(బెంగళూరు- ఆంధ్రజ్యోతి): </b>
        <b>కన్నడనాట అడుగడుగునా మాతృభాషపై మమకారం కనిపిస్తుంది. హోటళ్లు, వ్యాపార సముదాయాలు అన్నింటిపైనా కన్నడంలో రాసిన బోర్డులే దర్శనమిస్తాయి. ఆంగ్లంలో బోర్డులు రాస్తే లైసెన్సులు రద్దు చేయాలని నిర్ణయం కూడా తీసుకున్నారు. కన్నడ భాషకు ఆంగ్లం నుంచి ముప్పువచ్చిన ప్రతిసారీ రాష్ట్రంలోని సాహితీ సంస్థలు, భాషా పోరాట సంస్థలు ఏకతాటిపైకి వచ్చి పోరాటాలు చేస్తున్నాయి. మరి మన రాష్ట్రంలో పరిస్థితి? కర్ణాటకలో మాతృభాషాభివృద్ధికి తీసుకుంటున్న చర్యలపై ‘ఆంధ్రజ్యోతి’ ప్రత్యేక కథనం.</b>
      </p>
      <p> </p>
      <p>దక్షిణాదిన తమిళనాడు, కేరళ, కర్ణాటకల్లో భాషాభిమానం మెండు. తమిళనాడు, కేరళల్లో మాతృభాషలకే పూర్తిస్థాయి ప్రాధాన్యం లభిస్తుండగా కర్ణాటకలో మాత్రం పరాయి భాషలను గౌరవిస్తూనే కన్నడ భాషకు అగ్రతాంబూలం ఇస్తున్నారు. దేశంలో ఎక్కడా లేనివిధంగా కర్ణాటకలో మైనారిటీ భాషలైన తెలుగు, మళయాళం, తమిళం, ఉర్దూ, మరాఠీ ప్రయోజనాల పరిరక్షణకు ప్రత్యేక మంత్రిత్వ శాఖ పనిచేస్తోంది. ఈ కారణంగానే కన్నడ నేలపై పొరుగు భాషల విద్యార్థులు కూడా ఎంచక్కా తమ మాతృభాషలోనే చదువుకుంటున్నారు.</p>
      <p> </p>
      <p>తెలుగు పదాలు అందుబాటులో ఉన్నా తెలుగు రాష్ట్రాల్లో ఇంకా చాలా వ్యవహార పదాలు ఆంగ్లంలోనే ఉంటున్నాయి. అయితే కన్నడనాట మాత్రం ప్రతి పదాన్ని కన్నడ భాషలో పలికేందుకు ప్రజలు ప్రయత్నిస్తున్నారు. దీంతో మాతృభాష ప్రజల నోళ్లలో సదా నానుతోంది. ఉదాహరణకు మనం బస్సులో ప్రయాణించే సమయంలో నేటికీ డ్రైవర్‌, కండక్టర్‌ అనే పిలుస్తాం. అయితే కర్ణాటకలో డ్రైవర్‌ను చాలక అని... కండక్టర్‌ను నిర్వాహక అని పిలుస్తారు. టీచర్‌ను అధ్యాపక, స్టేషన్‌ను నిల్దాణ అని పిలుస్తారు. కన్నడనాట ఆంగ్ల పదాలకు తావులేని విధంగా అన్నిచోట్లా, అన్ని వ్యవహారాలకు కన్నడ భాషను విరివిగా వినియోగిస్తున్నారు. ఫలితంగా అడుగడుగునా కన్నడ భాష గుబాళిస్తోంది.</p>
      <p> </p>
      <p>
        <b>కన్నడ సంస్థల కృషి</b>
      </p>
      <p>కన్నడ భాష మనుగడ కోసం అనేక సాహితీ సంస్థలు, భాషా పోరాట సంస్థలు కృషి చేస్తున్నాయి. కన్నడ సాహిత్య పరిషత్‌, కన్నడ అభివృద్ధి ప్రాధికార, సరిహద్దు ప్రాంతాల కన్నడ అభివృద్ధి సంస్థలు వీటిలో ముఖ్యమైనవి. ప్రభుత్వంలో భాగస్వాములుగా ఉంటూనే భాష, సంస్కృతుల పరిరక్షణ విషయంలో రాజీలేని విధంగా ఇవన్నీ వ్యవహరిస్తున్నాయి. ఈ సంఘాలకు సాంస్కృతిక శాఖ విరివిగా నిధులు కేటాయిస్తోంది. ఇక స్వచ్ఛంద కన్నడ సంస్థలకైతే లెక్కేలేదు. వీటిలో ప్రధానంగా కర్ణాటక రక్షణా వేదిక, కర్ణాటక పోరాట సంస్థల సమాఖ్య, కన్నడ సేన, కన్నడ చళువళి కేంద్రం వంటివాటిని చెప్పుకోవాలి. ప్రభుత్వ పాఠశాలల్లో కన్నడ మీడియం పక్కాగా అమలు కావడంలో కన్నడ పోరాట సంఘాల పాత్ర ప్రముఖమైనది.</p>
      <p> </p>
      <p>
        <b>ఆంగ్లంపై బెడిసికొట్టిన యత్నాలు</b>
      </p>
      <p>కర్ణాటకలోని ప్రభుత్వ ప్రాథమిక పాఠశాలల్లో ఆంగ్ల మీడియం ప్రవేశపెట్టేందుకు కుమారస్వామి సీఎంగా ఉన్న సమయంలో ప్రయత్నం జరిగింది. కన్నడ సంఘాలు ఉమ్మడి పోరాటాలతో గట్టిగా అడ్డుకోవడంతో ఆ ప్రతిపాదన బెడిసికొట్టింది. కర్ణాటకలోని అన్ని ప్రభుత్వ పాఠశాలల్లోనూ 1- 7వ తరగతి వరకు కన్నడ మీడియంలోనే బోధిస్తున్నారు. మాతృభాష బోధనకు ఎలాంటి ఆటంకాలు లేకుండా విద్యాశాఖ అన్ని జాగ్రత్తలు తీసుకుంటోంది. అలాగే బెంగళూరు శివాజీనగర్‌లో గతంలో ప్రభుత్వ తెలుగు ఉన్నత పాఠశాలలో ఆంగ్లమీడియం ప్రవేశపెట్టేందుకు ప్రయత్నం చేయగా తెలుగు సంఘాలన్నీ ఏకమై అడ్డుకున్నాయి. అప్పటి ఏపీ ముఖ్యమంత్రి చంద్రబాబు చొరవ తీసుకుని కర్ణాటక ప్రభుత్వంతో సంప్రదించి ఆంగ్లమీడియం రాకుండా నిలిపివేశారు. కర్ణాటక స్పీకర్‌గా ఉన్నప్పుడు, మంత్రిగా ఉన్న సమయంలోనూ రమేశ్‌కుమార్‌ కూడా ప్రభుత్వ తెలుగు పాఠశాలలపై ఈగ వాలనివ్వలేదు.</p>
      <p> </p>
      <p>
        <b>నెలంతా రాష్ట్ర అవతరణ ఉత్సవాలు</b>
      </p>
      <p>దక్షిణాదిన మరే రాష్ట్రంలోనూ లేనివిధంగా రాష్ట్ర అవతరణ ఉత్సవాలను (రాజ్యోత్సవాలను) కన్నడిగులు నవంబరు నెలంతా పండుగలా జరుపుకుంటారు. కర్ణాటకలో స్థిరపడిన ఇతర భాషల వారు కూడా ఈ ఉత్సవాల్లో పాలు పంచుకుంటారు. ఈ కారణంగానే ప్రభుత్వ పాఠశాలల్లో ప్రాథమిక విద్యాస్థాయిలో మాతృభాష కన్నడ పదిలంగా మనుగడ సాగించగలుగుతోంది. ఆంగ్లమీడియం అడపా దడపా జరిపే లాబీలను విజయవంతంగా తిప్పికొట్టగలుగుతోంది. అందుకేనేమో ఏకంగా ఎనిమిది మంది కన్నడ సాహితీవేత్తలకు ప్రతిష్ఠాత్మక జ్ఞానపీఠ పురస్కారాలు దక్కాయి. భాష, సాహిత్య రంగాల్లో గణనీయ సేవలందిస్తున్నవారికి రాజ్యోత్సవ పురస్కారాలు, బెంగళూరు నిర్మాత కెంపేగౌడ పురస్కారాలు, సాహితీ దిగ్గజాలైన కువెంపు, దా.రా.బెంద్రే, మాస్తి వెంకటేశ్‌ అయ్యంగార్‌ పేరిట కూడా పురస్కారాలు ప్రదానం చేస్తున్నారు.</p>
      <p> </p>
      <p>
        <b>ఆంగ్లం కనిపిస్తే.. లైసెన్స్‌ రద్దు</b>
      </p>
      <p>హైకోర్టులో కొన్ని కేసులతో పాటు అన్ని జిల్లా సెషన్స్‌ కోర్టుల్లో తీర్పులన్నీ కన్నడ భాషలోనే ఉంటున్నాయి. సామాన్య ప్రజలకు అర్థమయ్యేలా న్యాయస్థానాల్లో వాదనలు కన్నడంలోనే సాగుతున్నాయి. రాజధాని బెంగళూరులోని ప్రభుత్వ కార్యాలయాలు, ప్రైవేటు సంస్థలు, వాణిజ్య సంస్థలు, చివరకు చిన్నచిన్న దుకాణాల నిర్వాహకులు కూడా నామఫలకాలను తప్పనిసరిగా కన్నడ భాషలోనే రాయాల్సి ఉంటుంది. ఆంగ్లంలో బోర్డులు ప్రదర్శిస్తే దుకాణాల లైసెన్సులు రద్దు చేయాలని బెంగళూరు మహానగర పాలికె సంచలన నిర్ణయం తీసుకుంది. ప్రభుత్వ కార్యాలయాల్లోనూ పాలనా వ్యవహారాలు కన్నడ భాషలోనే సాగుతున్నాయి. చివరకు కేంద్రప్రభుత్వం నిర్వహించే మెట్రో రైల్‌స్టేషన్లలో హిందీలో స్టేషన్ల పేర్లు రాయడంపై కన్నడ పోరాట సంస్థలు దాడులకు దిగాయి. ఆ బోర్డులను తొలగించే వరకు పోరాటం కొనసాగించాయి.</p>
      <p>కన్నడ బోధించని 90 పాఠశాలలకు నోటీసులు</p>
      <p> </p>
      <p>రాష్ట్రంలోని అన్ని పాఠశాలల్లోనూ కన్నడ భాష బోధించాలని, ఇంతకాలం బోధించకుండా నిర్లక్ష్యం చేసిన 90 పాఠశాలలకు నోటీసులు జారీ చేశామని కర్ణాటక ప్రాథమిక విద్యాశాఖ మంత్రి సురేశ్‌కుమార్‌ వెల్లడించారు. రాష్ట్రంలోని అన్ని పాఠశాలల్లోనూ కన్నడ భాషాబోధన తప్పనిసరి అని స్పష్టం చేశారు. నిబంధనలు పాటించని విద్యాసంస్థల గుర్తింపును రద్దు చేస్తామన్నారు. ప్రతి మూడు నెలలకోసారి విద్యార్థులు కన్నడ నేర్చుకున్న విధానాన్ని పరిశీలిస్తామన్నారు. కేంద్రీయ విద్యాలయంలోనూ కన్నడ భాష కొనసాగించాలనే అంశాన్ని పరిగణనలోకి తీసుకుంటామన్నారు. బెంగళూరులో కన్నడం బోధించని 44 విద్యాసంస్థలు ఉన్నట్టు కన్నడ అభివృద్ధి ప్రాధికార గుర్తించిందని వాటిని కూడా పరిశీలిస్తామని మంత్రి పేర్కొన్నారు.</p>
    </article>
  </body>
</html>