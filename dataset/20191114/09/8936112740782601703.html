<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/maciej-stolarczyk-zwolniony-z-funkcji-trenera-wisly-krakow-pko-ekstraklasa-2019-20,985288.html"/>
    <meta property="og:site_name" content="TVN24"/>
    <meta property="article:published_time" content="2019-11-14T09:42:00+00:00"/>
    <meta property="og:title" content="Wisła sięgnęła dna, trener zapłacił posadą"/>
    <meta property="og:description" content="Siedem porażek z rzędu i spadek na ostatnie miejsce w tabeli ekstraklasy kosztowały trenera Wisły Kraków Macieja Stolarczyka posadę. O zwolnieniu szkoleniowca klub poinformował w opublikowanym w cz..."/>
  </head>
  <body>
    <article>
      <h1>Wisła sięgnęła dna, trener zapłacił posadą</h1>
      <address>
        <time datetime="2019-11-14T09:42:00+00:00">14 Nov 2019, 09:42</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/00a6b536-4c5e-41ec-9085-f8debd9bc7f2.jpg?type=1&amp;srcmode=0&amp;srcx=1/1&amp;srcy=61/100&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/f2d58b60-ab53-4258-bc8e-614ff609f5ea-480p.mp4"/>
          <figcaption>Jagiellonia Białystok - Wisła Kraków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/52d2752b150f9c35ccb6869cbf074e48/90489749-8bf3-4328-aeeb-b1fe834c9771-480p.mp4"/>
          <figcaption>Pogoń Szczecin - Wisła Kraków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/44968aece94f667e4095002d140b5896/fc0e3806-8ed5-4b42-b275-19609f0c8c9e-480p.mp4"/>
          <figcaption>Arka Gdynia - Wisła Kraków 3:1</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/e74c0d42b4433905293aab661fcf8ddb/65ea26e7-93a3-4ef5-a563-de3d33c48dca-480p.mp4"/>
          <figcaption>Górnik Zabrze - Wisła Kraków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c44799b04a1c72e3c8593a53e8000c78/4d7fc293-e361-4490-b79b-1e2465cb6f7e-480p.mp4"/>
          <figcaption>Wisła Kraków - Legia Warszawa</figcaption>
        </figure>
        <figcaption>Wisła Kraków spadła na ostatnie miejsce w tabeli Foto: Newspix | Video: Newspix</figcaption>
      </slideshow>
      <h3>Siedem porażek z rzędu i spadek na ostatnie miejsce w tabeli ekstraklasy kosztowały trenera Wisły Kraków Macieja Stolarczyka posadę. O zwolnieniu szkoleniowca klub poinformował w opublikowanym w czwartek oświadczeniu.</h3>
      <related>
        <a href="https://eurosport.tvn24.pl/pilka-nozna,105/lechia-nie-potrafi-wyjsc-z-kryzysu-pogon-gora-w-gdansku,984462.html"/>
      </related>
      <p>Stolarczyk trenerem Białej Gwiazdy został 18 czerwca 2018 roku. W poprzednim sezonie prowadzona przez niego drużyna zajęła dziewiąte miejsce. Uznać to należy za sukces, gdyż klub w tym czasie przeżywał ogromne problemy organizacyjno-finansowe. Piłkarze kilka miesięcy nie otrzymywali pensji, a zimą z drużyny odeszło kilku kluczowych piłkarzy.</p>
      <h3>Ujemny bilans Stolarczyka</h3>
      <p>W obecnych rozgrywkach jeszcze bardziej osłabiona Wisła spisywała się fatalnie. Po piętnastu kolejkach ma na swoim koncie zaledwie jedenaście punktów i zajmuje ostatnie miejsce w tabeli, po serii siedmiu kolejnych porażek. Biała Gwiazda odpadła także w pierwszej rundzie Pucharu Polski, przegrywając 1:2 z drugoligowymi Błękitnymi Stargard.<br/><br/>W sumie Stolarczyk prowadził Wisłę w 52 ligowych meczach, w których zdobyła 60 punktów. Odniosła 17 zwycięstw, poniosła 26 porażek i 9 razy zremisowała.</p>
      <p> </p>
      <p> </p>
      <h3>Następca już wybrany</h3>
      <related>
        <a href="https://eurosport.tvn24.pl/ekstraklasa,106/wisla-pograza-sie-w-kryzysie-blaszczykowski-jej-nie-uzdrowil,984291.html"/>
      </related>
      <p>Według nieoficjalnych jeszcze informacji następcą Stolarczyka ma zostać Artur Skowronek. 37-letni szkoleniowiec ostatnio pracował w pierwszoligowej Stali Mielec, ale został zwolniony 22 września. Władzom klubu nie podobało się, że prowadził negocjacje w sprawie angażu z Zagłębiem Lubin.<br/><br/>Skowronek do tej pory dwukrotnie pracował w klubach ekstraklasy - sezonie 2012/13 w Pogoni Szczecin i wiosną 2014 roku w Widzewie Łódź, z którym zajął piętnaste, spadkowe miejsce.<br/><br/>Był też szkoleniowcem: Ruchu Radzionków, GKS-u Katowice, Polonii Bytom, Olimpii Grudziądz i Wigier Suwałki.<br/><br/>W najbliższej kolejce ekstraklasy Wisła zagra 24 listopada ze Śląskiem we Wrocławiu.<br/>Autor: pqv / Źródło: PAP</p>
    </article>
  </body>
</html>