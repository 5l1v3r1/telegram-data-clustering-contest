<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/rinok-zemli-chomu-raditi-vidkrittyu-zarano-50053447.html"/>
    <meta property="og:site_name" content="НВ"/>
    <meta property="article:published_time" content="2019-11-14T09:18:00+00:00"/>
    <meta property="og:title" content="Чому зарано говорити, що ринок землі вже відкрито"/>
    <meta property="og:description" content="Вікно можливостей закривається"/>
  </head>
  <body>
    <article>
      <h1>Чому зарано говорити, що ринок землі вже відкрито</h1>
      <h2>Вікно можливостей закривається</h2>
      <address><time datetime="2019-11-14T09:18:00+00:00">14 Nov 2019, 09:18</time> by <a rel="author">Максим Мартинюк</a></address>
      <p>Народні депутати ухвалили в першому читанні законопроект, який передбачає скасування мораторію з 1 жовтня 2020 року. Але говорити, що ринок землі вже відкрито — зарано. Як мінімум, документ іще має пройти друге читання, а зробити це буде непросто. І сьогодні, і вчора під стінами парламенту тисячі аграріїв. «Слуги» їх не почули. На місці влади я б не ігнорував протести селян та не кепкував би з того, що вони приїхали до Верховної Ради на «джондірах», а не на мотоблоках. Навіть якщо комусь ці протести здаються штучними чи проплаченим (що далеко не факт), це не означає, що вони не висловлюють панівні настрої людей. І це не означає, що ігнорування цих протестів не призведе до значно масштабніших і стихійніших. Якщо буде треба, то все буде — доведено Майданами.</p>
      <p>
        <b>У «слуг народу» голосів немає</b>
      </p>
      <p>Єдине, що потрібно було цій владі для запровадження ринку землі — це політична воля. Згадаймо, що вони мали на старті. Високу довіру суспільства. Довіру не просто до влади, але й до всього, що вона робить. Була чітко озвучена політична воля президента. Він давав небагато конкретних передвиборчих обіцянок. Однак ринок землі був саме такою конкретною обіцянкою. «Слуги народу» мали всю повноту влади: президент, монобільшість і моноуряд.</p>
      <p>Люди розуміли, що це карт-бланш для ухвалення будь-якого рішення, і питання відкрити ринок землі вже сприймали як неминуче. Тим паче, що більшу частину підготовчої технічної роботи вже було проведено урядом Гройсмана. Проте зняття з порядку денного розгляду земельних законопроектів 12 листопада вже показало, що навіть у найбільшої в історії українського парламенту фракції «Слуги народу» голосів «за» немає. Монобільшість є, а ось земельної більшості немає. Блокування трибуни і всі події 13 листопада, в тому числі і прийняття законопроекту за основу — це вже рефлексії.</p>
      <p>
        <b>Земельне дежавю, або Теорія коливань</b>
      </p>
      <p>2017 року ми в уряді впритул наблизилися до запуску ринку земель. Був напрацьований законопроект про обіг угідь сільськогосподарського призначення. Був готовий законопроект про фінансово-кредитне забезпечення фермерів для купівлі землі. Однак уже тоді я бачив, що попередній склад Верховної Ради ці закони ухвалити не зможе. Тоді я розумів, що вікно можливостей відкриється в перший рік роботи нового парламенту. Сьогодні це вікно закривається. Здавалося б, як це можливо, адже є політична воля, повнота влади, проте рішення провести важко.</p>
      <p>А справа в тому, що єдине, чого не мала влада на старті — це компетентності. В усіх значеннях цього слова. Мета впровадження ринку землі — «шалене зростання ВВП» — була відверто неправильною. І навіть її сформулювали не вони, а їм. Розібратися в аграрній галузі та продовольчій безпеці не вистачило ерудиції, а зібрати експертів із різними поглядами і хоча б вислухати їх — бажання.</p>
      <aside>Єдине, чого не мала влада на старті — це компетентності. В усіх значеннях цього слова. Мета впровадження ринку землі — «шалене зростання ВВП» — була відверто неправильною</aside>
      <p>
        <b>Некомпетентність запалила іскру недовіри</b>
      </p>
      <p>Власне, невміння спілкуватися з людьми і переконувати їх стало фатальним. Спочатку ринок землі не підтримували 60% населення, що і так немало, але скасування мораторію сприймали як невідворотність. Нині противників ринку — 70%. Чому соціологія грає проти «слуг»? Бо диявол криється в деталях. Українці добре пам’ятали, що три роки обіцяв уряд Гройсмана: ніяких іноземців, усе для фермерів, 200 га — в одні руки. До цього люди були готові. А далі пішов провал за провалом: іноземці, жодних обмежень щодо площі і відверте знущання обіцянками кредитів, яких не буде.</p>
      <p>Кожна нова інформація суперечила попередній: спочатку ринок буде з 1 січня 2020 року, потім — із 1 липня 2020-го, потім — із 1 жовтня. Президент каже одне, міністри — інше. Згадайте цю карусель. Уряд: іноземці можуть купувати землю. Зеленський: тільки українці. Прем'єр: іноземцям теж можна. Президент: жодних іноземців. Прем'єр: іноземці з 2024 року. А потім комітет Ради кулуарно погоджує законопроект з іноземцями. Все — народ остаточно заплутався і небезпідставно вважає, що влада «щось мутить».</p>
      <p>Те, що закони писав не уряд, усі вже зрозуміли: там навіть немає робочих груп, які б це зробили. Однак закони пишуть, і єдине, що для людей очевидно, що ці документи виймають десь із-під килима і точно не у владних кабінетах. Іскра недовіри розгорілася і вогонь уже зносить усе на своєму шляху. Різні політичні сили завжди спекулювали на питаннях ринку землі, однак сьогодні дрова, які вони підкидають у багаття, їм у руки вклали самі «слуги».</p>
      <p>
        <b>Референдум — не панацея</b>
      </p>
      <p>Нині потроху починають говорити про план Б — референдум. Його вкидають в інформаційний простір і представники влади, і інших фракцій. Однак маємо розуміти, що референдум — не панацея.</p>
      <p>По-перше, <b>якщо щось і виносити на референдум, то тільки питання, що робити з державними землями</b>. Це 8,5 мільйонів гектарів, про які влада практично не говорить, що планує з ними робити. Тільки вони є національним надбанням. Не можуть 20 мільйонів українців, які мають право голосу на референдумі, вирішувати, що робити 7-ми мільйонам власників паїв. Це вже їхня земля.</p>
      <p>І по-друге, <b>слід чітко уявляти, як саме формулювати запитання.</b> Адже треба розуміти філософію українців. Мені в цьому контексті згадалась одна розмова. 2017 року ми працювали над земельними законопроектами.</p>
      <p>Соціологічні дані практично свідчили про такі ж настрої людей, як і зараз. Але мене цікавило не тільки ставлення до мораторію, а й аргументація. Я багато спілкувався з людьми особисто, розпитував колег, що говорять їм, і якось один депутат-мажоритарник, який добросовісно працював на окрузі, мені сказав: «Люди починають потроху розуміти, як працюватиме ринок, потроху планувати, ще трохи часу — і ставлення до скасування мораторію буде переважно нейтрально-позитивним». А потім він усміхнувся і додав: «А взагалі, знаєте, потаємна мрія селянина полягає в тому, щоби продати пай, але щоб він залишився твій».</p>
      <p>Ось ця модель «продати так, щоб потім залишилось твоє» досить популярна серед власників паїв. Зараз у Земельному кодексі є інструмент, який це дозволяє — емфітевзис. І він використовується, селян без юридичної освіти геть не лякає складне латинське слово і контрагент із величезним штатом юристів / менеджерів / землевпорядників. Селяни підписують такі угоди. Чому? Бо продати, але не до кінця — це і є найкращою страховкою від обману і несправедливості. А саме цього насправді і бояться люди. Це знімає надмірний тиск у земельних відносинах; ті, хто хоче продати землю — продають її, ті, хто хоче купити — купують. Усі процеси незавершені, але некритично. Всі справи відкладаються на 25−50 років, а далі — як Бог дасть, хай діти вирішують. Цю психологічну особливість не можна не враховувати.</p>
      <p>Якщо закон про ринок землі не буде ухвалено найближчим часом (а що далі, то менш імовірним це виглядає), наступне вікно можливостей відкриється вже тільки в нового парламенту.</p>
    </article>
  </body>
</html>