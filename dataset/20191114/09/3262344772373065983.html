<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33066/aggiornamento-xiaomi-miui-11-mi-9t-pro-prova"/>
    <meta property="og:site_name" content="DDay.it"/>
    <meta property="article:published_time" content="2019-11-14T09:30:00+00:00"/>
    <meta property="og:title" content="La MIUI 11 è promossa: piccole novità, ma necessarie. Mi 9T Pro è anche più veloce"/>
    <meta property="og:description" content="La MIUI 11 è un buon aggiornamento. Poche le novità &quot;grandi&quot;, ma ci sono tante migliorie sparse che rendono molto più completo il sistema. Grandi passi avanti per l'applicazione Note, ma a Xiaomi manca un &quot;asso&quot; software da calare."/>
  </head>
  <body>
    <article>
      <h1>La MIUI 11 è promossa: piccole novità, ma necessarie. Mi 9T Pro è anche più veloce</h1>
      <h2>La MIUI 11 è un buon aggiornamento. Poche le novità "grandi", ma ci sono tante migliorie sparse che rendono molto più completo il sistema. Grandi passi avanti per l'applicazione Note, ma a Xiaomi manca un "asso" software da calare.</h2>
      <address><time datetime="2019-11-14T09:30:00+00:00">14 Nov 2019, 09:30</time> by <a rel="author">Massimiliano Di Marco</a></address>
      <p>L'aggiornamento alla MIUI 11 (che su smartphone come Xiaomi Mi 9T Pro è accompagnato da Android 10) è un buon passo in avanti per l'ecosistema Xiaomi: non innova niente e tante novità passeranno sotto traccia, ma il miglioramento è generalizzato a tanti aspetti dell'esperienza mobile. Abbiamo testato la MIUI 11 su Mi 9T Pro per circa una settimana. La verità sta nel mezzo: tante nuove funzioni saranno presto dimenticate, ma <b>le migliorie erano necessarie</b>. Soprattutto su applicazioni di sistema come Note, ora molto più complete.</p>
      <p>Per prima cosa, <b>la MIUI 11 ha dato un'accelerata alle prestazioni del Mi 9T Pro</b>. Naturalmente, non possiamo esprimerci sugli altri dispositivi che hanno ricevuto e che riceveranno l'aggiornamento, ma sul Mi 9T Pro l'incremento della fluidità dell'esperienza è stato immediatamente tangibile dopo aver installato l'ultima versione (la 11.03, per l'esattezza). Laddove prima si poteva avvertire una minima pesantezza nel passaggio da un'app all'altra oppure navigando tra le impostazioni dello smartphone, con la MIUI 11 si percepisce una scorrevolezza molto piacevole.</p>
      <p> </p>
      <h3>Molte novità saranno dimenticate. Il "kit base" della MIUI è migliorato</h3>
      <p>Tante delle novità introdotte dalla MIUI 11 - lo abbiamo anticipato - passeranno in sordina e <b>sono servite soprattutto a fare numero:</b> i suoni naturali per la sveglia, seppur piacevoli, non danno un particolare valore aggiunto e lo stesso discorso può essere applicato ai temi dinamici per l'always-on display. Sono comunque introduzioni che, nell'ottica di un sistema esteso, fanno bene.</p>
      <figure>
        <img src="https://cdn.dday.it/system/uploads/picture/image/58721/content_small_miui11_calcolatrice.jpg"/>
      </figure>
      <p>Molto più importante è l'integrazione del monitoraggio del ciclo mestruale (per ora non è disponibile in Italia) e dell'introduzione delle attività nell'app Note. Quest'ultima è una di quelle che ha ricevuto più miglioramenti: ora si possono anche inserire note vocali e, in generale, l'interfaccia è più pulita. Inoltre, con uno swype laterale si può richiamare da qualsiasi app (anche dalla Home) la schermata delle attività per creare rapidamente una nota vocale oppure un appunto testuale.</p>
      <p>Brevi appunti e attività da programmare (le classiche liste "to-do") sono una funzione base. Non tutti hanno bisogno di applicazioni come OneNote; serviva una rinfrescata. Lo stesso può essere detto per la calcolatrice preinstallata che, con la MIUI 11, ha molte più opzioni (c'è persino un'apposita sezione intitolata "Mutuo") e può essere ridotta a finestra mentre è in esecuzione un'altra applicazione.</p>
      <p>In più, premendo il tasto Power cinque volte <b>si attiva un messaggio di testo con la propria posizione ai contatti di emergenza</b>: anche questa è una funzione (opzionale) che, seppur apparentemente piccola, era necessaria.</p>
      <p> </p>
      <h3>Manca l'app "killer" e rappresentativa della MIUI</h3>
      <p>Questa lista di novità ci è servita per far capire una cosa: Xiaomi sta lavorando (secondo noi bene) per fare in modo che il "kit di base" della MIUI 11 offra un'esperienza di qualità e che, quindi, gli utenti sentano il minor bisogno possibili di applicazioni di terze parti. Una valida applicazione per le annotazioni; un sistema efficiente; nuove opzioni per il monitoraggio attivo della salute.</p>
      <figure>
        <img src="https://cdn.dday.it/system/uploads/picture/image/58720/content_small_miui11_alwaysondisplay.jpg"/>
      </figure>
      <p>Eppure, a oggi nel pacchetto iniziale della MIUI 11 manca ancora un software rappresentativo; un'applicazione che, in soldoni, <b>trasmetta concretamente l'investimento nello sviluppo dell'interfaccia di Xiaomi</b>. Su altri fronti (prezzo e fotocamera, per esempio), Xiaomi è tra i produttori che è migliorata di più da anni a questa parte. Il software resta il punto più delicato dell'esperienza d'uso: l'hardware migliore del mondo sbatte contro il muro di un cattivo software. In questo contesto, <b>la MIUI 11, però, era un passaggio obbligato</b>: migliorare le basi per poter, poi, costruire qualcosa di nuovo.</p>
      <p>L'aggiornamento è quindi convincente. Non introduce novità significative, ma rappresenta una buona evoluzione dell'esperienza Xiaomi su Android.</p>
    </article>
  </body>
</html>