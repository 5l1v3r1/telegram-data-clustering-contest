<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/klichko-mistam-iz-derzhbyudzhetu-2020-kinuli-kistochku-639880.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T09:45:27+00:00"/>
    <meta property="og:title" content="Кличко: Містам із Держбюджету-2020 кинули кісточку"/>
    <meta property="og:description" content="Віталій Кличко попереджає, що Держбюджет на 2020 рік змусить міста не розвиватися, а виживати"/>
  </head>
  <body>
    <article>
      <h1>Кличко: Містам із Держбюджету-2020 кинули кісточку</h1>
      <address>
        <time datetime="2019-11-14T09:45:27+00:00">14 Nov 2019, 09:45</time>
      </address>
      <h4>Віталій Кличко попереджає, що Держбюджет на 2020 рік змусить міста не розвиватися, а виживати</h4>
      <p>Проект Держбюджету на 2020 рік, який парламент збирається ухвалити сьогодні, суттєво зменшує доходи місцевого самоврядування та ставить під загрозу реалізацію багатьох проектів у містах та селищах країни. Про це мер Києва Віталій Кличко заявив на початку засідання Київради.</p>
      <p>«На минулому засіданні ми з вами ухвалили звернення до уряду і парламенту з вимогою не згортати процес децентралізації та не позбавляти місцеві бюджети необхідних громадам коштів.<b> </b>Бо поданий урядом проект Держбюджету на 2020 рік, який парламент збирається ухвалити сьогодні, суттєво зменшує доходи місцевого самоврядування. Притому, що протягом останніх років значно збільшені повноваження та сфери відповідальності територіальних громад», - сказав Кличко, якого <a href="http://kiev.klichko.org/news/?id=3710">цитує</a> пресслужба столичного голови.</p>
      <p>Він пояснив, що замість обіцяної децентралізації і росту місцевих бюджетів, громади отримують централізацію в багатьох питаннях розвитку і урізання своїх фінансових можливостей. Так, наприклад, на місцеві бюджети перекладають тягар державних соціальних гарантій, який витягнути самотужки багатьом містам і селищам нереально. </p>
      <p>«Вчора я до пізнього вечора був на засіданні бюджетного комітету парламенту. Ми переконували депутатів врахувати правки представників місцевого самоврядування, мерів, Асоціації міст України. Переконували не ставити хрест на розвитку міст і селищ країни. Але нам, знаєте, кинули якусь кісточку», - додав він.</p>
      <p>Так, за словами Кличка, у проекті бюджету на 2020 рік депутати залишили зарахування частини акцизного податку на пальне до дохідної частини місцевих бюджетів - близько 8 мільярдів по країні, зокрема, 700 мільйонів - Києву. </p>
      <p>«Копійки залишили з дорожньої субвенції. По інших статтях - крихти. Це дуже погана ситуація і для столиці, і для усіх міст та селищ України! Це не розвиток, а виживання!» - наголосив Кличко.</p>
      <p>Він підкреслив, що і столиці, й іншим містам необхідно оновлювати інфраструктуру, будувати школи та садки, ремонтувати дороги, забезпечувати соціальні гарантії та стандарти для мешканців. </p>
      <p>Так, за останніх кілька років Київ, наприклад, побудував чи повністю реконструював 8 шкіл, 27 садочків. Один <a href="https://glavcom.ua/kyiv/news/yaskraviy-ta-suchasniy-klichko-vidkriv-na-oboloni-onovleniy-dityachiy-sadok-foto-639646.html">дитячий садок, зокрема, було презентовано 13 листопада</a>. Ще один (28-й) місто планує відкрити до кінця цього року. На наступний рік заплановане введення в експлуатацію ще 6-ти садків, де сьогодні тривають роботи.</p>
      <p>Столиця оновлює лікарні і пологові будинки, парки та сквери, будує дороги та ремонтує шляхопроводи, будує нові станції метро, купує громадський транспорт, оновлює спортивну інфраструктуру, зазначив Кличко.</p>
      <p>«І втілення цих та інших проектів уряд і парламент ставлять під велике питання і на незрозумілу перспективу. Я вважаю, це - недержавницька позиція! Це - не децентралізація. А придушення самоврядування і розвитку громад. І, переконаний, громади повинні відстоювати свої права. Зокрема, право розпоряджатися коштами, заробленими містами і селищами. Бо сильні й успішні міста - це сильна країна!» - підкреслив Кличко. </p>
      <related>
        <a href="https://glavcom.ua/news/rada-sogodni-planuje-rozglyanuti-byudzhet-2020-u-drugomu-chitanni-639840.html"/>
        <a href="https://glavcom.ua/news/komitet-radi-rekomenduvav-nardepam-uhvaliti-byudzhet-2020-v-cilomu-639788.html"/>
        <a href="https://glavcom.ua/news/meri-ukrajinskih-mist-obureni-projektom-derzhbyudzhetu-2020-639499.html"/>
      </related>
    </article>
  </body>
</html>