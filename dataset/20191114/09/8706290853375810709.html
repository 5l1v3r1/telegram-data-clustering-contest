<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684162/tsipras-gia-prosfygiko-ena-thema-tous-afisame-anoikto-kai-ta-ekan"/>
    <meta property="og:site_name" content="enikos.gr"/>
    <meta property="article:published_time" content="2019-11-14T09:05:00+00:00"/>
    <meta property="og:title" content="Τσίπρας για προσφυγικό: Ένα θέμα τους αφήσαμε ανοικτό και τα έκαναν θάλασσα - Τι είπε για Novartis και Συμφωνία των Πρεσπών - ΒΙΝΤΕΟ"/>
    <meta property="og:description" content="&quot;Θέλουμε να δημιουργήσουμε την δημοκρατική και προοδευτική παράταξη της νέας εποχής&quot;, ανέφερε ο πρόεδρος του ΣΥΡΙΖΑ, Αλέξης Τσίπρας..."/>
  </head>
  <body>
    <article>
      <h1>Τσίπρας για προσφυγικό: Ένα θέμα τους αφήσαμε ανοικτό και τα έκαναν θάλασσα - Τι είπε για Novartis και Συμφωνία των Πρεσπών - ΒΙΝΤΕΟ</h1>
      <address>
        <time datetime="2019-11-14T09:05:00+00:00">14 Nov 2019, 09:05</time>
      </address>
      <p>"Θέλουμε να δημιουργήσουμε την δημοκρατική και προοδευτική παράταξη της νέας εποχής", ανέφερε ο πρόεδρος του ΣΥΡΙΖΑ, <a href="http://www.enikos.gr/politics/683767/georgiadis-gia-cheirapsia-me-tsipra-ti-perimenate-na-piastoume-st">Αλέξης Τσίπρας</a> από την Δυτική Μακεδονία που είναι "ο τέταρτος σταθμός της "νέου τύπου καμπάνιας για την διεύρυνση και μαζικοποίηση του ΣΥΡΙΖΑ", όπως την χαρακτήρισε.</p>
      <p>Μιλώντας στον σταθμό Flash TV της Δυτικής Μακεδονίας και αναφερόμενος στην καμπάνια του είπε ότι "θα είναι μακρά πορεία προς τον λαό, θα γυρίσω όλη την Ελλάδα και θα κερδίσω και τον χαμένο χρόνο από τα προηγούμενα χρόνια της διακυβέρνησης που δεν μου άφηνε περιθώριο για μεγαλύτερη επαφή με τον κόσμο...Ταυτόχρονα περνάμε το μήνυμα του ανοίγματος του κόμματος στην κοινωνία".</p>
      <p>Αναφερόμενος στην επαφή του με τον κόσμο είπε ότι τον ρωτούν "γιατί άφησε μία τόσο καλή κατάσταση με 37 δισ. μαξιλάρι στην επόμενη κυβέρνηση". Επίσης, είπε, ρωτούν "πού οδηγείται η δημοκρατία στην χώρα μας σε σχέση και με το τοπίο στην ενημέρωση καθώς όσον αφορά στους σταθμούς πανελλαδικής εμβέλειας δεν υπάρχει σφαιρική και πλουραλιστική ενημέρωση".</p>
      <p>
        <b>Προσωπικό στοίχημα</b>
      </p>
      <p>Ερωτηθείς γιατί έχασε στις εκλογές, είπε ότι "η απάντηση πρέπει να δοθεί μετά από ανάλυση". Πρόσθεσε ότι "εμείς περάσαμε μία περίοδο 4,5 χρόνων που ήταν από τις πιο δύσκολες της μεταπολίτευσης. Αναλάβαμε την χώρα στην πιο δύσκολη στιγμή της...</p>
      <p>Θα διοργανώσουμε ένα διεθνές συνέδριο για την εμπειρία της πρώτης φοράς Αριστεράς στην διακυβέρνηση". Σημείωσε πάντως ότι παρά την ήττα στις εκλογές "κρατήσαμε το ένα τρίτο των ψηφοφόρων που καθιστά τον ΣΥΡΙΖΑ τον έναν πόλο του διπολισμού".</p>
      <p>Για τις εγγραφές νέων μελών είπε ότι "ήδη έχουν αυξηθεί τα μέλη από τις εγγραφές και στόχος είναι να διπλασιάσουμε και να τριπλασιάσουμε τα μέλη του ΣΥΡΙΖΑ.</p>
      <p>Ωστόσο δεν είναι μόνο ποσοτικό το ζήτημα είναι και ποιοτικό, θέλουμε να οικοδομήσουμε τον ιντερνετικό ΣΥΡΙΖΑ και θέλουμε τα παλιά και νέα μέλη να μετέχουν στην συζήτηση για την διαμόρφωση του κόμματος και μίας νέας σχέσης του πολίτη με την πολιτική. Είναι ένα στοίχημα για μένα".</p>
      <p>
        <b>Προχωράμε σε διαδικασία επανίδρυσης</b>
      </p>
      <p>Η πορεία προς τον λαό θα καταλήξει στο συνέδριο επανίδρυσης του κόμματος ανέφερε ο Αλέξης Τσίπρας: "Προχωράμε σε μία διαδικασία επανίδρυσης" ανέφερε ενώ για την εκλογή αρχηγού είπε: "Οι σύνεδροι θα εκλεγούν από την βάση του κόμματος. Το συνέδριο θα αποφασίσει τον πρόεδρο αλλά και τον τρόπο με τον οποίο θα εκλέγεται στο εξής ο πρόεδρος. Ο τρόπος λειτουργίας του κόμματος, ο τρόπος ανάδειξης των οργάνων θα συζητηθούν και θα αποφασιστούν στο συνέδριο του κόμματος".</p>
      <p>Για τις διεργασίες στην ευρύτερη κεντροαριστερά είπε: "Δεν διεκδικώ την αποκλειστικότητα του προοδευτικού χώρου, ωστόσο ο ΣΥΡΙΖΑ σήμερα είναι η καρδιά του προοδευτικού δημοκρατικού χώρου". Για το ΚΙΝΑΛ σημείωσε ότι καθώς συνολικά έχουμε στροφή σε μία ακραία νεοφιλελεύθερη και ακραία συντηρητική κυβέρνηση, η ηγεσία του ΚΙΝΑΛ θα πρέπει να τοποθετηθεί απέναντι σε αυτό και στις σχέσεις με τη ΝΔ.</p>
      <p>
        <b>Στο μόνο θέμα που τους αφήσαμε ανοικτό τα κάνανε θάλασσα</b>
      </p>
      <p>Για το προσφυγικό-μεταναστευτικό είπε ότι η κυβέρνηση βρίσκεται αντιμέτωπη με την προεκλογική της ρητορική και εξήγησε ότι "ακολούθησε μία ακραία λαϊκιστική ρητορική, έσπειρε ανέμους και θερίζει θύελλες. Όλες οι κορώνες και οι μεγαλοστομίες που έλεγε όταν ήταν στην αντιπολίτευση ήταν για να χαϊδεύει τα αυτιά του συντηρητικού ακροατηρίου. Τώρα συνειδητοποιεί ότι τα προβλήματα δεν αντιμετωπίζονται επικοινωνιακά".</p>
      <p>Σημείωσε ακόμη ότι προφανώς "υπάρχουν πρόσφυγες και μετανάστες και άλλο οι πρόσφυγες άλλο οι μετανάστες αλλά ο διαχωρισμός είναι δύσκολος αλλά και επικίνδυνος γιατί οι Ευρωπαίοι εταίροι μας θα μας πουν ότι αφού είναι μετανάστες γιατί ζητάτε μετεγκατάσταση εδώ". Είπε πάντως ότι "δεν την κατηγορώ την κυβέρνηση ότι δεν δίνει μάχες στην Ευρώπη αλλά για την αποτελεσματικότητά της".</p>
      <p>Συνεχίζοντας την κριτική στην κυβέρνηση είπε ότι "το μόνο θέμα που τους αφήσαμε να μην είναι στρωμένο και ήταν ανοικτό μέσα σε τέσσερις μήνες τα κάνανε θάλασσα...Κατάργησαν το υπουργείο Μεταναστευτικής Πολιτικής. Μετά το δώσανε στον κ. Κουμουτσάκο που άλλο πράγμα ήθελε να κάνει στην ζωή του. Μετά το δώσανε στον υπουργό Προστασίας του Πολίτη. Μετά στον κ. Θεοδωρικάκο και τελικά έβαλαν έναν υφυπουργό να προΐσταται σε τέσσερις υπουργούς".</p>
      <p>Αναφέρθηκε στα επεισόδια των ημερών λέγοντας ότι "με την βία κατά των φοιτητών η κυβέρνηση κάνει αντιπερισπασμό γιατί τα κάνανε θάλασσα στο προσφυγικό-μεταναστευτικό".</p>
      <p>
        <b>Σκευωρία είναι η μετατροπή του σκανδάλου Novartis σε σκευωρία</b>
      </p>
      <p>Για το σκάνδαλο Novartis είπε ότι "την ώρα που κόβανε την σύνταξη των συνταξιούχων κατά 50% τους έβαζαν να πληρώνουν τέσσερις και πέντε φορές ακριβότερα τα φάρμακά τους, αυτό είναι το σκάνδαλο Novartis". Γενικεύοντας είπε ότι το σκάνδαλο στο φάρμακο ήταν ένα από τα πολλά πάρτυ που γίνονταν και χρεοκόπησαν την χώρα, γιατί "την χώρα δεν την χρεοκόπησε ο ΣΥΡΙΖΑ. Η μεγαλύτερη σκευωρία μεταπολιτευτικά είναι η προσπάθειά τους να μετατρέψουν ένα υπαρκτό διεθνές σκάνδαλο σε σκευωρία.</p>
      <p>Δεν θα ξεμπερδέψουν εύκολα, γιατί η Novartis είναι σαν την λερναία ύδρα, ένα κεφάλι θα κόβουν δύο θα βγαίνουν. Για την πρώτη ημέρα της Προανακριτικής είπε ότι "παρουσιάζουν ως αξιόπιστο μάρτυρα τον βασικό υπεύθυνο του σκανδάλου τον κ. Φρουζή. Σήμερα τα πρωτοσέλιδα αναφέρουν ότι ο Φρουζής είπε ότι τον πίεζαν οι εισαγγελείς να κατονομάσει πολιτικούς. Φυσικά και τον πίεζαν".</p>
      <p>Θύμισε ότι ο κ. Μητσοτάκης σε συνέντευξή του στην Έλλη Στάη είχε πει ότι υπάρχει σκάνδαλο. Συνεχίζοντας είπε ότι ο βασικός υπεύθυνος και ενορχηστρωτής που είχε εσωτερική πληροφόρηση και είχε την επικοινωνία με τους πολιτικούς ήταν ο κ. Φρουζής.</p>
      <p>Για την συμμετοχή των Πολάκη και Τζανακόπουλου και την πρώτη ημέρα της κατάθεσης Φρουζή στην Προανακριτική είπε: "Δεν θα κάνουμε τη χάρη στην πλειοψηφία να αποχωρήσουμε και να μην θέσουμε κρίσιμες ερωτήσεις. Δεν θα μας ρίξουν την ευθύνη της κωλυσιεργίας αλλά ούτε και θα αποδεχθούμε το κοινοβουλευτικό πραξικόπημα. Δεν θα αντικαταστήσουμε τον Πολάκη και τον Τζανακόπουλο...Έχουν από κοινού στήσει την απολογία του Φρουζή. Ο Πλεύρης ήταν δικηγόρος του".</p>
      <p>
        <b>Την ίδια απόφαση θα έπαιρνα για τη Συμφωνία των Πρεσπών</b>
      </p>
      <p>Για το Μακεδονικό είπε: "Είχα πλήρη συναίσθηση του πολιτικού κόστους που θα είχε η Συμφωνία των Πρεσπών αλλά αποφάσισα να το αναλάβω για να βγάλει η χώρα από πάνω της έναν βραχνά. Στα εθνικά θέματα δεν μπορείς να λειτουργείς με το πολιτικό κόστος. Η πατριωτική στάση επιβάλλει να λαμβάνεις αποφάσεις με γνώμονα το πατριωτικό συμφέρον...</p>
      <p>Ενδεχομένως μετά την πίεση που δέχθηκα από τους πολιτικούς μου αντιπάλους να έκανα άλλους χειρισμούς, αλλά η απόφαση θα ήταν η ίδια και αυτό στο τέλος θα το αναγνωρίσει και ο ελληνικός λαός, γιατί ήταν μία επιλογή που πρόσφερε στην χώρα". Είπε ακόμη ότι η Συμφωνία δεν τίθεται υπό αμφισβήτηση, ενδεχομένως να τεθεί υπό αμφισβήτηση αν κερδίσουν στην γείτονα χώρα οι εθνικιστές και οι εδώ ομοϊδεάτες τους". Κατηγόρησε τον πρωθυπουργό για ακραία υποκρισία, γιατί ενώ κινούνταν στην γραμμή της σύνθετης ονομασίας, άλλαξαν θέση για να κερδίσουν ψήφους.</p>
      <p>"Εκεί που έλεγαν ότι είναι μία προδοτική συμφωνία τώρα λένε ότι θα την τιμήσουν". Πρόσθεσε ότι τόσο στο Μακεδονικό όσο και στο προσφυγικό-μεταναστευτικό η κυβέρνηση ενθαρρύνοντας τους "μακεδονομάχους με τις σάριζες, διχάζει την χώρα".</p>
      <p>
        <b>Να εφαρμοστεί ο νόμος αλλά να υπερασπιστούμε και την Δημοκρατία</b>
      </p>
      <p>Για τα επεισόδια στον χώρο της Παιδείας "είπε ότι έχουμε παλινόρθωση του παλιού καθεστώτος και των πρακτικών του κράτους της Δεξιάς. Βλέπω τις τελευταίες ημέρες να βγάζουν ανήλικους από κινηματογράφους...Βλέπουμε σε ένα κλαμπ, 300 νέοι άνθρωποι να τους οδηγούν γονατιστούς σαν να είμαστε στα καρτέλ της Κολομβίας...Επιχειρήσεις στα Εξάρχεια να κυνηγούν μωρομάνες...</p>
      <p>Η κυβέρνηση διολισθαίνει σε αντιδημοκρατικούς δρόμους...Για τους μπαχαλάκηδες πρέπει να εφαρμοστεί ο νόμος αλλά πρέπει να υπερασπιστούμε την Δημοκρατία και τα δικαιώματα". Σημείωσε ακόμη ότι "το 40% των κυβερνητικών θέσεων τις έχουν δώσει στα ορφανά του Σημίτη".</p>
      <p>Ερωτηθείς για τις δηλώσεις Βορίδη είπε: "Ο κ. Βορίδης έχει μία ιστορία, ήταν φιλοχουντικός που κυκλοφορούσε με τσεκούρια και έκανε επεισόδια και βανδαλισμούς. Είναι λογικό να μιλά για την αναγκαιότητα του ξύλου...Θέλω να πιστεύω ότι τέτοιες φωνές στο εσωτερικό της ΝΔ που έχουν αποκτήσει κεντρικό ρόλο θα απομονωθούν από την κοινωνία".</p>
      <p>
        <b>Το δημόσιο Πανεπιστήμιο δέχεται συντονισμένη επίθεση</b>
      </p>
      <p>Γενικότερα είπε ότι το "δημόσιο Πανεπιστήμιο δέχεται μία συντονισμένη επίθεση". Εξήγησε ότι από τη μία τα Πανεπιστήμια δυσφημούνται ως άντρα ανομίας -δεν καταλαβαίνω γιατί τα δυσφημούνε-, και από την άλλη γίνεται μία επίθεση με την αναστολή λειτουργίας των 37 καινούργιων τμημάτων.</p>
      <p>Δεν κρύβεται μόνο η ιδεοληψία εδώ αλλά ο στόχος τους να δώσουν χώρο στα κολλέγια. Θα μείνουν εκτός 3.500 νέοι που θα κατευθυνθούν στα ιδιωτικά Πανεπιστήμια της Κύπρου ή στα ιδιωτικά κολλέγια.</p>
      <p>
        <b>Θα εφαρμοστεί ο νόμος για τα λευκά κολάρα;</b>
      </p>
      <p>Σημείωσε ακόμη ότι "Ο νόμος πρέπει να εφαρμόζεται για τους μπαχαλάκηδες. Για τους εγκληματίες του λευκού κολάρου να εφαρμόζεται ο νόμος; Όποιος κρατάει μολότοφ να καταδικάζεται, όποιος κλέβει το δημόσιο ταμείο να καταδικάζεται ή όχι; Γιατί έρχονται και δίνουν ασυλία σε εκείνους που χρεοκόπησαν την χώρα και αρνούνται και την ερμηνευτική δήλωση του άρθρου 86. Αρνούνται να το ψηφίσουν γιατί έχουν την φωλιά τους λερωμένη και φοβούνται ότι για μία σειρά υποθέσεων μπορεί να υπάρξει διερεύνηση και για την υπόθεση Novartis. Ενώ το κατάπτυστο άρθρο 86 που εμπνευστής του είναι ο κ. Βενιζέλος τους δίνει ασυλία".</p>
      <p>
        <b>Δεν υπάρχει εθνικός σχεδιασμός για την ΔΕΗ</b>
      </p>
      <p>Για την απολιγνιτοποίηση της ΔΕΗ μέχρι το 2028 που εξήγγειλε ο πρωθυπουργός είπε ότι "δεν υπάρχει εθνικός σχεδιασμός...". Προέβλεψε ότι "με πρόσχημα τις οικολογικές ευαισθησίες θα οδηγηθούμε σε μία οδυνηρή πραγματικότητα για το περιβάλλον και για την κοινωνία".</p>
      <p>Κατέληξε ότι "η κυβέρνηση δυσφήμισε την ΔΕΗ ότι την παρέλαβε με ελλείμματα στο χείλος της καταστροφής και μετά μετακύλησε 500 εκατομμύρια στους καταναλωτές και έλυσε το πρόβλημα, έτσι είναι εύκολο να λυθεί". Τέλος είπε ότι θα υπάρξει αύξηση στην τιμή του ρεύματος.</p>
      <figure>
        <iframe src="https://www.youtube.com/embed/xbLTFErfx3A" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/684025/tsipras-ekanan-politiki-kariera-me-patridokapilia-kai-eginan-prot%0A%20%20%20%20%0A"/>
        <a href="http://www.enikos.gr/politics/684109/13o-synedrio-tis-nd-afto-einai-to-logotypo-kai-to-programma-photo%0A%20%20%20%20%0A"/>
        <a href="http://www.enikos.gr/politics/684118/gennimata-o-kyklos-tis-politikis-epithesis-sti-mikromesaia-epiche%0A%20%20%20%20%0A"/>
        <a href="http://www.enikos.gr/politics/684041/piges-syriza-nd-kai-kinal-epilegoun-na-leitourgisoun-os-synigoroi%0A%20%20%20%20%0A"/>
        <a href="http://www.enikos.gr/politics/683977/meimarakis-ston-realfm-978-an-den-ypirchan-koitasmata-i-tourkia-d%0A%20%20%20%20%0A"/>
        <a href="http://www.enikos.gr/politics/683861/tsipras-etoimazontai-athroes-proslipseis-sti-dei-me-rousfetologik%0A%20%20%20%20%0A"/>
        <a href="http://www.enikos.gr/politics/683767/georgiadis-gia-cheirapsia-me-tsipra-ti-perimenate-na-piastoume-st%0A%20%20%20%20%0A"/>
        <a href="http://www.enikos.gr/politics/683796/syriza-gia-proanakritiki-prokaloume-nd-kai-kinal-na-efarmosoun-gi%0A%20%20%20%20%0A"/>
        <a href="http://www.enikos.gr/politics/683766/papadimoulis-ston-realfm-978-theoro-athliotita-ti-dilosi-tou-k-pe%0A%20%20%20%20%0A"/>
      </related>
    </article>
  </body>
</html>