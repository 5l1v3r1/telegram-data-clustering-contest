<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39708/%D9%84%D8%B2%D9%88%D9%85-%D8%AA%D8%AF%D9%88%DB%8C%D9%86-%D8%A8%D8%B1%D9%86%D8%A7%D9%85%D9%87%E2%80%8C%D8%A7%DB%8C-%D8%AC%D8%A7%D9%85%D8%B9-%D8%A8%D8%B1%D8%A7%DB%8C-%D8%AD%D8%B0%D9%81-%D8%AD%D9%88%D8%A7%D8%AF%D8%AB-%D8%A8%D8%B1%D9%82-%DA%AF%D8%B1%D9%81%D8%AA%DA%AF%DB%8C"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-14T09:48:00+00:00"/>
    <meta property="og:title" content="لزوم تدوین برنامه‌ای جامع برای حذف حوادث برق گرفتگی"/>
    <meta property="og:description" content=" کارشناس ارشد ایمنی شرکت توانیرگفت: تدوین برنامه همه‌جانبه برای حذف و کاهش حوادث ناشی از برق‌گرفتگی ضروری است."/>
  </head>
  <body>
    <article>
      <h1>لزوم تدوین برنامه‌ای جامع برای حذف حوادث برق گرفتگی</h1>
      <address><time datetime="2019-11-14T09:48:00+00:00">14 Nov 2019, 09:48</time> by <a rel="author">پایگاه خبری صنعت برق - برق نیوز BarghNews</a></address>
      <p><i> کارشناس ارشد ایمنی شرکت توانیرگفت: تدوین برنامه همه‌جانبه برای حذف و کاهش حوادث ناشی از برق‌گرفتگی ضروری است. </i>به گزارش <a href="http://www.barghnews.com/">برق نیوز</a>، "جریان قلم" در جلسه کمیته ایمنی منطقه ۵ که با حضور مدیران و کارشناسان ایمنی شرکت‌های توزیع نیروی برق استان‌های مرکزی، قم، قزوین و لرستان به میزبانی شرکت توزیع نیروی برق استان برگزار شد، با بیان این مطلب افزود: مخاطرات صنعت برق نسبت به سایر صنایع بیشتر است و متخصصین این حوزه بیشتر با حوادث روبرو می‌شوند، لذا بکار بستن نکات ایمنی در حوزه برق ضرورت بیشتری دارد.<br/>وی بیان کرد: حجم بالایی از کار شرکت‌های توزیع برق به پیمانکاران واگذار شده است، لذا گروه‌های نظارتی باید بر نظارت دقیق بویژه در زمینه ایمنی اهتمام ورزند.<br/><br/>جریان قلم افزود: شناخت صحیح و واگذاری کار به افراد دارای صلاحیت، نظارت بر اجرای صحیح کار و استفاده از تجهیزات از موارد مهم است.<br/><br/>کارشناس ارشد ایمنی شرکت توانیر تصریح کرد: وزارت نیرو جایگاه سیاستگذاری دارد و شرکت‌های مادر تخصصی راهبرد‌های اساسی را برای تنظیم به شرکت‌های وابسته ابلاغ می‌کنند که براساس چشم انداز‌های نظام و دولت، استقرار نظام HSE ابلاغ و در قالب دستورالعمل اطلاع‌رسانی شده است.<br/><br/>وی با بیان اینکه بالا رفتن انتظارات جامعه وهمچنین مسئولیت‌های اجتماعی سازمان‌ها سبب شده است که پرداختن به موضوعات ایمنی، بهداشت و محیط زیست به یکی از اولویت‌های کسب و کار در سازمان‌های امروزی و بویژه صنعت برق تبدیل شود، افزود: حرکت و پیروی صنعت برق، بخش خصوصی و آحاد ذینفعان در راستای رعایت الزامات نظامنامه HSE ضروری است.<br/><br/> جریان قلم خطاب به مدیران ایمنی شرکت‌های توزیع گفت: تهیه گزارش مکانیزه و سیستماتیک در حوزه ایمنی شرکت ذیربط نکته قابل توجهی است تا مدیران ارشد سازمان بتوانند براساس آن وضعیت موجود را مورد سنجش قرار دهند و تصمیم سازی‌های صحیحی داشته باشند.<br/><br/>وی با بیان اینکه اعضای کمیته‌های ایمنی شرکت‌های توزیع برق در مناطق مختلف در ارزیابی‌های دوره‌ای شرکت‌ها نقش ارزیابی شونده و نظارت‌گر خواهند داشت، افزود: نقاط قابل بهبود و قوت در این ارزیابی رصد می‌شود.<br/><br/>معاون بهره برداری و دیسپاچینگ شرکت توزیع نیروی برق استان مرکزی هم در این جلسه گفت: ایمنی سرلوحه هر کاری است و توجه به رعایت اصول آن ضامن سلامتی جامعه و افراد است.<br/><br/>محمد مرادی آموزش ایمنی را در همه فعالیت‌های اجرایی یک اصل برشمرد و افزود: ارائه خدمات برق رسانی در پهنه وسیع کشورمان باید با پویایی، سرعت عمل همراه با دقت، نظارت دقیق و بکارگیری نکات ایمنی همراه باشد.<br/><br/>وی برگزاری جلسات منطقه‌ای را باعث همسویی، وحدت، هم افزایی، تبادل دانش و سرعت العمل بیشتر در امور دانست.<br/><br/>معاون بهره برداری و دیسپاچینگ شرکت توزیع نیروی برق استان مرکزی ایمنی را فرهنگ تلقی کرد و گفت: فرهنگ نیاز به کار بسیار دارد و بزرگترین عامل حادثه را سهل‌انگاری و عدم آگاهی در زمینه خطر معرفی کرد.<br/><br/>وی خاطرنشان کرد: فنآوری و نوآور‌ی در صنعت برق نقش اساسی دارد و این شرکت در تجربه سیل استان لرستان توانست تفنگ پرتاب سیم با برد بلند از رودخانه را به منظور عبور سیم از عرض رودخانه‌ها و مناطق صعب‌العبور در هنگام بحران طراحی و تولید کند.<br/><br/>در ادامه" علی عزیزآبادی" مدیر دفتر ایمنی و کنترل ضایعات شرکت توزیع نیروی برق استان مرکزی با ارائه گزارشی در حوزه ایمنی، آمار حوادث اتفاق افتاده و مقایسه آن با سنوات گذشته را تشریح کرد.</p>
    </article>
  </body>
</html>