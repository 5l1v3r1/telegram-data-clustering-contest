<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/donald-trump-n-azil-sorusturmasinin-ilk-oturumunda-neler-yasandi"/>
    <meta property="og:site_name" content="euronews"/>
    <meta property="article:published_time" content="2019-11-14T09:26:49+00:00"/>
    <meta property="og:title" content="Donald Trump'ın azil soruşturmasının ilk oturumunda neler yaşandı?"/>
    <meta property="og:description" content="Amerika Birleşik Devletleri Başkanı Donald Trump'ı görevden almaya kadar gidebilecek Ukrayna soruşturmasında halka açık oturumlar başladı. Oturumda ABD'nin Ukrayna Büyükelçisi Bill Taylor ve Dışişleri Bakanlığında Ukrayna ilişkilerini yürüten George Kent dinlendi."/>
  </head>
  <body>
    <article>
      <h1>Donald Trump'ın azil soruşturmasının ilk oturumunda neler yaşandı?</h1>
      <address><time datetime="2019-11-14T09:26:49+00:00">14 Nov 2019, 09:26</time> by <a rel="author">Bahtiyar Kucuk</a></address>
      <p>Amerika Birleşik Devletleri (ABD) Başkanı Donald Trump'ı görevden almaya kadar gidebilecek Ukrayna soruşturmasında halka açık oturumlar başladı.</p>
      <p>Trump'ın Ukrayna Devlet Başkanı Vladimir Zelenskiy'den 2016 Başkanlık seçimlerindeki rakibi aleyhine 'iyilik yapmasını istemesi' iddiaları soruşturmanın merkezinde.</p>
      <p>Temsilciler Meclisi İstihbarat Komisyonu'ndaki oturumda ABD'nin Ukrayna Büyükelçisi Bill Taylor ve Dışişleri Bakanlığında Ukrayna ilişkilerini yürüten George Kent dinlendi.</p>
      <p>Demokratların Amerikan halkı önünde ilk kez sorgulandığı günde neler yaşandı?</p>
      <h3>"Trump, Biden soruşturması için baskı yaptı"</h3>
      <p>ABD'nin Ukrayna'daki en üst düzey ismi Büyükelçi Taylor ve Dışişleri yetkilisi George Kent, Trump’ın avukatı Rudy Giuliani’nin iki ülke ilişkilerini 'farklı kanallardan yürütmeye çalıştıklarını" savundu.</p>
      <p>Taylor, ilk kez Ukrayna konusundaki iddilarla ilgili tanık olduğu başka bir telefon konuşmasının detaylarını paylaştı.</p>
      <p>Demokratların kilit tanığı konumundaki Taylor, Trump'ın 25 Temmuz'da Ukrayna lideri Zelenskiy ile telefon görüşmesinden bir gün sonra ABD'nin Avrupa Birliği Büyükelçisi Gordon Sondland ile Trump ile konuştuğunu kaydetti.</p>
      <p>Taylor'ın anlattığına göre Sondland, bir restorandayken cep telefonundan Trump'ı aradı. Bu konuşmaya şahit olanlar Trump'ın Taylor'dan 'soruşturmalarla' ilgili bilgi istediğini aktardı. Sondland, konuşmada Trump'a "Ukraynalılar ilerlemeye hazır" dedi. Görüşmeden sonra Taylon'ın ekibinden biri Büyükelçi Sondland'a Trump'ın Ukrayna hakkında ne düşündüğünü sordu. O da "Trump'ın Biden soruşturmalarına daha fazla önem verdiğini" söyledi.</p>
      <p>George Kent ise ifadesinde Ukrayna'nın 2016'daki Başkanlık seçimlerine müdahale ettiği iddialarıyla ilgili "Benim bildiğim kadarıyla Ukrayna'nın seçimlere müdahale ettiği iddiaları mesnetsiz." diye konuştu.</p>
      <h3>"Tarihimizdeki en büyük sahtekarlık"</h3>
      <p>ABD Başkanı Trump, Sondland için "Bu kişiyi neredeyse hiç tanımıyorum" ifadesini kullanmıştı.</p>
      <p>Trump, Temsilciler Meclisi'nde yürütülen soruşturmayla ilgili açıklamlard bulundu. Amerikan Başkanı Twitter hesabından paylaştığı videoda, "Bugün olan şey tarihimizdeki en büyük sahtekarlık. Beni durdurmaya çalışıyorlar çünkü sizin için mücadele ediyorum. Bunun olmasına asla izin vermeyeceğim." ifadelerini kullandı.</p>
      <p>Mayıs ayına kadar ABD'nin Kiev Büyükelçiliği görevini yürüten Marie Yovanovitch ise cuma günü düzenlenecek kamuya açık oturumda konu hakkında konuşacak.</p>
      <ul>
        <li>
          <a href="https://tr.euronews.com/2019/11/13/trump-a-yonelik-azil-sorusturmasinda-halka-acik-oturumlar-basladi">Trump'a yönelik azil soruşturmasında halka açık oturumlar başladı</a>
        </li>
        <li>
          <a href="https://tr.euronews.com/2019/11/04/ukrayna-trumpin-avukat-ile-gorusen-savciyi-meslekten-ihrac-etmeye-hazirlaniyor">Ukrayna Trump'ın avukatı ile görüşen savcıyı meslekten ihraç etmeye hazırlanıyor</a>
        </li>
      </ul>
      <h3>Trump'a yönelik azil soruşturması</h3>
      <p>ABD Başkanı Trump, Ukrayna Cumhurbaşkanı Vladimir Zelenskiy ile temmuzda telefon görüşmesi yaptı, görüşmede Zelenskiy'e rakibi Joe Biden ve ailesini soruşturması durumunda ABD'nin ülkesine yardım edeceğini söylediği iddia edildi, ABD Kongresi'ndeki Demokratlar da bu iddia üzerine azil soruşturması başlattı.</p>
      <p>Trump ise Zelenskiy ile görüşmesinin tamamen usullere uygun olduğunu savunmuş ancak telefon görüşmesinden önce Ukrayna'ya 400 milyon dolarlık askeri ve mali yardımın askıya alındığını açıklaması dikkati çekti.</p>
      <p>Beyaz Saray, görüşmenin dökümünü yayımladı ve yardımlarla görüşme arasında ilişki olmadığını savundu.</p>
      <p>Temsilciler Meclisi, önceki hafta yaptığı oylamayla azil soruşturmasının usullerini belirlemiş, kamuya açık oturumların yapılmasını kararlaştırmıştı.</p>
      <p>Ek kaynaklar<b> • AP, AA</b></p>
    </article>
  </body>
</html>