<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/14/angelkova-izpratihme-dobyr-leten-sezon.429575"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T09:14:00+00:00"/>
    <meta property="og:title" content="Ангелкова: Изпратихме добър летен сезон!"/>
    <meta property="og:description" content="Все повече българи избират родните курорти, смята тя | Dnes.bg"/>
  </head>
  <body>
    <article>
      <h1>Ангелкова: Изпратихме добър летен сезон!</h1>
      <h2>Все повече българи избират родните курорти, смята тя</h2>
      <address><time datetime="2019-11-14T09:14:00+00:00">14 Nov 2019, 09:14</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>"Изпратихме добър сезон дори сравнено с рекордната за туризма ни 2018 г." Това заяви министърът на туризма Николина Ангелкова пред "Монитор".</p>
      <p>По думите й, още в края на миналата година е знаела, че ни очаква трудно и динамично лято.</p>
      <p>Последните данни на Националния статистически институт показват, че за периода януари-септември 2019 г. туристическите посещения на чужденци у нас са 7 844 168, като отчетеният спад в сравнение с януари-септември на миналата година е от едва 0,8%.</p>
      <p>Само от юни до септември визитите на чужди граждани, които са избрали България, са 5 401 139, което е понижение от 1,2 на сто спрямо летен сезон 2018 г.</p>
      <p>През септември, който също причисляваме към летния сезон, имаме над 963 хил. чуждестранни визити. Намаленият брой туристи от някои пазари се компенсира с ръст от други. Една от основните причини за по-малкия брой чуждестранни туристи от Германия през летните месеци е силната конкуренция от Турция, Гърция, Кипър, Египет, Тунис. Друга причина бе относително ниският курс на руската рубла и евтините оферти от Турция за руснаците.</p>
      <p>Спад наблюдаваме и от Румъния, но въпреки това румънците и тази година са най-многобройните чужди летовници у нас. Добри резултати обаче отчитаме при посещенията на туристи от Гърция - ръст с 4,7%, Украйна - с 24,3%, и Великобритания - с 20,6%. Туризмът е изключително конкурентоспособен икономически сектор. Затова се стремим да разработваме иновативни кампании.</p>
      <p>Ангелкова опроверга твърденията за отлив на българските туристи по Черноморието. "Напротив, данните на НСИ показват, че за периода от юни до август 2019 г. пренощувалите българи в местата за настаняване с 10 и повече легла в област Бургас са с 23,3% повече спрямо същия период на 2018 г., в област Варна - с 1,9% повече, а в област Добрич ръстът е с 9,4 на сто. Това показва, че българите са по нашето Черноморие и избират родните курорти.", отсече тя.</p>
      <p>Според нея, нараства делът и на туристите, които редуват дестинации в страната и в чужбина в търсене на различна почивка. През това лято туристическите посещения на българи, например в Гърция, са 661 хил., а гърците, дошли у нас, са 503 хил. Сами виждате, че разликата не е толкова фрапираща, колкото се твърди в общественото пространство.</p>
      <p>Ангелкова обясни, че в министерството се опитват да привличат платежоспособни туристи. "Смятам, че в последните години успяваме да се справяме сравнително добре. От януари до август приходите от международен туризъм възлизат на над 2,8 млрд. евро, като спадът спрямо същите месеци на миналата година е само 0,3%.</p>
      <p>Само за август 2019 г. приходите от международен туризъм възлизат на 788 млн. евро, като се отбелязва ръст от 1%. Така че смело можем да твърдим, че привличаме и висок клас посетители. Данните показват, че гостите все по-често избират висококатегорийните хотели. Богатата ни култура, историята, изкуството несъмнено ни дават много възможности за разработването на различни продукти. Има и туроператори, които са специализирани в тази насока, и ние като министерство, което провежда държавна политика в тази сфера.", обясни тя.</p>
      <p>Министърът допълни, че се планира създаването на национален туристически регистър на туристическите забележителности, който ще обобщава всички тези възможности за културен туризъм - исторически и културни паметници, фестивали, събития. 27 културно-исторически, винено-кулинарни и спа дестинации също се доказаха като работещ инструмент, който да разширява крилата на сезона и да стимулираме пътуванията в месеците април, май, октомври и ноември.</p>
    </article>
  </body>
</html>