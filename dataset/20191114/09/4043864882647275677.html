<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231932/"/>
    <meta property="og:site_name" content="Українська правда"/>
    <meta property="article:published_time" content="2019-11-14T09:45:01+00:00"/>
    <meta property="og:title" content="Україна передала ноту Японії і з'ясувала, хто запросив &quot;ДНР&quot; на турнір з карате"/>
    <meta property="og:description" content="Посольство України передало японській стороні ноту через участь “представників” так званої “ДНР” у “9-му кубку світу з карате”, організованому приватною організацією."/>
  </head>
  <body>
    <article>
      <h1>Україна передала ноту Японії і з'ясувала, хто запросив "ДНР" на турнір з карате</h1>
      <address>
        <time datetime="2019-11-14T09:45:01+00:00">14 Nov 2019, 09:45</time>
      </address>
      <p>Посольство України передало японській стороні ноту через участь "представників" так званої "ДНР" у "9-му кубку світу з карате", організованому приватною організацією.</p>
      <p><b>Джерело:</b> <a href="https://www.facebook.com/ukr.embassy.japan/posts/1208754262659396">Facebook</a> посольства України в Японії</p>
      <p><b>Пряма мова:</b> "У рамках заходів дипломатичного реагування Посольство України привернуло увагу МЗС Японії до зазначеного факту та передало японській стороні ноту з викладенням відповідної офіційної позиції української сторони".</p>
      <p><b>Деталі:</b> У розмові з посольством представники організації "Всесвітня федерація каратеноміті", що проводила "турнір", підтвердили факт запрошення спортивної команди, тренувальний клуб якої розташований на тимчасово окупованій території Донецької області України.</p>
      <p>Українські дипломати з’ясували, що "Всесвітня федерація каратеноміті" є приватною організацією, її напрямок карате є маловідомим як в Японії, так і загалом у світі.</p>
      <p>При цьому посольство наголошує, що з самого початку російської військової агресії проти України позиція Японії щодо безумовної підтримки суверенітету та територіальної цілісності України є послідовною та незмінною. Тому оприлюднені деякими ЗМІ спекуляції щодо можливої зміни цієї позиції японським урядом не мають жодних підстав.</p>
      <p><b>Що було раніше:</b> 12 листопада 2019 року в інформаційному просторі з’явились повідомлення про участь "представників" так званої "ДНР" у "9-му кубку світу з карате", проведеного "всесвітньою федерацією каратеноміті" у Токіо 7-10 листопада 2019 року.</p>
      <related>
        <a href="https://www.epravda.com.ua/news/2019/11/4/653292/"/>
        <a href="https://www.pravda.com.ua/news/2019/11/1/7230668/"/>
        <a href="https://www.pravda.com.ua/news/2019/10/28/7230313/"/>
      </related>
    </article>
  </body>
</html>