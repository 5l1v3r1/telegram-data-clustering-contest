<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/campus-university-lyon-2-occupied-students-police-evacuated-self-immolation-precariousne"/>
    <meta property="og:site_name" content="euronews"/>
    <meta property="article:published_time" content="2019-11-14T09:35:35+00:00"/>
    <meta property="og:title" content="خودسوزی یک دانشجو در فرانسه؛ دانشگاه لیون۲ به اشغال معترضان درآمد"/>
    <meta property="og:description" content="یکی دیگر از دانشجویان اعلام کرد: «دلیل اشغال پردیس توسط ما، امتناع تیم ریاست دانشگاه، همچنین دولت و مقامات مسئول از گفتگو با دانشجویان بوده است. پاسخ آنها به همه درخواست‌های گفتگو که از سوی دانشجویان مطرح شده، تنها سکوت بوده است.»"/>
  </head>
  <body>
    <article>
      <h1>خودسوزی یک دانشجو در فرانسه؛ دانشگاه لیون۲ به اشغال معترضان درآمد</h1>
      <address><time datetime="2019-11-14T09:35:35+00:00">14 Nov 2019, 09:35</time> by <a rel="author">یورونیوز فارسی </a></address>
      <p>در پی خودسوزی اعتراضی یک دانشجو در شهر لیون فرانسه که جمعه ۸ نوامبر روی داد، پردیس‌ دانشگاه محل تحصیل او از بامداد چهارشنبه ۱۳ نوامبر به اشغال حدود ۶۰ دانشجوی معترض درآمد.</p>
      <p>این دانشجویان درنهایت عصر چهارشنبه با مداخلۀ پلیس که به درخواست رئیس دانشگاه در محل حاضر شده بودند، فضای دانشگاه را ترک کردند.</p>
      <p>اشغال پردیس دانشگاه، در پی فراخوان چند اتحادیه دانشجویی برای اعتراض به شرایطی ایجاد شد که منجر به ایجاد حس عمیق ناامنی در دانشجویان نسبت به آینده می‌شود.</p>
      <p>یک روز پیش از اشغال نیز مراسمی توسط دانشجویان و فعالان مدنی در سراسر فرانسه در ادای احترام به دانشجویی برگزار شد که اقدام به خودسوزی کرده بود.</p>
      <p>بنا بر اعلام رسانه‌های فرانسه، این دانشجو که با نام «انس.‌ک» خوانده می‌شود، پیش از خودسوزی نامه‌ای را در فیسبوک خطاب به مقامات دولتی منتشر کرده است و در آن از عدم اطمینانی سخن گفته که در میان جوانان این کشور در پی اجرای سیاست‌های سرمایه‌داری بوجود آمده است.</p>
      <p>بر اساس آخرین اخبار، این دانشجو که حدود ۹۰ درصد دچار سوختگی شده، در شرایطی بحرانی به سر می‌برد. نمایندگان سندیکاهای دانشجویی و فعالان مدنی می‌گویند که مسئولان بیمارستان از روز سه‌شنبه تا کنون هیچ خبری دربارۀ وضعیت او منتشر نکرده‌اند.</p>
      <p>یکی از دانشجویان شرکت کننده در حرکت اشغال پردیس دانشگاه می‌گوید: «ما آنجا را اشغال کردیم اما قصد شکستن چیزی را نداشتیم. مدتی کوتاهی پس از ورود ما، نیروهای پلیس رسیدند؛ گروه بزرگی از نیروهای پلیس که بسیار هم مجهز بودند. ما به دنبال درگیری نبودیم و به همین دلیل پس از ورود نیروهای پلیس به محوطه دانشگاه، آنجا را ترک کردیم. همه چیز آرام پیش رفت و کسی دست به خشونت نزد.»</p>
      <p>یکی دیگر از دانشجویان نیز اعلام کرد: «دلیل اشغال پردیس توسط ما، امتناع تیم ریاست دانشگاه، همچنین دولت و مقامات مسئول از گفتگو با دانشجویان بوده است. پاسخ آنها به همه درخواست‌های گفتگو که از سوی دانشجویان مطرح شده، تنها سکوت بوده است.»</p>
      <p>شماری از استاتید دانشگاه لیون۲ نیز همراه با دانشجویان به سیاستهای دولت که بسیاری از دانشجویان را از لحاظ مالی در تنگنا قرار داده است، معترض بودند.</p>
      <p>ناتالی دمپنیه، رئیس دانشگاه لیون۲ با انتشار بیانیه‌ای اعلام کرد که دلیل تقاضا از نیروهای پلیس برای مداخله از آن جهت بوده است که حضور این دانشجویان در پردیس، برگزاری کلاس‌های درس را دچار مشکل کرده بود. او همچنین تهدیدها و اقدامات خرابکارانه‌ای را که به نام مبارزه با «عدم اطمینان از آینده» انجام می‌شود، محکوم کرده است.</p>
      <p>خانم دمپنیه همچنین اعلام کرده است که «باید با سازمان‌های دانشجویی و مقامات دولتی همفکری کنیم تا راههایی برای پاسخگویی بهتر به چالش‌هایی واقعی که باعث ایجاد عدم اطمینان می‌شود، بیابیم.»</p>
      <p>او با اعتراف به اینکه مسئولان دانشگاه از وجود این سطح از ناامیدی اطلاع نداشتند تا بتوانند از وقوع چنین حادثه غم‌انگیزی جلوگیری کنند، اعلام کرده است که یکی از چالش‌های جهانی دانشگاهها این است که بودجه‌ای که برای استخدام مددکار اجتماعی و مددکار بهداشتی در اختیار دانشگاهها گذاشته شده، در حال کاهش است.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/13/student-poverty-the-22-year-old-man-set-himself-on-fire-in-lyon">نامه دانشجویی که در لیون خودسوزی کرد: «زنده باد سوسیالیسم و خودگردانی»</a>
      </p>
    </article>
  </body>
</html>