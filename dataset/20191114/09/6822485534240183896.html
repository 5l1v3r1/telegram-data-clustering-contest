<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823019.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T09:00:00+00:00"/>
    <meta property="og:title" content="گزارش غلط دانش آموز به والدین کار دست معلم داد"/>
    <meta property="og:description" content=" به گزارش باشگاه خبرنگاران جوان از مشهد، علی بیات مدیر آموزش و پرورش خوشاب گفت: پدر دانش‌آموز کلاس ششم مقطع ابتدایی یکی از مدارس شهرستان خوشاب دیروز بامراجعه به مدرسه بدون اطلاع و اجازه مدیر و مسئولان واحد آموزشی وارد کلاس درس شده، در حضور دانش‌آموزان به معلمی که در حال تدریس بوده فحاشی کرده و او را از کلاس به بیرون برده و مورد ضرب و شتم قرار می‌دهد."/>
  </head>
  <body>
    <article>
      <h1>گزارش غلط دانش آموز به والدین کار دست معلم داد</h1>
      <address>
        <time datetime="2019-11-14T09:00:00+00:00">14 Nov 2019, 09:00</time>
      </address>
      <p>پدر یک دانش‌آموز با حمله به معلم آموزش و پرورش خوشاب او را در فضای یکی از مدارس این شهرستان مورد ضرب و شتم قرار داد.</p>
      <p> به گزارش باشگاه خبرنگاران جوان از مشهد، علی بیات مدیر آموزش و پرورش خوشاب گفت: پدر دانش‌آموز کلاس ششم مقطع ابتدایی یکی از مدارس شهرستان خوشاب دیروز بامراجعه به مدرسه بدون اطلاع و اجازه مدیر و مسئولان واحد آموزشی وارد کلاس درس شده، در حضور دانش‌آموزان به معلمی که در حال تدریس بوده فحاشی کرده و او را از کلاس به بیرون برده و مورد ضرب و شتم قرار می‌دهد.<br/> <br/>او تصریح کرد: شخص مهاجم در حالی مرتکب این اعمال غیراخلاقی در فضای آموزشی شده که معلم مورد تهاجم هیچ گونه واکنش دفاعی انجام نمی‌دهد تا اینکه با حضور و دخالت کادر مدرسه به دفتر مرکز آموزشی هدایت و بلافاصله موضوع از سوی مدیر مدرسه به پلیس ۱۱۰ گزارش و در پی حضور ماموران انتظامی فرد مهاجم به کلانتری منتقل می‌شود.<br/> <br/>او در مورد انگیزه بروز این حادثه، گفت: معلم مورد اشاره، روز پیشتر پس از آنکه در زمان زنگ تفریح چند دانش‌آموز در سالن مدرسه با یکدیگر درگیر شده بودند اقدام به بیرون بردن آن‌ها از سالن کرده که در همین حین یکی از دانش‌آموزان به معلم فحاشی می‌کند و او نیز برخوردی جزئی نسبت به دانش‌آموز فحاش انجام می‌دهد.</p>
      <p>مدیر آموزش و پرورش خوشاب افزود: این دانش‌آموز نیز همان روز پس از بازگشت از مدرسه در خانه از تنبیه معلم نزد والدینش شکایت می‌کند.</p>
      <p> بیات افزود: این در حالی است که پس از حمله پدر این دانش‌آموز به معلم و انتقال وی به کلانتری، در جریان بررسی پلیس مشخص شد گزارش این دانش‌آموز به والدینش غلط بوده است.<br/> </p>
    </article>
  </body>
</html>