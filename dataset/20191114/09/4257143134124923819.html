<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/fegyveres-amokfutas-az-iskolaban-a-lovoldozo-diak-vegzett-magaval"/>
    <meta property="og:site_name" content="infostart"/>
    <meta property="article:published_time" content="2019-11-14T09:58:00+00:00"/>
    <meta property="og:title" content="Fegyveres ámokfutás az iskolában, a lövöldöző diák végzett magával"/>
    <meta property="og:description" content="Tüzet nyitott társaira egy orosz szakközépiskolás csütörtökön a kínai határ mellet fekvő Blagovescsenszk városában, egy társát megölte, másik hármat megsebesített, majd végzett önmagával."/>
  </head>
  <body>
    <article>
      <h1>Fegyveres ámokfutás az iskolában, a lövöldöző diák végzett magával</h1>
      <address><time datetime="2019-11-14T09:58:00+00:00">14 Nov 2019, 09:58</time> by <a rel="author">Infostart / MTI</a></address>
      <h3>Tüzet nyitott társaira egy orosz szakközépiskolás csütörtökön a kínai határ mellet fekvő Blagovescsenszk városában, egy társát megölte, másik hármat megsebesített, majd végzett önmagával.</h3>
      <p>A TASZSZ hírügynökség úgy értesült, hogy a 19 éves tanulót reggel késés miatt kiküldték az osztályteremből. Azután kezdett el lövöldözni a kabátja alól előhúzott fegyverrel, hogy rászóltak, amiért a folyosón rágyújtott.</p>
      <p>Az épületbe behatoló rendőrök megsebesítették, majd egy előadóterembe szorították a támadót. Ott a tizenéves maga ellen fordította Izs-81-es típusú karabélyát. Az incidens a távol-keleti város 1500 tanulót számláló építőipari és épületgépészeti szakközépiskolájában történt. Iskolai fegyveres támadások a közelmúltban többször is történtek Oroszországban.</p>
      <p>Szeptember 24-én orosz biztonsági szerveknek Kirov megyében sikerült megakadályozniuk egy iskola elleni támadást, amelyet egy tanuló készült végrehajtani. A kamasz azért készült támadásra, mert az iskolában a konfliktusba keveredett tárasaival.</p>
      <p>Szeptember elején a Kusba elnevezésű uráli kisvárosban két 16 éves fiút vettek őrizetbe, akik fegyvert akartak zsákmányolni az iskolájuk elleni támadáshoz. A két fiatal az interneten keresztül került kapcsolatba egymással, mindketten a columbine-i ámokfutással foglalkozó csoportok tagjai voltak.</p>
      <p>Tavaly októberben az Oroszország által Ukrajnától elcsatolt Krím-félszigeten, Kercs város műszaki szakiskolájában egy 18 éves tanuló húsz embert - 15 diákot és öt felnőttet - lőtt agyon, majd magával is végzett. A támadó egy házi készítésű, srapnellel megtöltött robbanószerkezetet is működésbe hozott. A lövöldözés és a detonáció következtében több mint félszázan sebesültek meg. A nyilvánosságra került információk szerint a tanulónak személyes indítékai voltak.</p>
    </article>
  </body>
</html>