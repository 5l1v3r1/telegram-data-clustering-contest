<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204438-amku-znovu-poperediv-tabachnikiv-pro-neobhidnist-prozorih-umov-distribuciyi"/>
    <meta property="og:site_name" content="Mind UA"/>
    <meta property="article:published_time" content="2019-11-14T09:01:00+00:00"/>
    <meta property="og:title" content="АМКУ знову попередив табачників про необхідність прозорих умов дистрибуції"/>
    <meta property="og:description" content="Комітет направив найбільшим виробникам рекомендації і за 30 днів мають прозвітувати про свої результати"/>
  </head>
  <body>
    <article>
      <h1>АМКУ знову попередив табачників про необхідність прозорих умов дистрибуції</h1>
      <h2>Комітет направив найбільшим виробникам рекомендації і за 30 днів мають прозвітувати про свої результати</h2>
      <address>
        <time datetime="2019-11-14T09:01:00+00:00">14 Nov 2019, 09:01</time>
      </address>
      <p>Антимонопольний комітет (АМКУ) рекомендує найбільшим виробникам сигарет в Україні вжити заходів, спрямованих на обмеження монополізму та розвиток конкуренції на ринку дистрибуції сигарет. Про це повідомляє <a href="http://www.amc.gov.ua/amku/control/main/uk/publish/article/152835">пресслужба </a>комітету.</p>
      <p>Відповідні рекомендації були направленігрупі компаній «Філіп Морріс», групі компаній «Бритіш Американ Тобакко», групі компаній «Джей Ті», групі компаній «Імперіал Тобакко».</p>
      <p>Після штрафу ТОВ «Тедіс Україна» за зловживання монопольним становищем на зазначеному ринку, а також ріщення за антиконкурентні узгоджені дії цього дистрибутора і виробників – ситуація на ринку не змінилась<b>.</b></p>
      <p>Через «Тедіс Україна» і зараз продовжує проходити основний обсяг вироблених сигарет для реалізації у продаж. Укладання прямих договорів із виробниками іншими дистрибуторами наразі залишається ускладненим. Відсутнє розуміння, яким чином Виробниками обираються такі дистрибутори, що призводить до підтримання штучної монополії на ринку.</p>
      <p>Крім того, з серпня 2019 року до АМКУ надійшла велика кількість заяв від учасників ринку сигарет на дії ТОВ «Тедіс Україна» та певних виробників. Заявники скаржаться на обмеження обсягів реалізації сигарет з березня цього року, що не дає можливості здійснювати свою господарську діяльність.</p>
      <p>З огляду не це, АМКУ порекомендував виробникам вжити наступних заходів:</p>
      <p>- привести відносини з реалізації сигарет у відповідність до вимог законодавства про захист економічної конкуренції;</p>
      <p>- припинити та утриматися в подальшому від необґрунтованого обмеження обсягів реалізації сигарет покупцям;</p>
      <p>- розробити та оприлюднити умови (критерії) до дистрибуторів;</p>
      <p>- забезпечити укладання з потенційними дистрибуторами договорів на поставку тютюнових виробів;</p>
      <p>- забезпечити реалізацію власного виробленого товару дистрибуторам в обсягах, що не призведуть до встановлення та/або подальшого збереження монопольного (домінуючого) становища суб’єктів господарювання на ринку дистрибуції сигарет.</p>
      <p>Водночас АМКУ зауважив<b>, </b>що умови до дистрибуторів мають бути такими, які не призведуть до монополізації сигаретної дистрибуції, тобто не мають бути прописані таким чином, щоб їм могли відповідати лише один-два покупці.</p>
      <p>Також на думку Комітету під визначення «дистрибутора» у цих рекомендаціях не можуть підпадати суб’єкти господарювання, пов’язані з виробником (або один-з-одним) відносинами контролю.</p>
      <p>Про результати розгляду цих рекомендацій виробники мають повідомити АМКУ протягом 30 днів з дня їх отримання.</p>
      <p>Нагадаємо: Антимонопольний комітет оштрафував <a href="https://mind.ua/news/20203153-amku-oshtrafuvav-nizku-virobnikiv-tyutyunu-ta-tedis-ukrayina-na-65-mlrd-grn">«В.А.Т.-Прилуки» на 450 млн грн</a> за порушення законодавства про захист економічної конкуренції. Також було оштрафовано «Філіп Морріс Сейлз Енд Дистриб'юшн», «Джей Ті Інтернешнл Україна», «Імперіал Тобакко Продакшн Україна» та дистриб’ютора «Тедіс Україна».</p>
      <p>«British American Tobacco Україна» після зустрічі 23 жовтня з прем'єр-міністром Олексієм Гончаруком <a href="https://mind.ua/news/20203729-british-american-tobacco-ukrayina-mozhe-vidnoviti-virobnictvo-v-prilukah-pislya-zustrichi-z-premerom">висловила сподівання</a> на скасування поправки до закону №1049 щодо регулювання цін на сигарети. Крім цього, вона розраховує на відновлення виробництва на заводі «В.А.Т .-Прилуки». </p>
      <p>Раніше Mind <a href="https://mind.ua/news/20202937-rada-uhvalila-dva-zakoni-shchodo-zaprovadzhennya-edinogo-rahunku-dlya-splati-podatkiv-i-zboriv-v-cilomu">писав</a>, що парламент ухвалив в другому читанні закон «Про внесення змін до деяких законів України щодо запровадження єдиного рахунку для сплати податків і зборів, єдиного внеску на загальнообов'язкове державне соціальне страхування» (№<a href="http://w1.c1.rada.gov.ua/pls/zweb2/webproc4_1?pf3511=66274">1049</a>). За таке рішення проголосували 255 народних депутатів, проти – 1, утримались – 14, не голосували – 74.</p>
      <related>
        <h4>Також читайте</h4>
        <a href="https://mind.ua/news/20204221-ukrayinci-pereplachuyut-za-tovari-ta-poslugi-cherez-nizku-konkurenciyu-v-ekonomici-milovanov"/>
        <a href="https://mind.ua/news/20204054-amku-rozpochav-rozglyad-spravi-proti-ministerstva-infrastrukturi-cherez-borispil"/>
        <a href="https://mind.ua/news/20204004-kompaniya-mikitasya-cherez-sud-skasuvala-shtrafi-vid-amku-na-12745-mln-grn"/>
      </related>
    </article>
  </body>
</html>