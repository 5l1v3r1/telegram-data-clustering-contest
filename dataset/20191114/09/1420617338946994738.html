<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/fiumicino-cronaca/supercat-show-2019-torna-la-fiera-internazionale-dedicata-interamente-ai-gatti.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-14T09:19:45+00:00"/>
    <meta property="og:title" content="Supercat Show 2019: torna la fiera internazionale dedicata interamente ai gatti"/>
    <meta property="og:description" content="Supercat Show 2019. Torna il felin-evento più atteso e più importante dell’anno. “Mi-ci porti?” è lo slogan di SuperCat Show 2019"/>
  </head>
  <body>
    <article>
      <h1>Supercat Show 2019: torna la fiera internazionale dedicata interamente ai gatti</h1>
      <address><time datetime="2019-11-14T09:19:45+00:00">14 Nov 2019, 09:19</time> by <a rel="author" href="https://www.ilcorrieredellacitta.com/author/luca-mugnaioli" target="_blank">Luca Mugnaioli</a></address>
      <figure>
        <img src="https://www.ilcorrieredellacitta.com/wp-content/uploads/2019/11/Gatto1.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p><b>Supercat Show 2019</b>. Torna il felin-evento più atteso e più importante dell’anno. “Mi-ci porti?” è lo slogan di SuperCat Show 2019”, la mostra felina internazionale alla 20° edizione, interamente dedicata ai gatti. Si terrà <b>sabato 16 novembre</b> (ore 10.30-19.30) e <b>domenica 17 novembre</b> (ore 10.00-19.00) alla <b>Nuova Fiera di Roma</b> (Ingresso Est, Padiglione 4, www.supercatshow.com).</p>
      <p>Due giorni di sfilate di vanità, mostre, adozioni del cuore, miao-mercatino, spettacoli per bambini e giochi interattivi. Un maxi-evento sponsorizzato da <b>Monge, Schesir, Trainer, Farmina e Royal Canin.</b></p>
      <slideshow>
        <figure>
          <img src="https://www.ilcorrieredellacitta.com/wp-content/uploads/2019/11/Gatto1.jpg"/>
        </figure>
        <figure>
          <img src="https://www.ilcorrieredellacitta.com/wp-content/uploads/2019/11/Gatto2.jpg"/>
        </figure>
        <figure>
          <img src="https://www.ilcorrieredellacitta.com/wp-content/uploads/2019/11/Gatto3.jpg"/>
        </figure>
        <figure>
          <img src="https://www.ilcorrieredellacitta.com/wp-content/uploads/2019/11/La-fiera.jpg"/>
        </figure>
        <figure>
          <img src="https://www.ilcorrieredellacitta.com/wp-content/uploads/2019/11/La-fiera2.jpg"/>
        </figure>
      </slideshow>
      <h3>SUPERCATSHOW 2019: SFILATE DI VANITÀ: DAL MAINE COON AL NORVEGESE DELLE FORESTE</h3>
      <p>È il <b>felin-evento</b> più importante d’Italia e uno dei più rilevanti al mondo, per bellezza ed eleganza degli esemplari. Tra le razze più ricercate i <b>Selkirk Rex</b>, rarissimi in Italia, sembrano dei Persiani col pelo più arricciato; i <b>Bengal,</b> quasi piccoli leopardi; i<b> Turco Van</b>, i gatti-nuotatori che in casa amano aprire cassetti e armadi e i<b> Kurilian Bobtail</b> delle isole russe <b>Kuril</b> con l’inconfondibile coda a pon pon. E poi ancora, <b>Persiani, Esotici, Siberiani, Abissini, Maine Coon</b>, ma anche <b>nudi Sphinx, British, Certosini, Blu di Russia, Norvegesi delle Foreste, Ragdoll</b>.</p>
      <h3>OLTRE 800 FELINI COL PEDIGREE E GATTI DI “RAZZA STRADALE”</h3>
      <p>Circa<b> 800 magnifici felini</b> col <b>pedigree</b> provenienti dai migliori allevamenti mondiali esibiranno il loro charme su un palco di oltre 50 metri e faranno anche da cornice ai gatti meno fortunati, di “razza stradale” in cerca di adozione, al corner adozioni a cura dell’ Arca onlus (www.igattidellapiramide.it), diretta da <b>Marzia Pacelli</b>, partner storico di SuperCat Show, per sensibilizzare l’opinione pubblica contro gli abbandoni e trovare casa a decine di gatti romani sfortunati, cuccioli e adulti). Torna al <b>SuperCat sHOW 2019</b> anche <b>l’Aida&amp;a onlus</b> che già in passato è intervenuta con un suo stand con tanti originali gadget raccogli-fondi.</p>
      <h3>PREMI “SUPERCAT DELL’ANNO”, “GATTO NERO” E “ARCA”</h3>
      <p>Se eleganza e bellezza impegneranno otto giudici internazionali per la nomina del “<b>Trofeo Monge SuperCat dell’anno</b>” (andrà al gatto che ha vinto più gare nella due-giorni), non mancheranno i <b>Premi Speciali</b>. Sabato: “premio gatto nero più anziano”, contro la superstizione; “premio gatto più anziano” (fra tutti, esclusi i neri) e “premio allevatore con più gatti iscritti”. Mentre domenica saranno premiati “il gatto nero più giovane”, “il gatto più giovane” (fra tutti, esclusi i neri), “l’espositore proveniente da più lontano” e il “premio Arca onlus” al trovatello con la storia più bella.</p>
      <p>SuperCat Show 2019, infatti, è in collaborazione con <b>l’Arca onlus</b> che gestisce l’oasi felina di Porta Portese del Comune di Roma. La due-giorni, tra le più importanti d’Europa, porta come sempre la firma dell’Associazione Nazionale Felina Italiana (www.anfitalia.it), che da oltre 60 anni opera sul territorio italiano ed è tra i soci fondatori della “Fédération internationale féline”. Saranno due giornate ricche di gare di bellezza, tra gatti di razza e mici di casa, incontri con veterinari, etologi ed esperti del settore, mostre d’arte, giochi, seminari e tante adozioni del cuore.</p>
      <h3>CONCORSO FOTOGRAFICO “SCATTO AL GATTO” DI SCHESIR AL SUPERCAT SHOW 2019</h3>
      <p>Non mancherà la premiazione del concorso fotografico “Scatto al Gatto” di Schesir durante l’evento. Sono già in tanti ad aver caricato la foto del proprio micio nella photogallery della pagina facebook di SuperCat Show 2019. Gatti in posa, ritratti nelle loro irresistibili espressioni più buffe, tenere e sempre originali.</p>
      <h3>INDOVINA-CAT, CHE RAZZA DI GATTO SEI?</h3>
      <p>Non mancheranno lezioni “multietniche” dal mondo animale per grandi e piccini, perché conoscere e capire le diverse razze è il primo passo per una felice convivenza. Sul palco delle razze della Trainer saliranno svariati gatti diversi per indovinare più razze possibili e il maggior numero dei quesiti formulati. La salute e il benessere degli animali domestici è importante: un pool di veterinari sarà a disposizione del pubblico di SuperCat Show per offrire consulenze gratuite (sezione Sos veterinari).</p>
      <h3>100.000 VISITATORI NEGLI ULTIMI TRE ANNI PER IL SUPERCAT SHOW</h3>
      <p>I numeri si commentano da soli: 100.000 visitatori negli ultimi tre anni, 11.000 mq di villaggio, 800 gatti da tutto il mondo che quest’anno si esibiranno su due mega-palchi, uno per i giudizi – in giuria 8 tra i più importanti giudici internazionali dell’Associazione Nazionale Felina Italiana (ANFI) – e uno per i “Best in Show”, le sfilate di bellezza, per conoscere razze e gatti in concorso. In più, stand e corner informativi, seminari di approfondimento, incontri con gli specialisti di settore, spazio bimbi con animatori e tanti nuovi giochi, un’intera area dedicata all’arte felina con mostre, iniziative e largo spazio alla cultura a partire da libri e stampa specializzata.</p>
      <h3>BAMBINI TRUCCATI DA SUPERCAT E ANIMAZIONI</h3>
      <p>Ad allietare i più piccoli, la festa “coi baffi” con tanti spettacoli. E poi ancora: “Gatti in posa”, un’area studio e set fotografico per foto ricordo, giochi per i più piccini alla Cat Show area, dove gli artisti di “Atelier Fantastico” (www.atelierfantastico.it), con tavolozza alla mano, truccheranno i bambini da SuperCat con mascherine e mantello.</p>
      <h3>ANIMALI: MAFALDA E MELINA, GATTINE-MASCOTTE DEL SUPERCAT SHOW</h3>
      <p>Abbandonate in uno scatolone vicino a un cassonetto saranno in cerca di adozione, insieme a Zio, maltrattato e ferito, Ciccio, rimasto solo due volte e tanti altri trovalli. <b>Mafalda e Melina,</b> 3 mesi, sono le due gattine-mascotte di SuperCat Show 2019 che si terrà sabato 16 e domenica 17 novembre alla Nuova Fiera di Roma (www.supercatshow.com) dove saranno presenti al corner adozione dell’Arca onlus in cerca di una famiglia. Mafalda e Melina sono state abbandonate insieme ad appena 20 giorni d’età in uno scatolone, trovate e accudite da una signora di buon cuore che poi le ha portate alla Colonia Felina Porta Portese del Comune di Roma gestito dall’Arca onlus. Sono buonissime e meritano un’adozione di coppia.</p>
      <p>In cerca di una famiglia ci sarà anche Zio, 3 anni, maschio tigrato/bianco, sterilizzato e testato fiv felv negativo, era stato portato a inizio agosto al canile-gattile della Muratella, smagrito, debilitato e ferito per un brutto incidente, dopo essere probabilmente maltrattato e scappato di casa, nessuno l’ha reclamato. Oggi, dopo le cure, si è ripreso alla grande, ha un buon appetito, la ferita sul collo a destra è quasi scomparsa, è diventato un bellissimo gattone muscoloso, vivace e chiacchierone, è un tipetto che ha bisogno di attenzioni per essere di nuovo felice. Tanti i gatti trovatelli da adottare che saranno al SuperCat Show, come Ciccio, 10 anni, maschio tigrato, sterilizzato e testato fiv felv negativo, abbandonato due volte, dapprima in strada, poi adottato da un signore che è deceduto e finito in gattile, ha bisogno con urgenza di una casa e di tanto amore perché è abituato a vivere in appartamento.</p>
      <h3>SCHEDA EVENTO MOSTRA FELINA INTERNAZIONALE</h3>
      <ul>
        <li><b>Quando</b>: sabato 16 e domenica 17 Novembre 2019</li>
        <li><b>Biglietti</b>: sabato e domenica 9 euro (ridotti 7).</li>
        <li><b>Orario:</b> sabato ore 10.30-19.30; domenica ore 10.00-19.00</li>
        <li><b>Dove:</b> Nuova Fiera di Roma (Ingresso EST, Padiglione 4)</li>
        <li><b>Infoline</b>: Tel. 06.8075050 – fax 06.8075050 – <a href="http://www.supercatshow.com/">www.supercatshow.com</a></li>
        <li>
          <a href="https://www.facebook.com/events/2450944315171437/">FB SuperCat Show Mostra Felina</a>
        </li>
      </ul>
    </article>
  </body>
</html>