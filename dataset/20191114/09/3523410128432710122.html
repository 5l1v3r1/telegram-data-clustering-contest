<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639889/%D8%A7%D8%AD%D8%B1%D8%A7%D8%B2-%D8%B5%D9%84%D8%A7%D8%AD%DB%8C%D8%AA-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A8%D8%A7%DB%8C%D8%AF-%D8%A8%D8%A7%D8%B4%D8%AF-%D9%87%D9%85%DA%A9%D8%A7%D8%B1%DB%8C-%D9%88%D8%A7%D8%AC%D8%A7-%D8%A8%D8%A7-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AA%D9%86%DA%AF%D8%A7%D8%AA%D9%86%DA%AF-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T09:58:00+00:00"/>
    <meta property="og:title" content="احراز صلاحیت شورای نگهبان باید باشد/ همکاری واجا با شورای نگهبان تنگاتنگ خواهد بود"/>
    <meta property="og:description" content="حجت الاسلام سید محمود علوی وزیر اطلاعات طی سخنانی در همایش هیئت‌های نظارت سراسر کشور که در مشهد مقدس در حال برگزاری است، ضمن تبریک ایام ولادت رسول گرامی اسلام (ص) و امام صادق (ع) از تلاش‌های دکتر کدخدایی و شورای نگهبان در جهت برگزاری پرشور انتخابات قدردانی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639889/%D8%A7%D8%AD%D8%B1%D8%A7%D8%B2-%D8%B5%D9%84%D8%A7%D8%AD%DB%8C%D8%AA-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A8%D8%A7%DB%8C%D8%AF-%D8%A8%D8%A7%D8%B4%D8%AF-%D9%87%D9%85%DA%A9%D8%A7%D8%B1%DB%8C-%D9%88%D8%A7%D8%AC%D8%A7-%D8%A8%D8%A7-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%AA%D9%86%DA%AF%D8%A7%D8%AA%D9%86%DA%AF-%D8%AE%D9%88%D8%A7%D9%87%D8%AF-%D8%A8%D9%88%D8%AF">احراز صلاحیت شورای نگهبان باید باشد/ همکاری واجا با شورای نگهبان تنگاتنگ خواهد بود</a>
      </h1>
      <h2>حجت الاسلام سید محمود علوی وزیر اطلاعات طی سخنانی در همایش هیئت‌های نظارت سراسر کشور که در مشهد مقدس در حال برگزاری است، ضمن تبریک ایام ولادت رسول گرامی اسلام (ص) و امام صادق (ع) از تلاش‌های دکتر کدخدایی و شورای نگهبان در جهت برگزاری پرشور انتخابات قدردانی کرد.</h2>
      <address><time datetime="2019-11-14T09:58:00+00:00">14 Nov 2019, 09:58</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> حجت الاسلام سید محمود علوی وزیر اطلاعات طی سخنانی در همایش هیئت‌های نظارت سراسر کشور که در مشهد مقدس در حال برگزاری است، ضمن تبریک ایام ولادت رسول گرامی اسلام (ص) و امام صادق (ع) از تلاش‌های دکتر کدخدایی و شورای نگهبان در جهت برگزاری پرشور انتخابات قدردانی کرد.</p>
      <p>به گزارش <a href="https://www.bultannews.com/">بولتن نیوز</a>، وی با اشاره به برگزاری انتخابات پیش رو، گفت: باید انتخاباتی در شأن نظام مقدس جمهوری اسلامی برگزار شود که مهمترین مولفه این انتخابات باید مشارکت حداکثری مردم باشد.</p>
      <p>وزیر اطلاعات با بیان اینکه دستگاه‌های امنیتی از جمله واجا باید شرایطی را فراهم کنند که فضای امنی برای برگزاری انتخابات فراهم باشد، اظهار داشت: همه باید دست به دست هم بدهند که انتخابات به صورت کاملا سالم برگزار شود.</p>
      <p>حجت الاسلام علوی ادامه داد: انتخابات باید در اجرا و نظارت، طبق قانون انجام شود و لازمه این امر این است که همه دستگاه‌ها نهاد‌های درگیر در اجرا و نظارت بر انتخابات و حتی دستگاه‌های تامین کننده امنیت و دستگاه قضایی، باید دست به دست هم بدهند تا انتخابات به نحو مطلوب و در شأن نظام در چارچوب قانون برگزار شود.</p>
      <p>وی خاطر نشان کرد: وزات اطلاعات اراده اش بر این است که همکاری تنگاتنگی با تمام متولیان انتخابات از جمله شورای نگهبان داشته باشد.</p>
      <p>وزیر اطلاعات با بیان اینکه برگزاری انتخابات بسیار مهم است و باید در امنیت و سلامت کامل برگزار شود، تاکید کرد: انتخابات باید به گونه‌ای برگزار شود که اعتماد مردم را در پی داشته باشد.<br/>حجت الاسلام علوی ادامه داد: ما باید بگونه‌ای حرکت کنیم که هم انتخابات برگزار شود و هم، کمترین آسیب به وحدت و امنیت ملی وارد شود، بلکه باید وحدت و امنیت ملی بر اثر برگزاری انتخابات‌ها ارتقا یابد که حتما در انتخابات پیش رو نیز اینچنین خواهد بود.</p>
      <p>وی در بخش دیگری از سخنانش با اشاره به بررسی صلاحیت کاندیدا‌ها گفت: مسئله بررسی صلاحیت‌ها یک شمشیر دو لبه است، چون از یک سو حق عامه مردم مطرح است و از سوی دیگر، آبروی افراد در میان است؛ هر دوی این حقوق، حق الناس است و باید دقت لازم در تحقق این حقوق، صورت گیرد.</p>
      <p>وزیر اطلاعات اضافه کرد: نمایندگی مجلس یک امانت است و قرار است با انتخابات نمایندگان مجلس، قانون گذاری صورت گیرد و این قانون قرار است برای همه ملت ایران اجرا شود، لذا نماینده مجلس در برابر تمام ملت ایران مسئول است.</p>
      <p>حجت الاسلام علوی همچنین اظهار داشت: وقتی احراز اهلیت و صلاحیت انجام شد، امکان شرکت فرد در رقابتی که دسترسی به نمایندگی مجلس برای او فراهم می‌شود، وجود دارد لذا احراز صلاحیت باید باشد، چون بحث حق ۸۰ و اندی میلیون نفر از مردم ایران است. روایات متعدد نیز می‌فرمایند که اگر کسی امانت را به فرد غیرامین بسپارد، خداوند متعال ضامن او نیست چرا که قبلا توسط خدا این امر نهی شده بود؛ این حق الناس است.</p>
      <p>وی افزود: در حق الناس فردی هم، پای آبروی افراد در میان است و حرمت آبروی افراد هم، هم سنگ کعبه است؛ بنابراین باید دقت لازم صورت گیرد تا به آبروی افراد، خدایی ناکرده تعدی نشود، ولی از سوی دیگر هم، نباید در بررسی صلاحیت‌ها تسامح صورت بگیرد. حق الناس را اسلام از حق الله مهمتر می‌داند، چون خداوند از حق خودش می‌گذرد، اما از حق مردم نمی‌گذرد.</p>
      <p>وزیر اطلاعات اضافه کرد: درباره انتخابات هم رهبری فرمودند که "مر قانون" باید اجرا شود و این راهبردی است که، ولی فقیه تعیین کرده و همه‌ی ما تابع آن هستیم؛ وظیفه ماست که در چارچوب قانون عمل کنیم.</p>
      <p>حجت الاسلام علوی ادامه داد: یکی از تاکیدات رهبر معظم انقلاب، اجتناب از دخالت در انتخابات است و ما به هیچ وجه در این حوزه وارد نمی‌شویم، چون تضییع حق مردم است؛ برای وزارت اطلاعات "وحدت ملی" و "امنیت ملی" اصل است نه منافع حزبی.</p>
    </article>
  </body>
</html>