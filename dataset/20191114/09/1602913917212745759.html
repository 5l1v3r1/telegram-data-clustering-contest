<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ce-se-va-intampla-cu-apa-calda-si-caldura-dupa-falimentul-radet-ce-spun-firea-usr-si-pnl-18582688"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T09:52:54+00:00"/>
    <meta property="og:title" content="Ce se va întâmpla cu apa caldă şi căldura, după falimentul RADET. Ce spun Firea, USR şi PNL"/>
    <meta property="og:description" content="În timp ce Gabriela Firea a susţinut, joi, la şedinţa CGMB, că livrarea agentului termic nu este în pericol din cauza falimentului RADET, consilierii din opoziţie o contrazic şi spun că se va trece greu peste iarnă. Pe de altă parte, edilul mai spune că nici angajaţii RADET nu sunt în pericol."/>
  </head>
  <body>
    <article>
      <h1>Ce se va întâmpla cu apa caldă şi căldura, după falimentul RADET. Ce spun Firea, USR şi PNL</h1>
      <address><time datetime="2019-11-14T09:52:54+00:00">14 Nov 2019, 09:52</time> by <a rel="author" href="https://www.zf.ro/autor/nicolae-oprea" target="_blank">Nicolae Oprea</a></address>
      <p>În timp ce Gabriela Firea a susţinut, joi, la şedinţa CGMB, că livrarea agentului termic nu este în pericol din cauza falimentului RADET, consilierii din opoziţie o contrazic şi spun că se va trece greu peste iarnă. Pe de altă parte, edilul mai spune că nici angajaţii RADET nu sunt în pericol.</p>
      <p>„În ceea ce-i priveşte pe cetăţeni, nu au nicun motiv de îngrijoare, livrarea se va asigura la paramentri normali. Azi (joi, n.r.) dezbatem delegarea serviciului către Termoenergetica. În ceea ce-i priveşte pe salariaţi, vor fi angajaţi la Termoenergetica. Nu vor fi şomeri. Nu va înceta livrarea agentului termic”, a anunţat primarul general, Gabriela Firea, la începutul şedinţei CGMB de joi.</p>
      <p>Edilul Capitalei le-a transmis şi reprezentanţilor companiilor private care au contract cu RADET că nu au motive de îngrijorare în privinţa relaţiilor comerciale cu noua companie.</p>
      <p>„În ceea ce priveşte discuţia că renunţăm să achiziţionăm agent de la ELCEN, resping această informaţie. (...) Din cele 6 CET-uri, 4 au dispărut. Nu noi am construit mall-uri pe CET-uri. Pe lângă producţia pe care o luăm de la ELCEN, este firesc să luăm energie şi din alte surse. (...) În ceea ce priveşte rectificarea, este vorba de o distribuţie a bugetului dintr-o parte în cealaltă”, a mai declarat Gabriela Firea.</p>
      <p>Pe de altă parte, consilierii USR o contrazic pe Gabriela Firea şi spun că livrarea agentului termic şi a apei calde este incertă în prezent.</p>
      <p>„Doamna primar general nu a înţeles nici acum gravitatea situaţiei termoficării din Bucureşti. Falimentul RADET a fost declarat şi confirmat, dar doamna Firea nu a pregătit în niciun fel această trecere a Regiei. În patru ani de mandat, nu s-au făcut suficiente investiţii, nu s-a înfiinţat legal o entitate care să preia serviciul de termoficare, iar acum suntem într-un moment în care nu ştim dacă putem trece iarna şi dacă bucureştenii vor avea apă caldă şi căldură. Conductele RADET s-au deteriorat major în ultimii ani, iar în aceste condiţii doamna Firea se laudă că a înlocuit 180 de kilometri de reţea din cei aproape 4.000”, a declarat, joi, Marian Bumbar, la şedinţa CGMB.</p>
      <p>Acesta a mai precizat că în 2019 sunt 2.000 de tone pe oră apă de adaos.</p>
      <p>La rândul său, Ciprian Ciucu (PNL) susţine că proiectele privind delegarea serviciului de termoficare către RADET s-au trimis către consilieri miercuri seară, astfel că documentele nu au putut fi studiate de către consilieri.</p>
      <p>„Cu câteva ore înaintea şedinţei am primit mai multe documente care ar trebui să stea la baza delegării serviciului de termoficare către Termoenergetica, una dintre companiile municipale înfiinţate de Gabriela Firea. De ce? Pentru că a intrat RADET în faliment. Sunt sute de pagini acolo şi nu poate să îmi spună nimeni dintre colegii mei din Consiliul General că ştie cu adevărat ce scrie acolo. Noi ştim despre ce votăm, dar nu ştim ce votăm. Falimentul RADET, care este anunţat de ani de zile, pentru că a fost în insolvenţă, introdus chiar de către Gabriela Firea, a luat-o prin surprindere. Acest faliment este în principal vina lui Sorin Oprescu, dar şi a Gabrielei Firea, deopotrivă”, a declarat, joi, Ciprian Ciucu.</p>
    </article>
  </body>
</html>