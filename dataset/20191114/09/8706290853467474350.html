<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684164/oles-oi-allages-gia-ta-afthaireta-ti-ischyei-gia-ta-prostima-ti-p"/>
    <meta property="og:site_name" content="enikos.gr"/>
    <meta property="article:published_time" content="2019-11-14T09:43:00+00:00"/>
    <meta property="og:title" content="Όλες οι αλλαγές για τα αυθαίρετα: Τι ισχύει για τα πρόστιμα - Τι πρέπει να γνωρίζετε για την ηλεκτρονική ταυτότητα κτιρίου"/>
    <meta property="og:description" content="Από τα τέλη Ιουνίου και μετά όποιος δεν έχει τακτοποιήσει το αυθαίρετο ακίνητό του θα βρίσκεται αντιμέτωπος με τσουχτερά πρόστιμα..."/>
  </head>
  <body>
    <article>
      <h1>Όλες οι αλλαγές για τα αυθαίρετα: Τι ισχύει για τα πρόστιμα - Τι πρέπει να γνωρίζετε για την ηλεκτρονική ταυτότητα κτιρίου</h1>
      <address>
        <time datetime="2019-11-14T09:43:00+00:00">14 Nov 2019, 09:43</time>
      </address>
      <p>Από τα τέλη Ιουνίου και μετά όποιος δεν έχει τακτοποιήσει το <a href="http://www.enikonomia.gr/my-money/225719,afthaireta-afxisi-ton-prostimon-apo-ton-ioulio-tou-2020.html">αυθαίρετο</a> ακίνητό του θα βρίσκεται αντιμέτωπος με τσουχτερά πρόστιμα. Μετά τη συνάντηση που είχαν ο υπουργός Περιβάλλοντος και Ενέργειας, Κώστας Χατζηδάκης με τους προέδρους του ΤΕΕ, Γιώργο Στασινό και της Πανελλήνιας Ομοσπονδίας Ιδιοκτητών Ακινήτων (ΠΟΜΙΔΑ) Στράτο Παραδιά, ανακοινώθηκε νέα παράταση έως τα τέλη Ιουνίου για την τακτοποίηση των αυθαιρέτων.</p>
      <p>Όπως ανακοίνωσε ο κ. Χατζηδάκης, όποιος, έως τότε, δεν έχει τακτοποιήσει το ακίνητό του, θα καταβάλει 20% παραπάνω χρήματα για την τακτοποίησή του. Και για κάθε χρόνο περαιτέρω καθυστερήσεων, θα καταβάλλεται ένα επιπλέον 5%. Δηλαδή για καθυστέρηση ενός χρόνου, θα καταβάλλεται επιπλέον 25%, δύο χρόνων 30%, κ.ο.κ.. «Θεωρούμε ότι η ρύθμιση αυτή είναι δίκαιη και λειτουργική. Δίκαιη, διότι συνδέει το ύψος των χρημάτων που καταβάλλονται, με την ταχύτητα με την οποία κάποιος ιδιοκτήτης σπεύδει να τακτοποιήσει το ακίνητό του. Λειτουργική, διότι το υπουργείο αυτό, τουλάχιστον στο συγκεκριμένο ζήτημα, παύει να είναι υπουργείο παρατάσεων και γίνεται ένα υπουργείο συνολικής ρύθμισης για τα αυθαίρετα. Ρύθμιση η οποία δεν είναι αποτέλεσμα συναλλαγής, αλλά αποτέλεσμα συνεννόησης. Επίσης, έχει ως βάση το Σύνταγμα και τη νομολογία του Συμβουλίου της Επικρατείας» δήλωσε ο κ. Χατζηδάκης.</p>
      <p>Είπε ακόμη, ότι από το τέλος του Ιουνίου και μετά, θα υπάρξει «σφαιρική και μονιμότερη λύση για το ζήτημα των αυθαιρέτων», διευκρινίζοντας ότι θα εξακολουθήσει να υπάρχει η κόκκινη γραμμή του 2011. Ως εκ τούτου, η διαδικασία αφορά αυθαίρετα που με βάση τους σημερινούς νόμους, τον νόμο του 2013 και τον νόμο του 2017, έχουν αναγνωριστεί ως αυθαίρετα και για τα οποία μιλάει έτσι κι αλλιώς η νομολογία του Συμβουλίου της Επικρατείας. Επιπλέον, η τακτοποίηση των αυθαιρέτων από τον Ιούνιο και μετά, θα συνδεθεί με την έκδοση ηλεκτρονικής ταυτότητας του κτιρίου ή της ιδιοκτησίας.</p>
      <p>
        <b>Η Ηλεκτρονική Ταυτότητα Κτιρίου</b>
      </p>
      <p>Από τον Ιούνιο και μετά, οι δηλώσεις θα συνδεθούν με την έκδοση ηλεκτρονικής ταυτότητας του κτιρίου ή της ιδιοκτησίας.</p>
      <p>Ειδικότερα, όπως εξήγησε χθες ο υφυπουργός Περιβάλλοντος κ. Δημήτρης Οικονόμου, στη νέα βάση δεδομένων της ταυτότητας κτιρίου θα εντάσσονται αρχικά όλα τα νέα κτίρια. Τμηματικά θα γίνεται για τα πιο παλιά καθώς η ηλεκτρονική ταυτότητα κτιρίων</p>
      <p>, θα πραγματοποιείται κατά διηρημένη ιδιοκτησία. Δηλαδή όποιος έχει μια διηρημένη ιδιοκτησία και θέλει να κάνει μια μεταβίβαση, να νοικιάσει ή να πουλήσει ένα ακίνητο, θα μπορεί να δημιουργήσει ηλεκτρονική ταυτότητα αποκλειστικά της διηρημένης ιδιοκτησίας του.</p>
      <p>Σταδιακά θα προστίθενται και οι υπόλοιπες διηρημένες ιδιοκτησίες και στο τέλος θα καταγράφεται όλο το ακίνητο. Ο πρώτος ιδιοκτήτης του κτιρίου που θα προχωρήσει στην έκδοση ηλεκτρονικής ταυτότητας διηρημένης ιδιοκτησίας θα πρέπει να δηλώσει και το ποσοστό που του αντιστοιχεί σε χιλιοστά επί των κοινοχρήστων χώρων και αν υπάρχουν και εκεί αυθαιρεσίες, θα πρέπει να τις δηλώσει, προσκομίζοντας και τα σχετικά σχέδια. «Αν κάποιος σκόπιμα δεν δηλώσει τις αυθαιρεσίες θα το βρει μπροστά του αργότερα», επεσήμανε ο υφυπουργός.</p>
      <p>
        <b>Η μελέτη στατικής επάρκειας</b>
      </p>
      <p>Και στην περίπτωση του ολόκληρου κτιρίου και σε εκείνη της διηρημένης ιδιοκτησίας θα απαιτούνται τα ίδια δικαιολογητικά. Γίνεται μία εξαίρεση για τη μελέτη στατικής επάρκειας, που δημιουργεί αυξημένο κόστος, η οποία στην περίπτωση της διηρημένης ιδιοκτησίας, μπορεί να υποβληθεί εντός πενταετίας. Παραμένει όμως η υποχρέωση δήλωσης βεβαίωσης τρωτότητας.</p>
      <p>Όσο για τους προβλεπόμενους από τη νομοθεσία ελέγχους των δηλώσεων αυθαιρέτων (δειγματοληπτικά σε ποσοστό 5%) που δεν έχουν ενεργοποιηθεί, ο κ. Οικονόμου δεσμεύθηκε ότι θα ξεκινήσουν άμεσα από ιδιώτες ελεγκτές δόμησης και στην περίπτωση που θα εντοπίζονται αυθαιρεσίες θα υπάρχουν σοβαρές κυρώσεις.</p>
      <p>Παράλληλα, όπως ανέφερε ο κ. Στασινός, θα ενεργοποιηθεί και το ηλεκτρονικό σύστημα καταγγελιών για αυθαιρεσίες, στο οποίο θα μπορεί οποιοσδήποτε να καταγγείλει κάποιον που χτίζει σήμερα αυθαίρετο ώστε να ελέγχεται από ελεγκτή δόμησης.</p>
      <related>
        <h4>σχετικά άρθρα</h4>
        <a href="http://www.enikos.gr/economy/684108/afthaireta-afxisi-ton-prostimon-apo-ton-ioulio-tou-2020%0A%20%20%20%20%0A"/>
        <a href="http://www.enikos.gr/economy/683614/chatzidakis-den-yparchoun-perithoria-na-metakinithoume-apo-tis-th%0A%20%20%20%20%0A"/>
        <a href="http://www.enikos.gr/economy/683508/ti-provlepei-o-neos-nomos-gia-ta-afthaireta-pote-tha-tethei-se-is%0A%20%20%20%20%0A"/>
        <a href="http://www.enikos.gr/economy/682804/erchontai-klimakota-prostima-gia-to-ktimatologio-ti-prepei-na-pro%0A%20%20%20%20%0A"/>
        <a href="http://www.enikos.gr/economy/682708/ktimatologio-sto-proto-examino-tou-2020-ta-prostima-gia-mi-ypovol%0A%20%20%20%20%0A"/>
        <a href="http://www.enikos.gr/economy/682617/kath-odon-ta-prota-prostima-gia-to-kteo-etoimo-to-systima-na-kane%0A%20%20%20%20%0A"/>
        <a href="http://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t%0A%20%20%20%20%0A"/>
        <a href="http://www.enikos.gr/economy/681959/teleftaia-prothesmia-gia-tin-taktopoiisi-ton-afthaireton%0A%20%20%20%20%0A"/>
        <a href="http://www.enikos.gr/economy/681657/dasikoi-chartes-paratasi-gia-tin-ypovoli-antirriseon-poies-perioc%0A%20%20%20%20%0A"/>
      </related>
    </article>
  </body>
</html>