<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/SPORT/ukrayina-estoniya-anons-de-divitisya-tovariskiy-match-329494_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T09:51:00+00:00"/>
    <meta property="og:title" content="Україна - Естонія: анонс, де дивитися товариський матч"/>
    <meta property="og:description" content="Українські футболісти зіграють на Славутич-Арені."/>
  </head>
  <body>
    <article>
      <h1>Україна - Естонія: анонс, де дивитися товариський матч</h1>
      <h2>Українські футболісти зіграють на "Славутич-Арені".</h2>
      <address>
        <time datetime="2019-11-14T09:51:00+00:00">14 Nov 2019, 09:51</time>
      </address>
      <p>У четвер, 14 листопада, <b><a href="https://dt.ua/SPORT/zbirna-ukrayini-zibralasya-v-kiyevi-pered-zaklyuchnimi-matchami-u-roci-329248_.html">збірна України з футболу</a></b> в товариському матчі в Запоріжжі на "Славутич-Арені" зіграє з національною командою Естонії.</p>
      <p>Україна виграла свою відбіркову групу Євро-2020 і наступного літа зіграє на континентальній першості, а от Естонія посідає останнє місце в своїй групі, поступившись у шести матчах і в одному зігравши внічию.</p>
      <p>У товариській зустрічі Андрій Шевченко може виставити абсолютно будь-яке поєднання гравців, враховуючи той факт, що кілька основних футболістів травмовані і не допоможуть команді.</p>
      <p>Точно в поєдинку проти естонців не зіграють Марлос, Мораєс, Коноплянка, Зінченко (травми), Степаненко (не був викликаний через дискваліфікацію) і Малиновський (Руслан з дружиною чекають на народження дочки).</p>
      <p>Зустріч на "Славутич-Арені" стане дебютною для Запоріжжя в плані проведення гри збірної України з футболу.</p>
      <p>Зазначимо, що Україна і Естонія раніше провели між собою чотири матчі, в яких українці здобули чотири перемоги з різницею м'ячів 10-0.</p>
      <p>Авторитетний портал transfermarkt. de оцінює загальну вартість футболістів збірної України у 17,8 рази дорожче, ніж гравців команди Естонії (125,2 млн євро проти 7,050 млн).</p>
      <p>Збірна України у рейтингу ФІФА посідає 22-е місце, а команда Естонії знаходиться на 104-му рядку.</p>
      <p>Беззаперечним фаворитом поєдинку за версією букмекерів є українська збірна. На перемогу України пропонується коефіцієнт 1,11. Нічия оцінюється коефіцієнтом 8,50. На успіх естонської національної команди можна поставити з коефіцієнтом 16,00.</p>
      <p>
        <b>Україна – Естонія</b>
      </p>
      <p>
        <i>Четвер, 14 листопада, Запоріжжя, "Славутич-Арена"</i>
      </p>
      <p><b>Арбітр:</b> Хуан Мартінес Мунуера (Іспанія)</p>
      <p><b>Трансляція:</b> "Футбол 1".</p>
      <p><b><a href="https://dt.ua/SPORT/ukrayina-estoniya-onlayn-translyaciya-matchu-329470_.html">ZN.UA проведе текстову трансляцію матчу</a></b>.</p>
      <p><b>Прогноз ZN.UA:</b> 3:0.</p>
      <p>Раніше повідомлялося про те, що <b><a href="https://dt.ua/SPORT/futbolist-zori-otrimav-debyutniy-viklik-do-zbirnoyi-ukrayini-328575_.html">футболіст "Зорі" отримав дебютний виклик до збірної України</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>