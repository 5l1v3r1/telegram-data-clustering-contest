<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204439-dvofaktorna-avtorizaciya-dubilet-rozpoviv-pro-sposib-borotis-iz-rejderstvom"/>
    <meta property="og:site_name" content="Mind UA"/>
    <meta property="article:published_time" content="2019-11-14T09:30:00+00:00"/>
    <meta property="og:title" content="Двофакторна авторизація: Дубілет розповів про спосіб боротись із рейдерством"/>
    <meta property="og:description" content="На введення доробку в дію замість очікуваних двох тижнів пішло три місяці"/>
  </head>
  <body>
    <article>
      <h1>Двофакторна авторизація: Дубілет розповів про спосіб боротись із рейдерством</h1>
      <h2>На введення доробку в дію замість очікуваних двох тижнів пішло три місяці</h2>
      <address>
        <time datetime="2019-11-14T09:30:00+00:00">14 Nov 2019, 09:30</time>
      </address>
      <p>Міністр Кабінету Міністрів Дмитро Дубілет розповів, що на шляху боротьби з рейдерством українським реєстраторам пропонують скористатися сервісом Google Authentificator для двохфакторного захисту даних. Про це він <a href="https://www.facebook.com/762053551/posts/10157913584223552/">написав </a>у своєму Facebook.</p>
      <p>Він пояснив, що одним із способів рейдерства нерухомості є злам комп'ютерів реєстраторів (наприклад, нотаріусів). Заразивши комп'ютер реєстратора, зловмисник від його імені переписує майно жертви.</p>
      <p>«Цікаво, що якщо ніякого зламу не було і реєстратор сам зробив незаконну дію, він міг завжди сказати, що його комп'ютер зламали»,- наголосив Дубілет.</p>
      <p>«Для боротьби з цією проблемою держава планувала змусити реєстраторів купувати якийсь складний програмно-апаратний комплекс і встановлювати його на кожен комп'ютер... Це були б не аби-які витрати… Мені ця ситуація нагадала Інтернет-банки 10-річної давнини. Тоді люди ставали жертвами вірусів і втрачали гроші, а банки постійно просили їх оновлювати антивіруси. Але потім відсоток шахрайств різко впав. Чому? Правильно, завдяки другому фактору авторизації, або, простіше, SMS-паролям», – додав він.</p>
      <p>Тому тепер для реєстраторів розробили другий фактор авторизації. Оскільки на SMS-паролі потрібні гроші, Дубілет запропонував скористатися безкоштовним сервісом – Google Authentificator.</p>
      <p>Тобто, при проведенні будь-якої операції, реєстратор тепер зобов'язаний авторизуватися не тільки за допомогою електронного підпису, але також ввести певний код зі свого смартфона.</p>
      <p>«Поки що другий фактор є опцією (користуючись нагодою, запрошую всіх реєстраторів негайно її активувати!). Але я сподіваюся, що незабаром Мін'юст зробить його обов'язковим для всіх без винятку»,  – написав Дубілет.</p>
      <p>Він також додав,що спочатку гадав, що на впровадження цього в дію піде два тижні,але в реальності пройшло три місяці.  </p>
      <p>Раніше повідомлялось, що Уряд <a href="https://mind.ua/news/20202191-uryad-planue-zaboroniti-podannya-paperovih-dokumentiv-pri-prijomi-na-robotu">планує</a> заборонити подання паперових документів при прийомі на роботу. Разом з цим Дубілет повідомив, що планує <a href="https://mind.ua/news/20202915-dubilet-planue-perevesti-spilkuvannya-kabminu-ta-vru-u-cifru">перевести «спілкування» Кабміну та ВРУ у цифру</a>.</p>
      <p>Нагадаємо: нещодавно уряд <a href="https://mind.ua/news/20203110-uryad-zapuskae-reformu-shchodo-skasuvannya-obovyazkovogo-vedennya-trudovih-knizhok">запустив реформу</a> щодо скасування обов'язкового ведення трудових книжок, інформацію про трудовий стаж громадян зберігатимуть в електронному вигляді.</p>
      <related>
        <h4>Також читайте</h4>
        <a href="https://mind.ua/news/20204563-britanskij-vinahidnik-v-speckostyumi-proletiv-500-m-nad-la-manshem"/>
        <a href="https://mind.ua/news/20204543-cherez-rozvitok-tehnologij-u-vsomu-sviti-mozhe-zniknuti-800-mln-robochih-misc-do-2035"/>
        <a href="https://mind.ua/publications/20204317-innovaciyi-u-sviti-5-revolyucijnih-galuzevih-kompanij-2020-roku"/>
      </related>
    </article>
  </body>
</html>