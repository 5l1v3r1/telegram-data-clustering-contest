<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33067/nuovo-razr-motorola-lancio"/>
    <meta property="og:site_name" content="DDay.it"/>
    <meta property="article:published_time" content="2019-11-14T09:54:00+00:00"/>
    <meta property="og:title" content="Il ritorno del Motorola RAZR: schermo pieghevole e chiusura a conchiglia"/>
    <meta property="og:description" content="Si potrà comprare a 1.599 euro dal 4 dicembre, il RAZR rinnovato da Motorola con schermo pieghevole da 6,2” più schermo da 2,7” esterno. Non potentissimo, punta tutto sulla portabilità"/>
  </head>
  <body>
    <article>
      <h1>Il ritorno del Motorola RAZR: schermo pieghevole e chiusura a conchiglia</h1>
      <h2>Si potrà comprare a 1.599 euro dal 4 dicembre, il RAZR rinnovato da Motorola con schermo pieghevole da 6,2” più schermo da 2,7” esterno. Non potentissimo, punta tutto sulla portabilità</h2>
      <address><time datetime="2019-11-14T09:54:00+00:00">14 Nov 2019, 09:54</time> by <a rel="author">Sergio Donato</a></address>
      <p>Motorola l’ha fatto davvero, ha riportato in vita il Razr V3 degli anni 2000 trasportandolo nel futuro degli schermi pieghevoli. <b>Lo ha chiamato semplicemente Razr e gli ha regalato anche uno schermo sul dorso della conchiglia richiudibile</b>.</p>
      <p>Senza lasciare per strada troppe indiscrezioni su quello che stava per accadere, Motorola ha presentato il Razr nella forma più vicina all’uso concreto che si dovrebbe fare di uno schermo pieghevole: <b>il display di uno smartphone “tradizionale” che si ripiega e occupa meno spazio in tasca</b>.</p>
      <figure>
        <img src="https://cdn.dday.it/system/uploads/picture/image/58722/content_small_141119_MotoRAZR_4.jpg"/>
      </figure>
      <p>Di fatto, il nuovo Razr è il primo smartphone a conchiglia realizzato con un display flessibile che si piega del tutto grazie a una cerniera brevettata che Motorola ha chiamato “zero-gap”. <b>Entrambi i lati dello schermo pieghevole rimangono a filo quando il telefono è chiuso, proteggendo così lo schermo da polvere e impurità</b>.</p>
      <figure>
        <iframe src="https://www.youtube.com/embed/FC5FcfZf7xw" width="640" height="360" data-service="Youtube" scrolling="no"/>
      </figure>
      <p>Motorola dice che Razr è stato costruito con l’uso di acciaio inossidabile e che lo schermo è in 3D Gorilla Glass, ma supponiamo si riferisca allo schermo touch esterno da <b>2,7”</b> gOLED (Glass OLED, probabilmente di Samsung) <b>con il quale è possibile interagire anche a telefono chiuso</b>.</p>
      <figure>
        <img src="https://cdn.dday.it/system/uploads/picture/image/58723/content_small_razr-pdp-fullbleedhalf-quickview-d.jpg"/>
      </figure>
      <p>Lo schermo pieghevole è invece un Flex View pOLED (ovvero Plastic OLED) da <b>6,2” HD</b> (2142 x 876p) con rapporto di 21:9, che mostrerà i contenuti offerti da <b>Android 9 Pie</b>, che Motorola definisce “puro”, quindi niente interfacce fatte in casa.</p>
      <p>Il cervello è uno <b>Snapdragon 710</b> che dispone di <b>6 GB di RAM</b> e <b>128 GB</b> di archiviazione. La batteria è una magra <b>2510 mAh</b> con ricarica TurboPower da 15 W. Una sola fotocamera posteriore da <b>16 MP f1,7</b> stabilizzata con AF Dual Pixel e laser. La camera frontale è una <b>5 MP f2.0</b>. Il tutto è protetto dagli schizzi di acqua.</p>
      <p>La vera sorpresa, almeno a leggere le specifiche, <b>è che Motorola prevede per il Razr solo una eSIM</b>.</p>
      <p>Il prezzo infatti è di quelli importanti: <b>1.599 euro</b> con disponibilità alla prevendita già a partire dal 4 dicembre.</p>
    </article>
  </body>
</html>