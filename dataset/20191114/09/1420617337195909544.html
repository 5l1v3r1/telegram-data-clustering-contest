<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/roma-certificati-e-documenti-falsi-per-il-rinnovo-del-permesso-di-soggiorno-giro-daffari-illegale-per-migliaia-di-euro.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-14T09:06:41+00:00"/>
    <meta property="og:title" content="Roma, certificati e documenti falsi per il rinnovo del permesso di soggiorno: giro d’affari illegale per migliaia di euro"/>
    <meta property="og:description" content="Una finta agenzia di servizi nella zona Esquilino è stata scoperta dal I Gruppo Centro “ex Trevi” della Polizia Locale di Roma Capitale ad esito degli accertamenti avviati su alcune certificazioni sospette. L’attività è stata chiusa e decine di faldoni contenenti nomi, dati sensibili e documenti sono stati posti sotto sequestro. A far scattare le indagini, […]"/>
  </head>
  <body>
    <article>
      <h1>Roma, certificati e documenti falsi per il rinnovo del permesso di soggiorno: giro d’affari illegale per migliaia di euro</h1>
      <h2>Certificati falsi per il rinnovo del permesso di soggiorno: Polizia Locale scopre truffa realizzata da un’associazione culturale.</h2>
      <address><time datetime="2019-11-14T09:06:41+00:00">14 Nov 2019, 09:06</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/Image00001.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Una finta agenzia di servizi nella<b> zona Esquilino</b> è stata scoperta dal I Gruppo Centro “ex Trevi” della Polizia Locale di Roma Capitale ad esito degli accertamenti avviati su alcune certificazioni sospette. L’attività è stata chiusa e decine di faldoni contenenti nomi, dati sensibili e documenti sono stati posti sotto sequestro. A far scattare le indagini, la denuncia di un impiegato dell’Anagrafe di<b> via Petroselli,</b> che si era imbattuto in una richiesta per un cambio di residenza da parte di un cittadino del Mali, che aveva presentato un <b>attestato anagrafico alquanto sospetto</b>.</p>
      <p>Le attività investigative, condotte dagli agenti diretti dal Dott. Maurizio Maggi, hanno permesso di scoprire il <b>giro d’affari illegale di diverse decine di migliaia di euro,</b> realizzato da un’ associazione culturale che esercitava abusivamente le tipiche attività di un’agenzia di servizi e provvedeva all’emissione di documenti falsi.</p>
      <p>Diversi i casi di raggiro già individuati, tra cui un uomo che ha chiesto il rinnovo del permesso di soggiorno presentando un falso certificato di residenza, o quello di una persona che si è trovata nel suo stato di famiglia due minori che non conosceva. Nelle vicende già analizzate dagli inquirenti è emersa come figura centrale quella di P.N, cittadino di nazionalità cingalese di 46 anni, presidente dell’associazione dove venivano emessi materialmente i documenti: qui venivano lavorate pratiche di ISEE, certificati di residenza e di ricongiungimento familiare, fino al rinnovo delle patenti di guida. Al vaglio degli inquirenti centinaia di documenti rinvenuti all’interno della finta agenzia, su cui sono in corso verifiche accurate per accertare i vari casi di attestazioni false. Nei confronti del responsabile, in attesa di ulteriori sviluppi dell’indagine, è scattata la denuncia per i reati di truffa e contraffazione.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/roma-certificati-e-documenti-falsi-per-il-rinnovo-del-permesso-di-soggiorno-giro-daffari-illegale-per-migliaia-di-euro.html"/>
        <a href="https://www.ilcorrieredellacitta.com/news/sanita-favorivano-i-farmaci-piu-costosi-anziche-quelli-equivalenti-ipotesi-danno-erariale-per-200-milioni.html"/>
        <a href="https://www.ilcorrieredellacitta.com/news/oroscopo-15-novembre-2019-paolo-fox-quali-saranno-i-segni-fortunati.html"/>
        <a href="https://www.ilcorrieredellacitta.com/news/roma-ricostruita-la-filiera-della-prostituzione-dalla-nigeria-ai-barconi-fino-alla-palmiro-togliatti.html"/>
        <a href="https://www.ilcorrieredellacitta.com/primo-piano/incidente-mortale-alla-romanina-ecco-chi-era-la-vittima.html"/>
        <a href="https://www.ilcorrieredellacitta.com/news/giocare-in-borsa-nellera-digitale-tra-nuove-tecnologie-e-investimenti-classici.html"/>
      </related>
    </article>
  </body>
</html>