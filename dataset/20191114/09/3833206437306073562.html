<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Vnimanie-golyama-shema-v-Plovdiv-i-Sofiya-zameseni-sa-saloni-za-krasota-913768"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T09:36:00+00:00"/>
    <meta property="og:title" content="Внимание, голяма схема в Пловдив и София, замесени са салони за красота!"/>
    <meta property="og:description" content="Салони за разкрасяване в Пловдив и в София предлагат &quot;безплатен“ масаж за наивни красавици. Дори инт..."/>
  </head>
  <body>
    <article>
      <h1>Внимание, голяма схема в Пловдив и София, замесени са салони за красота!</h1>
      <address>
        <time datetime="2019-11-14T09:36:00+00:00">14 Nov 2019, 09:36</time>
      </address>
      <p>Салони за разкрасяване в Пловдив и в София предлагат "безплатен“ масаж за наивни красавици. Дори интелигентни момичета като приятелката ми, попаднаха в капана, каза пред Нова телевизия млада дама, пожелала от водещият да не разкрива самоличността й, за да не злепостави своята позната пред нейните близки.</p>
      <p>"Служителите събирали личните карти за договор. Приятелката ми питала защо“, добавя тя.</p>
      <p>Така приятелката й се сдобива със стоков кредит, който да покрие покупката на скъпите кремове. Той е за 1300 лева, но ако не се плаща навреме, бързо тръгва нагоре, защото е с растяща лихва. Какво се е случило, жената осъзнава едва след като напуска салона за красота в Пловдив и предупреждава приятелката си, че също е препоръчана. </p>
      <p>"Естествено обаждането от козметичното студио не закъснява. Много настоятелно и на мен звъняха, но им казах, че това, което правят, граничи с измама“, разказва приятелката на измамената.</p>
      <p>Проверка показва, че марката козметика, която се предлага на клиентите, има бази в София и Пловдив. Дистрибуцията започва първо в столицата, но след като схемата става печално популярна, бързо се измества към града под тепетата. От студиото за красота твърдят, че не прилагат агресивни търговски практики. </p>
      <p>"Това е лично решение. Нашата задача не е да ви бутаме чанта с продукти, а да покажем това, което компанията предлага и всеки да прецени дали желае. Ако на дамата й харесва, може да си го закупи“, каза управителката на салон за красота в Пловдив. </p>
      <p>В Комисията за защита на потребителите вече са постъпили много сигнали. Започнала е проверка. Първият въпрос е има ли подвеждаща информация в договорите, които фирмата предлага на клиентите. </p>
      <p>"Неравноправни клаузи не са открити, не се прилагат нелоялни или агресивни практики, поради което не можем да развалим договора“, уверява Игнат Арсенов от Комисията. </p>
      <p>Проверка е направена и с таен клиент, който е тествал процедурите на място. Не са прилагани агресивни търговски практики. За разлика от Комисията за защита на потребителите обаче адвокат Александър Масларски открива редица административни нарушения. </p>
      <p>"По отношение на потребителските права е налице агресивна търговска практика, която се изразява в тези настойчиви телефонни повиквания. Когато се премълчава съществена информация, когато се съобщава на потребителя неверни факти, може да се говори за заблуждаваща търговска практика. Злоупотреби има и при използване на личните данни, категоричен е той. </p>
      <p>Потребителите са принуждавани да споделят лични данни на свои приятели. В замяна на това им обещават безплатна или по-евтина услуга и продукти. Негласно съществуват много канали, по които в маркетингови компании постъпват лични данни по незаконосъобразен път. </p>
      <p>Безплатната компютърна диагностика представлява лесен начин да ви промиват мозъка, твърдят във форумите потърпевши. Така ловко си подбират думите, че ерудирани жени, каквато е моята позната, до последно не разбират за какво става въпрос, казва дамата, подала сигнала.</p>
      <p>"За да попаднат в капана, върху потребителите се прилагат манипулативни техники. Всяка стъпка е внимателно подбирана“, категоричен е маркетинговият експерт Георги Малчев. </p>
      <p>"Проблемът е натиска върху хората да действат в среда, в която не могат да съберат допълнителна информация. Попадаш в обстановка, която ти създава усещането за експлозивност и е много трудно да не се повлияеш“, добавя той.</p>
      <p>От фирмата твърдят, че не използват манипулации. Има ли право потребителят да развали договора за 1300 лева и да си получи парите обратно?</p>
      <p>Когато сме пазарували извън търговски обект, имаме право да върнем стоката в срок от 14 дни след получаването, обясниха юристи.</p>
      <p>Така едновременно с договора за покупка на кремовете се прекратява и стоковият кредит. Ако търговецът откаже да развали договора в рамките на тези две седмици, на ход отново са контролните органи. Комисията за защита на потребителите може да наложи санкция на търговеца и да съдейства на потребителите да му бъдат върнати парите.</p>
      <p>При такива продажби търговецът трябва да ни предупреди, че имаме право на отказ. Ако го премълчи, тогава срокът за оспорване се увеличава с една година. Ако обаче изпуснем законовия срок от 14 дни оставаме и с кредитите, и със задължението да изплатим кредита.</p>
    </article>
  </body>
</html>