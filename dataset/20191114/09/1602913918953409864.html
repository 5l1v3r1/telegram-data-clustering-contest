<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/cine-este-ramona-pop-timisoreanca-din-politica-germana-care-l-a-curtat-si-l-a-convins-pe-elon-musk-sa-deschida-o-fabrica-tesla-in-berlin-18582202"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T09:25:00+00:00"/>
    <meta property="og:title" content="Cine este Ramona Pop, timişoreanca din politica germană care l-a curtat şi l-a convins pe Elon Musk să deschidă o fabrică Tesla în Berlin"/>
    <meta property="og:description" content="Când Elon Musk a postat pe contul său de Twitter anul trecut că Germania este printre primele opţiuni pentru prima fabrică Tesla în Europa, politicienii au intrat într-o frenezie în care fiecare încerca să îl convingă pe miliardarul american să aducă facilitatea în oraşul său."/>
  </head>
  <body>
    <article>
      <h1>Cine este Ramona Pop, timişoreanca din politica germană care l-a curtat şi l-a convins pe Elon Musk să deschidă o fabrică Tesla în Berlin</h1>
      <address><time datetime="2019-11-14T09:25:00+00:00">14 Nov 2019, 09:25</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Când Elon Musk a postat pe contul său de Twitter anul trecut că Germania este printre primele opţiuni pentru prima fabrică Tesla în Europa, politicienii au intrat într-o frenezie în care fiecare încerca să îl convingă pe miliardarul american să aducă facilitatea în oraşul său.</p>
      <p>Însă politicianul care l-a curtat cel mai mult pe miliardar este timişoreanca de origini româno-germane Ramona Pop, 42 ani, viceprimar al Berlinului din decembrie 2016 şi senator pentru economie, energie şi întreprinderi.</p>
      <p>Tânăra cu dublă cetăţenie, atât română cât şi germană, i-a trimis o scrisoare de două pagini lui Elon Musk în care i-a spus miliardarului că îl consideră un pionier şi un vizionar şi i-a oferit diverse beneficii pe care le-ar fi găsit în scena efervescentă de tehnologie din Berlin, unde există o reţea vastă de programe de cercetare în industria auto.</p>
      <p>Născută şi crescută în Timişoara, s-a mutat la sfârşitul anilor 90 în Germania, a studiat la ştiinţe politice în Berlin şi este membră a Alianţei 90/Partidul Verzilor din 1997. Din noiembrie 2001, Ramona Pop este membra a Camerei Reprezenanţilor din Berlin. Ea a mai fost membru al board-ului în mai multe companii de stat precum Investitionsbank Berlin.</p>
      <p>În scrisoarea către american, ea i-a mai promis lui Musk acces la o pistă de curse din apropierea Berlinului, unde Tesla îşi poate testa maşinile, notează Bloomberg.</p>
      <p>Pe măsură ce competiţia pentru a atrage Tesla s-a înăsprit, mai mulţi actori s-au alăturat. Două state federale de la graniţa cu Franţa au început să îl curteze pe Musk, iar fondatorul Tesla avea deja interese în acea parte a ţării după ce a cumpărat o companie de automatizare în urmă cu câţiva ani.</p>
      <p>În acelaşi timp, imaginea Berlinului este afectată de istoricul defectuos în demararea proiectelor mari de infrastructură, precum proiectul noului aeroport – un proiect întârziat cu mulţi ani faţă de ce anunţase conducerea oraşului iniţiale şi care s-a ridicat la costuri uriaşe.</p>
      <p>Totuşi, când avionul lui Elon Musk a aterizat în capitala Germaniei săptămâna aceasta, miliardarul era hotărât: prima fabrică Tesla gigant din Europa va fi situată la periferiile Berlinului, aproape de care va mai înfiinţa şi un centrul de inginerie şi design.</p>
      <p>Musk a făcut anunţul la o ceremonie de premiere în faţa şefilor industriei auto din Germania, printre care executivii BMW şi Volkswagen, două companii care vor să câştige piaţa vehiculelor electrice aflată în dezvoltare.</p>
      <p>„A fost o competiţie extrem de intensă în ultimele luni între mai multe naţiuni europene. Este important că Tesla a ales Germania”, a spus Peter Altmaier, ministrul Economiei, miercuri, în faţa reporterilor din Berlin.</p>
      <p>Elon Musk mută lupta pentru viitorul transporturilor într-un teritoriu dominat de motoarele cu combustie, unde unii dintre cei mai mai jucători din industria auto nu îl luau în serios când a anunţat prima dată că viitorul maşinilor electrice este aproape.</p>
      <p>Însă, în ultimii ani, Musk a reuşit să creeze un brand popular din Tesla, ceea ce a atras atenţia şi marilor jucători din industria auto germană. Răspunsul celui mai mare producător auto din lume – care încerca să se îndepărteze de imaginea scandalului Dieselgate – a fost anunţarea unui program gigant de circa 30 miliarde euro prin care vrea să aibă cea mai mare flotă de maşini electrice din industrie.</p>
      <p>Alegerea Berlinului şi a periferiilor acestuia îi dă lui Musk o serie de avantaje, printre care bani gratis de la stat sub formă de subvenţii. Guvernul vrea să susţină şi să sponsorizeze transformarea industriei auto. Costurile cu forţa de muncă sunt în general mai scăzute în estul Germaniei decât în hub-urile tradiţionale de inginerie din partea de sud a ţării.</p>
      <p>Zona unde Tesla îşi va localiza fabrica, denumită Gruenheide, este situată la est de Berlin, în statul Brandenburg (n.r: care înconjoară Berlinul), şi oferă acces facil la autostradă şi legături la transportul în comun pentru angajaţi. Este o locaţie pe care şi producătorul BMW a luat-o în considerare în 2001, înainte de a alege Leipzig – ultima dată când compania nemţească a construit o fabrică nouă importantă în Germania.</p>
      <p>Guvernul din Brandenburg, unul dintre cele cinci state federale din estul fost-comunist, a făcut de asemenea un lobby puternic asupra lui Musk, oferindu-i subvenţii de cel puţin 100 milioane euro. Negociatorii statului au menţinut presiunea în ultiimele luni, promovând proximitatea Brandenburgului de Berlin, forţa de muncă calificată şi o multitudine de faciităţi de producţie a energiei regenerabile, potrivit premierului Dietmar Woidke.</p>
      <p>„Berlin poate face multe lucruri pe care noi nu putem să le face, iar noi putem oferi avantaje pe care ei nu le pot oferi. Împreună, suntem un mix de neînvins”, spune Dietmar Woidke, premierul Brandenburg.</p>
      <p>Oficialii din Brandenburg au descris negocierile cu Musk ca fiind un rollercoaster emoţional, în contextul în care politicienilor le-a fost greu să citească intenţiile miliardarului. Însă săptămâna trecută lucrurile au început să se clarifice.</p>
      <p>După ce Musk a ajuns în Berlin, a vizitat locaţia unde ar trebui construită fabrica, după care a luat un tren local până în centrul Berlinului pentru a încerca el însuşi naveta şi pentru a vedea cât durează.</p>
    </article>
  </body>
</html>