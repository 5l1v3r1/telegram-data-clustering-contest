<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741634"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T09:30:00+00:00"/>
    <meta property="og:title" content="ปิดล้อม9จุดยะลาคุม5ผู้ต้องสงสัย สอบคดีถล่มป้อมชรบ."/>
    <meta property="og:description" content="ทหาร-ตำรวจ สนธิกำลังปิดล้อมเป้าหมาย 9 จุดใน จ.ยะลา ควบคุมตัวผู้ต้องสงสัยอีก 5 คน สอบคดียิงถล่มป้อมชรบ.ลำพะยา เชื่อคนร้ายต้องการตอบโต้ และจับกุมอุสตาซอีก 1 รายใน จ.สตูล"/>
  </head>
  <body>
    <article>
      <h1>ปิดล้อม9จุดยะลาคุม5ผู้ต้องสงสัย สอบคดีถล่มป้อมชรบ.</h1>
      <address>
        <time datetime="2019-11-14T09:30:00+00:00">14 Nov 2019, 09:30</time>
      </address>
      <p>
        <b>ทหาร-ตำรวจ สนธิกำลังปิดล้อมเป้าหมาย 9 จุดใน จ.ยะลา ควบคุมตัวผู้ต้องสงสัยอีก 5 คน สอบคดียิงถล่มป้อมชรบ.ลำพะยา เชื่อคนร้ายต้องการตอบโต้ และจับกุมอุสตาซอีก 1 รายใน จ.สตูล</b>
      </p>
      <p>เมื่อวันที่ 14 พ.ย. ผู้สื่อข่าวรายงานว่า เจ้าหน้าที่ตำรวจ ทหารเข้าปิดล้อม ตรวจค้น 9 จุด ใน 3 อำเภอ ของ จ.ยะลา ประกอบด้วย อ.เมืองยะลา กรงปินัง และ บันนังสตา เพื่อเชิญตัวผู้ต้องสงสัยในเหตุการณ์โจมตีป้อม ชรบ.บ้านทางลุ่ม ต.ลำพะยา อ.เมืองยะลา ทำให้มีผู้เสียชีวิต 15 ศพ ซึ่งหนึ่งในเป้าหมายที่เข้าตรวจค้น คือที่หมู่บ้านต้นหยี หมู่ 7 ต.ลำพะยา อ.เมืองยะลา ซึ่งห่างจากจุดเกิดเหตุโจมตีป้อม ชรบ. ราว 5 กิโลเมตร เจ้าหน้าที่ใช้อำนาจตามกฎอัยการศึก ได้เชิญตัวผู้ต้องสงสัย 1 คน จากพยานหลักฐานชี้ว่าเป็นมือประกอบระเบิดแสวงเครื่องเข้าโจมตี ชรบ. โดยแต่ละเป้าหมายที่เข้าปิดล้อมตรวจค้นในวันนี้ มีข้อมูลว่า เป็นบ้านของแนวร่วมระดับปฏิบัติการ ที่ทำหน้าที่เข้าโจมตีป้อม ชรบ. ซึ่งจากการตรวจค้น ได้มีการเชิญตัวมาซักถาม รวมทั้งหมด 5 คน</p>
      <figure>
        <img src="https://www.dailynews.co.th/admin/upload/20191114/news_hMnIucVTHi155541_533.jpg?v=20191114195?v=4001"/>
      </figure>
      <p>หน่วยงานด้านมั่นคงในจังหวัดชายแดนภาคใต้ รายงานว่า เหตุถล่มยิงป้อมจุดตรวจลำพะยา น่าจะเป็นการตอบโต้กรณี เจ้าหน้าที่จับกุมตัวอุสตาซรายหนึ่งในพื้นที่ จ.สตูล เมื่อวันที่ 3  ต.ค.ที่ผ่านมา ซึ่งมีหมายจับคดีความมั่นคงและมีความเชื่อมโยงกับเหตุลอบวางระเบิด อส.อ.โคกโพธิ์ จ.ปัตตานี เสียชีวิต 2 นาย เหตุเกิดเมื่อวันที่ 16 ก.ย.ที่ผ่านมา เนื่องจากอุสตาซคนดังกล่าว เดิมมีภูมิลำเนาอยู่ที่ ต.ลำพะยา อ.เมืองยะลา และเคยเป็นอุสตาสสอนอยู่ที่โรงเรียนปอเนาะแห่งหนึ่งใน จ.ยะลา  ก่อนที่จะถูกออกหมายจับของกรมสอบสวนคดีพิเศษ  ข้อหากบฏ ก่อการร้าย อั้งยี่ ซ่องโจร และได้หลบหนีกบดานอยู่ในโรงเรียนปอเนาะ ในพื้นที่ อ.ควนกาหลง จ.สตูล เป็นเวลา 14 ปี ก่อนจะถูกเจ้าหน้าที่จับกุม และรับว่าเคยเป็นแกนนำ BRN</p>
      <figure>
        <img src="https://www.dailynews.co.th/admin/upload/20191114/news_juPDYiLOex155541_533.jpg?v=20191114195?v=2299"/>
      </figure>
      <p> <br/>หลังการจับกุมอุสตาซรายนี้ จึงทำให้แกนนำกลุ่มก่อความไม่สงบในพื้นที่ จ.ยะลา ซึ่งเป็นบุคคลใกล้ชิด ระดมแกนนำระดับปฏิบัติการณ์หลายคน ที่เคยก่อเหตุและแนวร่วมในพื้นที่ทั้ง จ.ยะลา ปัตตานี รอยต่อ จ.สงขลา เข้ามาวางแผนการและเลือกเป้าหมายที่จะก่อเหตุได้ง่าย และอยู่ในพื้นที่รวมไปถึงเส้นทางหลบหนีออกนอกพื้นที่ กระทั่งป้อมดังกล่าวจึงเป็นเป้าหมายที่ใช้ก่อเหตุดังกล่าวขึ้น.</p>
    </article>
  </body>
</html>