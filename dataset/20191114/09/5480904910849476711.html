<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vedecka-studie-prozkouma-uzivani-psychedelik-a-konopi-v-cesku/1820892?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T09:34:00+00:00"/>
    <meta property="og:title" content="Vědecká studie prozkoumá užívání psychedelik a konopí v Česku"/>
    <meta property="og:description" content="Klecany (u Prahy) - Vědci z Národního ústavu duševního zdraví (NUDZ) zahajují studii, která prozkoumá užívání psychedelik a konopí v ČR. Jejím cílem je mimo jiné příprava podpůrných služeb nejen pro závislé uživatele. Odborníci také chtějí získat poznatky o zkušenostech a důsledcích spojených s užíváním těchto látek, které podle Národního monitorovacího střediska pro drogy a závislosti ročně užije až několik set tisíc obyvatel ČR, informoval dnes ČTK mluvčí NUDZ Jan Červenka."/>
  </head>
  <body>
    <article>
      <h1>Vědecká studie prozkoumá užívání psychedelik a konopí v Česku</h1>
      <address><time datetime="2019-11-14T09:34:00+00:00">14 Nov 2019, 09:34</time> by <a rel="author" href="http://www.ctk.cz/" target="_blank">ČTK</a></address>
      <p>Klecany (u Prahy) - Vědci z Národního ústavu duševního zdraví (NUDZ) zahajují studii, která prozkoumá užívání psychedelik a konopí v ČR. Jejím cílem je mimo jiné příprava podpůrných služeb nejen pro závislé uživatele. Odborníci také chtějí získat poznatky o zkušenostech a důsledcích spojených s užíváním těchto látek, které podle Národního monitorovacího střediska pro drogy a závislosti ročně užije až několik set tisíc obyvatel ČR, informoval dnes ČTK mluvčí NUDZ Jan Červenka.</p>
      <p>Do anonymního výzkumu se na <a href="https://www.psychedelickyvyzkum.cz/">www.psychedelickyvyzkum.cz</a> může zapojit každý, kdo má s užíváním psychedelik a konopí minimálně jednu zkušenost.</p>
      <p>V kontrolovaném prostředí mohou být podle klinických studií psychedelika poměrně bezpečná, ale jejich užívání s sebou přináší také rizika a výsledkem užití látky může být panický či úzkostný stav, nespavost nebo přetrvávající poruchy vnímání. "Některým rizikům je přitom možné předcházet a případné obtíže úspěšně řešit s pomocí odborníků. V současnosti se ale uživatelé v České republice mnohdy nemají kam obrátit," uvedla hlavní řešitelka výzkumu psycholožka Rita Kočárová.</p>
      <p>O psychedelických látkách se v posledních letech často diskutuje v souvislosti s jejich možným uplatněním v terapii duševních onemocnění, jako jsou deprese, úzkosti či závislosti. O přínosech či rizicích jejich rekreačního užívání ale odborníci stále nemají dostatek informací, proto spustili průzkum, který potrvá do konce ledna příštího roku.</p>
      <p>Podpůrné služby, které chtějí experti připravit na základě výzkumu, by mohly nabízet mimo jiné odbornou péči a poradenství uživatelům v případě obtíží. Zkoumání se vedle klasických psychedelik, jako je například LSD, psilocybin či ayahuasca, zaměřuje i na užívání konopí. Jeho cílem je také shromáždit zkušenosti lidí s širokým spektrem méně obvyklých látek, kterým jiné výzkumy dosud nevěnovaly větší pozornost.</p>
    </article>
  </body>
</html>