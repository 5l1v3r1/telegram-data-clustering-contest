<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/14/653696/"/>
    <meta property="og:site_name" content="Економічна правда"/>
    <meta property="article:published_time" content="2019-11-14T09:45:00+00:00"/>
    <meta property="og:title" content="Більшість українців підтримують запровадження касових апаратів для ФОП — опитування"/>
    <meta property="og:description" content="74% українців підтримують нові закони про касові апарати, які зобов’язують навіть малі підприємства та ФОП видавати фіскальні чеки покупцям"/>
  </head>
  <body>
    <article>
      <h1>Більшість українців підтримують запровадження касових апаратів для ФОП — опитування</h1>
      <address>
        <time datetime="2019-11-14T09:45:00+00:00">14 Nov 2019, 09:45</time>
      </address>
      <p>74% українців підтримують нові закони про касові апарати, які зобов'язують навіть малі підприємства та ФОП видавати фіскальні чеки покупцям.</p>
      <p>Про це свідчать <a href="http://ratinggroup.ua/ru/research/ukraine/nalogi_i_predprinimatelstvo_ocenki_i_ozhidaniya.html?fbclid=IwAR1yyUYumHstESR5fYmRk_SPhxootHWDc8X0AZt32Ts9hJ9MaDMq5gfda3g">результати</a> соціологічного дослідження групи Рейтинг.</p>
      <p>Дві третини опитаних підтримують введення механізму "кешбек" і створення додатка, який дозволить оплачувати всі податки в смартфоні.</p>
      <p>"Половина опитаних вважають, що розширення застосування касових апаратів (PPO) - це скоріше наведення порядку в сфері сплати податків. У той же час 38% вважають, що такий крок влади скоріше є утисками малого підприємництва. Останнє твердження користується значною підтримкою серед тих, хто вже має власну справу", - йдеться в опитуванні.</p>
      <p>Близько 40% виступають за ліквідацію податкової міліції і створення Бюро фінансових розслідувань, введення одноразового декларування (за ставкою 9-10%), а також введення окремого податку для IT-підприємців.</p>
      <p>68% респондентів вважають, що своєчасна сплата податків забезпечує гідну пенсію в майбутньому, і стільки ж підтримують жорстку кримінальну відповідальність за несплату податків.</p>
      <p>При цьому не менш як дві третини переконані, що розмір податків в Україні дуже високий. Останню тезу найбільше підтримують ті, хто має власний бізнес.</p>
      <p>47% громадян вважають, що основну частину податків потрібно в першу чергу направляти в соціальну сферу (медицина, освіта, пенсії, субсидії), 39% - на розвиток економіки та інфраструктури.</p>
      <p>Понад 70% переконані, що потрібно збільшувати розмір податків для олігархів та великого бізнесу. Такий же відсоток респондентів виступає за те щоб зменшити або залишити на колишньому рівні податки для малого та середнього бізнесу.</p>
      <p>При цьому половина респондентів знають суму податків, яку сплачують щомісяця державі, 30% - не знають.</p>
      <p>38% учасників дослідження зазначили, що хотіли б зайнятися власною справою, 10% стверджували, що вже мають бізнес, а половина не бажають ставати підприємцями.</p>
      <p>
        <b>Нагадуємо:</b>
      </p>
      <p>
        <i>Президент Володимир Зеленський підписав закони, які зобов’язують ФОПів використовувати касові апарати та дають можливість отримати кешбек з покупки у разі невідповідності чеку.</i>
      </p>
      <p>
        <i>За новим законом, ФОПи 2, 3 та 4 груп зобов’язуються використовувати реєстратори розрахункових операцій (іншими словами касові апарати - ЕП), у тому числі у вигляді додатків на смартфон, чи комп’ютер. </i>
      </p>
      <p>
        <i>Як зазначається в документі, Податкова служба безкоштовно надасть бізнесу програмний РРО, який називається "E-Receipt" (е-Чек - електронний чек). Скачати і протестувати додаток можно з <a href="http://80.91.165.208/E-Receipt/">веб-сторінки податкової</a>. Також можна створити власну програму і внести її в реєстр податкової.</i>
      </p>
      <p>
        <i>Разом з новим РРО вводиться електронний чек, який можна буде видавати замість паперового. Клієнт може отримати чек у свій месенджер, або відсканувати QR-код з пристрою продавця-підприємця.<br/><br/>Якщо підприємець видав покупцю повністю, або частково не фіскалізований чек хоча б на один товар, дорожчий за 850 грн, покупець може написати скаргу в Податкову і отримати "кешбек" в размере 150% від вартості товару. </i>
      </p>
      <p>
        <i>Частину цього штрафу отримує сам покупець, а іншу частину - держава.</i>
      </p>
      <p>
        <i>Якщо чек не був виданий взагалі - підприємець отримує штраф 850 грн за перше порушення, і не менше 1700 грн за наступне.</i>
      </p>
      <p>
        <i>Крім того, з 1 січня 2021 року підвищується з 1,5 млн грн до 2,5 млн грн максимальний поріг річного доходу фізичної особи – підприємця на спрощеній системі оподаткування, який може відноситися до II групи платників єдиного податку.</i>
      </p>
      <p>
        <b>Рекомендуємо почитати:<a href="https://www.epravda.com.ua/publications/2019/10/3/652215/"> ФОПам приготуватися. 16 головних інновацій законів про касові апарати (РРО) та "кешбек"</a></b>
      </p>
      <p>Економічна правда</p>
    </article>
  </body>
</html>