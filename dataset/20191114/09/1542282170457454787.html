<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/police-measures-for-polytexneio"/>
    <meta property="og:site_name" content="euronews"/>
    <meta property="article:published_time" content="2019-11-14T09:00:04+00:00"/>
    <meta property="og:title" content="5000 αστυνομικοί, drones και ελικόπτερο για το Πολυτεχνείο"/>
    <meta property="og:description" content="Στο επίκεντρο των μέτρων ασφαλείας θα είναι η περιοχή των Εξαρχείων."/>
  </head>
  <body>
    <article>
      <h1>5000 αστυνομικοί, drones και ελικόπτερο για το Πολυτεχνείο</h1>
      <address><time datetime="2019-11-14T09:00:04+00:00">14 Nov 2019, 09:00</time> by <a rel="author">Euronews </a></address>
      <p>Σε ετοιμότητα βρίσκεται η Ελληνική Αστυνομία για τις εκδηλώσεις εορτασμού της επετείου του Πολυτεχνείου και λαμβάνει αυστηρά μέτρα ασφαλείας, στα οποία θα συμμετέχουν 5.000 αστυνομικοί, drones και ελικόπτερο.</p>
      <p>Στο επίκεντρο των μέτρων ασφαλείας θα είναι και φέτος η περιοχή των Εξαρχείων. Η ΕΛ.ΑΣ. έχει κάνει ειδικό σχεδιασμό. Τα δύο drones και το ελικόπτερο θα μεταδίδουν συνεχώς εικόνες στο Κέντρο Επιχειρήσεων, προκειμένου να έχει πλήρη εικόνα η αστυνομία και να αντιδράσει ανάλογα. sτην ευρύτερη περιοχή των Εξαρχείων θα βρίσκονται και αστυνομικοί με πολιτικά.</p>
      <p>Παράλληλα, θα υπάρχουν ισχυρές αστυνομικές δυνάμεις έξω από κυβερνητικά κτίρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών(πρώην ΑΣΟΕΕ) όπου σημειώθηκαν επεισόδια τις προηγούμενες ημέρες ενώ σε εσωτερικούς χώρους της Σχολής βρέθηκαν κράνη, κοντάρια, κουκούλες και διάφορα άλλα είδη. Η ΕΛ.ΑΣ. εκτιμά ότι οι χώροι αυτοί αποτελούσαν το ορμητήριο για επιθέσεις κατά αστυνομικών δυνάμεων. Η διαφορά φέτος, με την κατάργηση του ασύλου, είναι ότι η αστυνομία θα μπορεί να επιχειρήσει και μέσα σε πανεπιστημιακούς χώρους.</p>
      <p>Για πρώτη φορά θα είναι στους δρόμους και η νεοσύστατη Ομάδα «Δράση» που αντικατέστησε την «ΔΕΛΤΑ». Πενήντα αστυνομικοί, σε πέντε ομάδες των δέκα, που θα επιβαίνουν σε δίκυκλα, θα κινούνται διαρκώς σε όλους τους χώρους του κέντρου της Αθήνας και ειδικότερα στα Εξάρχεια, ενώ θα υποστηρίζουν τις ενέργειες των ΜΑΤ.</p>
      <p>Η ηγεσία της ΕΛ.ΑΣ έχει δώσει εντολές στους αστυνομικούς που θα περιπολούν να λαμβάνουν μέτρα αυτοπροστασίας, γιατί υπάρχει φόβος για επιθέσεις εναντίον τους.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>