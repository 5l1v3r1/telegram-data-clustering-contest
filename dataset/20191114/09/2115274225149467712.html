<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/innovazione/motorola_razr_pieghevole-6545570/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T09:16:00+00:00"/>
    <meta property="og:title" content="Motorola sfida Samsung e Huawei con uno smartphone pieghevole. Torna il Razr"/>
    <meta property="og:description" content="Costerà 1.600 euro, sensibilmente meno del Mate X e del Fold, ma la differenza chiave è nella filosofia di progettazione, che mette la portabilità davanti a tutto il resto "/>
  </head>
  <body>
    <article>
      <h1>Motorola sfida Samsung e Huawei con uno smartphone pieghevole. Torna il Razr</h1>
      <h2>Costerà 1.600 euro, sensibilmente meno del Mate X e del Fold, ma la differenza chiave è nella filosofia di progettazione, che mette la portabilità davanti a tutto il resto </h2>
      <address><time datetime="2019-11-14T09:16:00+00:00">14 Nov 2019, 09:16</time> by <a rel="author" href="https://www.agi.it/authors/ugo-barbara/" target="_blank">Ugo Barbàra</a></address>
      <p>Prima dell'avvento degli<b> smartphone</b>, che hanno rivoluzionato il mercato e spazzato via chi non si è dimostrato pronto a recepire il cambiamento, il <b>Razr di Motorola</b> era un telefonino iconico. All'epoca, e siamo a metà del primo decennio degli anni 2000, si chiamavano ancora così e le app non esistevano se non nella mente di <b>Steve Jobs</b> e di qualche altro visionario.</p>
      <p>Ora, quasi 15 anni dopo, il Razr torna e lo fa alla grande, sfidando chi ha divorato il suo mercato (<b>Apple</b> e<b> Samsung</b> prima, <b>Huawei</b> e gli altri dopo) sull'ultimo terreno di confronto: gli smartphone<b> pieghevoli</b>.</p>
      <p>Meno di una settimana fa <a href="https://www.agi.it/innovazione/samsung_fold_disponibilita-6512681/news/2019-11-08/">Samsung ha presentato il suo Fold</a>, frutto di una frettolosa gestazione che ha costretto a un precipitoso rinvio dell'immissione sul mercato e ora Motorola - <br/>la cui divisione Mobility, dopo lo scorporo del 2011, è entrata nel 2016 in <b>Lenovo</b> - lancia il suo Razr con schermo pieghevole, evoluzione del <b>flip phone</b> che ha segnato un’epoca.</p>
      <figure>
        <video src="https://agi-cdn.thron.com/delivery/public/video/agi/2bba8f4d-dc9e-4b21-930f-11c4263037aa/5UX4I6A/WEBHD/nuova+versione+CAPOTONDI_INTE"/>
      </figure>
      <p>La differenza fondamentale con il Fold e con il<a href="https://www.agi.it/video/huawei_smartphone_pieghevole-5050276/video/2019-02-24/"> Mate X di Huawei</a> è che invece di aprirsi a libretto, si apre a conchiglia. Per arrivare a questo modello, nelle fasi iniziali di ricerca e sviluppo Motorola ha ideato e collaudato 20 <b>prototipi</b> fino a scegliere il design a conchiglia nella convinzione che sia la soluzione perfetta per soddisfare l'esigenza di portabilità e quella di avere un display di grandi dimensioni.</p>
      <p>Costruito in acciaio inossidabile e vetro 3D Gorilla Glass,  monta una cerniera <b>zero-gap </b>per mantenere entrambi i lati del display flessibile a filo quando il telefono è chiuso, e proteggere lo schermo da polvere e impurità.</p>
      <p>L'antenna occupa uno spazio due volte più piccolo rispetto a quello degli smartphone tradizionali, il display <b>Flex View da 6,2 pollici</b> offre un rapporto di 21:9. Sulla parte esteriore un display interattivo da 2,7 pollici permette di chiamare, rispondere ai messaggi, effettuare pagamenti, ascoltare musica, scattare selfie, usare Google Assistant e accedere a comandi personalizzati, come attivare o disattivare Bluetooth, Wi-Fi, Hotspot senza dover aprire il telefono.</p>
      <p>Il processore è uno<b> Snapdragon 710</b> con 6 giga di Ram e 128 di memoria. La fotocamera posteriore è da 16 Mp e quella anteriore da 5. La batteria è da 2.150 mAh. Il sistema operativo è Android 9, il penultimo nato in casa Google.  Sarà in prevendita in Italia dal 4 Dicembre a 1.600 euro. </p>
    </article>
  </body>
</html>