<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741628"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T09:10:00+00:00"/>
    <meta property="og:title" content="ส.อบต.รัวยิง'จู๋'พี่เขยดับ แค้นย่ำยีลูกสาว10ปีเอาผิดไม่ได้"/>
    <meta property="og:description" content="'ส.อบต.' รัวยิงอวัยวะเพศพี่เขยดับ สางแค้น 10 ปีก่อนย่ำยีลูกสาว แต่คดีเอาผิดไม่ได้ หอบปืนเข้ามอบตัวตำรวจ เผยเหตุทำไปเพราะต้องการคืนความเป็นธรรมให้ครอบครัว ด้านรองผู้การฯ พัทลุง สั่งสอบคดีเก่าให้ความเป็นธรรม"/>
  </head>
  <body>
    <article>
      <h1>ส.อบต.รัวยิง'จู๋'พี่เขยดับ แค้นย่ำยีลูกสาว10ปีเอาผิดไม่ได้</h1>
      <address>
        <time datetime="2019-11-14T09:10:00+00:00">14 Nov 2019, 09:10</time>
      </address>
      <p>
        <b>"ส.อบต." รัวยิงอวัยวะเพศพี่เขยดับ สางแค้น 10 ปีก่อนย่ำยีลูกสาว แต่คดีเอาผิดไม่ได้ หอบปืนเข้ามอบตัวตำรวจ เผยเหตุทำไปเพราะต้องการคืนความเป็นธรรมให้ครอบครัว ด้านรองผู้การฯ พัทลุง สั่งสอบคดีเก่าให้ความเป็นธรรม</b>
      </p>
      <p>เมื่อวันที่ 14 พ.ย. จากกรณีคนร้ายใช้อาวุธปืนยิงที่อวัยวะเพศและลำคอ นายประพันธุ์ คชฤทธิ์ อายุ 60 ปี อดีตผู้ช่วยผู้ใหญ่บ้าน อยู่บ้านเลขที่ 152 หมู่ 2 ต.ควนขนุน อ.เขาชัยสน จ.พัทลุง จนเสียชีวิตริมถนนภายในหมู่บ้าน ซึ่งในที่เกิดเหตุพบรถจักรยานยนต์ของผู้ตายล้มคว่ำอยู่ เหตุเกิดเมื่อค่ำวันที่ 13 พ.ย.ที่ผ่านมา หลังเกิดเหตุ นายวิโรจน์ ทองขาว อายุ 48 ปี สมาชิกสภาองค์การบริหารส่วนตำบลควนขนุน อ.เขาชัยสน ได้โทรแจ้งเจ้าหน้าที่ตำรวจสภ.เขาชัยสน ว่าเป็นผู้ก่อเหตุดังกล่าวด้วยความแค้น เพราะผู้ตายย่ำยีลูกสาวเมื่อ 10 ปี แจ้งตำรวจเอาผิดไม่ได้ และจะเข้ามอบตัวในภายหลัง  <br/><br/>ความคืบหน้าล่าสุด ที่สภ.เขาชัยสน นายวิโรจน์ ทองขาว อายุ 48 ปี สมาชิกสภาองค์การบริหารส่วนตำบลควนขนุน อ.เขาชัยสน ได้เข้ามอบตัวต่อ พ.ต.อ.ชัชพิสิฐ นครวงค์ รองผบก.ภ.จว.พัทลุง พร้อมนำอาวุธปืนขนาด .38 มม. ที่ใช้ก่อเหตุมามอบไว้เป็นหลักฐาน พร้อมให้การอ้างว่า สาเหตุที่ต้องฆ่าเพราะอยากคืนความเป็นธรรมให้กับครอบครัว ที่ผ่านมาครอบครัวแตกแยก เพราะลูกสาวถูกผู้ตายย่ำยี แม้จะแจ้งความร้องทุกต่อพนักงานสอบสวน สภ.เขาชัยสน เมื่อปี 57 แต่ได้มีการวิ่งเต้นจนพนักงานสอบสวนทำสำนวนไม่พอฟ้อง ทำให้พี่เขยไม่ถูกดำเนินคดีตามกฎหมาย จนกระทั่งกลับมาพักอาศัยบ้านเดิมอีกครั้ง และมีการเย้ยหยันมาต่อเนื่อง ด้วยความแค้นก่อนหน้านี้จึงบันดาลโทษะทำลงไป</p>
      <figure>
        <img src="https://www.dailynews.co.th/admin/upload/20191114/news_QybSuivZmr154216_533.jpg?v=20191114163?v=8841"/>
      </figure>
      <p>พ.ต.อ.ชัชพิสิฐ กล่าวว่า เบื้องต้นจากการสอบถามก็รู้สึกเห็นใจต่อความเป็นพ่อ เป็นหัวหน้าครอบครัว ซึ่งหลังจากทำแผนประกอบคำรับสารภาพเสร็จก็สั่งให้พนักงานสอบสวนไปดูสำนวนคดีเก่าว่าทำไมเหตุดังกล่าวมันหลุดไป ซึ่งเขาไม่ได้รับความเป็นธรรมเท่าที่ควรจนเกิดความคับแค้นใจ และนำมาประกอบสำนวนใหม่เพื่อให้ศาลเห็นใจแต่คดีฆ่าก็ต้องรับโทษตามกฏหมายเหมือนเดิม</p>
    </article>
  </body>
</html>