<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/poia-schesi-echoyn-to-kokoretsi-i-prasinada-oi-karameles-kai-ta-kastana-me-tin-mafia-ton-narkotikon/"/>
    <meta property="og:site_name" content="europost.gr"/>
    <meta property="article:published_time" content="2019-11-14T09:00:37+00:00"/>
    <meta property="og:title" content="Ποιά σχέση έχουν το «κοκορέτσι», η «πρασινάδα», οι «καραμέλες» και τα «κάστανα», με την μαφία των ναρκωτικών?…"/>
    <meta property="og:description" content="Ενα τεράστιο πλήγμα στα κυκλώματα διακίνησης και εμπορίας ναρκωτικών επέφερε η αστυνομία, με την εξάρθρωση ενός πολύπλοκου δικτύου. Πρόκειται για δίκτυο που αποτελούνταν από δύο εγκληματικές οργανώσεις και επτά συμμορίες, το οποίο δραστηριοποιούνταν στην ευρύτερη περιοχή"/>
  </head>
  <body>
    <article>
      <h1>Ποιά σχέση έχουν το «κοκορέτσι», η «πρασινάδα», οι «καραμέλες» και τα «κάστανα», με την μαφία των ναρκωτικών?…</h1>
      <address>
        <time datetime="2019-11-14T09:00:37+00:00">14 Nov 2019, 09:00</time>
      </address>
      <p>Ενα τεράστιο πλήγμα στα κυκλώματα διακίνησης και εμπορίας ναρκωτικών επέφερε η αστυνομία, με την εξάρθρωση ενός πολύπλοκου δικτύου.</p>
      <p>Πρόκειται για δίκτυο που αποτελούνταν από δύο εγκληματικές οργανώσεις και επτά συμμορίες, το οποίο δραστηριοποιούνταν στην ευρύτερη περιοχή της δυτικής Αττικής και ειδικότερα στους δήμους Αχαρνών και Φυλής, όπως και σε άλλες περιοχές της Αττικής. Στο πλαίσιο της επιχείρησης για την αποδόμηση αυτού του δικτύου διακίνησης ναρκωτικών, έγιναν 20 έφοδοι σε σπίτια- σε Αχαρνές, Νέα Φιλαδέλφεια, Μεταμόρφωση και Νέο Φάληρο- πραγματοποιήθηκαν 22 συλλήψεις και κατασχέθηκαν ποσότητες ναρκωτικών. Οι συλληφθέντες είναι 20 Ελληνες και 2 Αλβανοί, ενώ στην υπόθεση εμπλέκονται περισσότερα από 50 άτομα.</p>
      <figure>
        <img src="https://europost.gr/wp-content/uploads/2019/11/narkotika_speira_gada-300x145.jpg"/>
      </figure>
      <p>Οι κωδικοί που χρησιμοποιούσε το δίκτυο ναρκωτικών</p>
      <p>Τα μέλη του εγκληματικού δικτύου διακίνησης ναρκωτικών λάμβαναν μέτρα προφύλαξης και χρησιμοποιούσαν κωδικούς στην επικοινωνία τους μέσω εφαρμογών και social media. Για παράδειγμα «πρασινάδα» αποκαλούσαν το χασίς, «σόδα»- μεταξύ πολλών άλλων κωδικών- την ηρωίνη και «κοκορέτσι» την κοκαΐνη. Ενδεικτικά:<br/>Ως «πράσινα», «πρασινάδα» ή «πράσα», το χασίς λόγω του πράσινου χρώματος της συσκευασίας τους, καθώς και «λάστιχα».<br/>Τα ναρκωτικά δισκία τα ονόμαζαν «καραμέλες», λόγω του σχήματος και του λευκού χρώματός τους.<br/>Την ηρωίνη την αποκαλούσαν «κογιανή» ή «κουγιανή». Επίσης την ανέφεραν ως «κρέας», «σόδα, «θέμα», «κάστανα» , «καφέ», λόγω του καφέ σκούρου χρώματος που έχει.<br/>Την κοκαΐνη την ονόμαζαν «άσπρη» ή «χιόνι», λόγω του λευκού χρώματος της ουσίας. Πολλές φορές την αποκαλούσαν «κοκορέτσι».<br/>Το ένα κιλό ναρκωτικής ουσίας ως «αμάξι».<br/>Την αστυνομική επιχείρηση ως «πέσιμο» ή «γάμο» ή «πανηγύρι».<br/>Για τις ποσότητες χρησιμοποιούσαν τον όρο «γραμμές», η οποία υποδήλωνε τα γραμμάρια (1 γραμμή=1 γραμμάριο).<br/>Τα χρήματα τα αποκαλούν «χαρτιά», λόγω της χάρτινης υφής τους και «λοβέ»</p>
      <figure>
        <img src="https://europost.gr/wp-content/uploads/2019/11/narkotika_speira_gada4-300x225.jpg"/>
      </figure>
      <p>Συνεργάζονταν για ανταγωνιστικές τιμές<br/>Οι συλληφθέντες είχαν στήσει συνεργαζόμενες εγκληματικές ομάδες, με σκοπό την εξασφάλιση μιας πλήρους ανταγωνιστικής αγοράς ναρκωτικών, με κύριο χαρακτηριστικό την πώληση σε δελεαστικές τιμές, χάρη στην υψηλή νόθευση. Χαρακτηριστικό είναι, όπως ανακοίνωσε η ΕΛ.ΑΣ., ότι μια δόση ηρωίνης (0,5 γραμμάρια) κατά μέσο όρο πωλούνταν 7-8 ευρώ, τιμή που κρίνεται ιδιαίτερα ανταγωνιστική σε σχέση με τις αγορές ναρκωτικές σε άλλες περιοχές της Αττικής.</p>
      <figure>
        <img src="https://europost.gr/wp-content/uploads/2019/11/narkotika_speira_gada3-145x300.jpg"/>
      </figure>
      <p>Πώς δρούσε το δίκτυο ναρκωτικών<br/>Η έρευνα για την εξάρθρωση αυτού του δικτύου διακίνησης ναρκωτικών ξεκίνησε τον Νοέμβριο του 2018, από το τμήμα Ασφαλείας Αχαρνών, για άτομα που διακινούσαν ναρκωτικά στην ευρύτερη περιοχή. Στην πορεία διαπιστώθηκε η ύπαρξη ενός ευρύτερου εγκληματικού δικτύου, τα μέλη του οποίου δραστηριοποιούνταν κυρίως στους καταυλισμούς των Αχαρνών (Αυλίζα, Αγία Σωτήρα, Πλάτωνας και Σαράντα Μάρτυρας), καθώς και σε γειτονικές περιοχές, όπως το Ζεφύρι και τα Ανω Λιόσια.</p>
      <figure>
        <img src="https://europost.gr/wp-content/uploads/2019/11/narkotika_speira_gada5-300x225.jpg"/>
      </figure>
      <p>Από την έρευνα προέκυψε η στενή συνεργασία μεταξύ των συμμοριών. Χαρακτηριστικό είναι η τακτική της εξυπηρέτησης πελατών από τη μία ομάδα στην άλλη, για να παραμένει ο πελάτης σε αυτή την αγορά, με εναλλακτικούς πωλητές, αν ο βασικός προμηθευτής του δεν μπορούσε να τον εξυπηρετήσει. Επίσης, τα μέλη κάθε συμμορίας τους έφερναν σε επαφή με προμηθευτές άλλων συμμοριών.</p>
      <figure>
        <img src="https://europost.gr/wp-content/uploads/2019/11/narkvtiko-1200x581-300x145.jpg"/>
      </figure>
      <p>Σε ποιες περιοχές πουλούσαν ναρκωτικά<br/>Πιο συγκεκριμένα, η πρώτη εγκληματική οργάνωση αποτελεί βασικό διακινητή στην περιοχή της Αυλίζας και στην περιοχή του Πλάτωνα στις Αχαρνές, τα τελευταία χρόνια. Είναι χαρακτηριστικό ότι τα άτομα της οργάνωσης, είναι πάρα πολλά και όταν κάποιο εξ’ αυτών οδηγείται στη φυλακή, τη δράση της οργάνωσης συνεχίζουν τα υπόλοιπα μέλη. Αποτελούν αδιαμφισβήτητα από τους μεγαλύτερους εμπόρους ναρκωτικών στην περιοχή των Αχαρνών, με την προσέλευση των χρηστών να ξεπερνάει τους 100 χρήστες τη μέρα και να αποκομίζουν όφελος από 1.300 έως 1.500 ευρώ.</p>
      <figure>
        <img src="https://europost.gr/wp-content/uploads/2019/11/narkotika_speira_gada6-300x145.jpg"/>
      </figure>
      <p>Η δεύτερη εγκληματική οργάνωση αποτελεί ιδιάζουσας μορφής ομάδα, όπου τα τέσσερα μέλη της διακινούν ναρκωτικές ουσίες σε διάφορες περιοχές της Αττικής. Είχαν αποκτήσει σταθερό πελατολόγιο χρηστών κοκαΐνης και κάνναβης, έχοντας ορίσει την τιμή πώλησης της κοκαΐνης στα 100 ευρώ το γραμμάριο.</p>
      <figure>
        <img src="https://europost.gr/wp-content/uploads/2019/11/narkotika_speira_gada2-225x300.jpg"/>
      </figure>
      <p>Οι περιοχές που δραστηριοποιούνταν, περιελάμβαναν κυρίως τις Αχαρνές και τα Άνω Λιόσια, αλλά εκτείνονται και πέραν αυτών στη Νέα Φιλαδέλφεια, Μαρούσι, Ψυχικό, Φιλοθέη, Σπάτα, Κέντρο Αθήνας, Πειραιά, Γλυφάδα, Βάρη, Σπάτα κ.α. Διατηρούσαν στενή επαφή με μέλη της πρώτης εγκληματικής οργάνωσης, ενώ όπως διαπιστώθηκε με το πέρας των ερευνών, διέθεταν σε δύο οικίες των μελών της, πλήρως εξοπλισμένα εργαστήρια τυποποίησης και νόθευσης ναρκωτικών ουσιών.</p>
      <figure>
        <img src="https://europost.gr/wp-content/uploads/2019/11/narkotika_speira_gada4-300x225.jpg"/>
      </figure>
      <p>Οι περιφερειακές ομάδες – συμμορίες, αποτελούσαν βασικές ομάδες διακίνησης ναρκωτικών ουσιών στις Αχαρνές, στις περιοχές Αγία Σωτήρα, Λόφου Αυλίζας και Σαράντα Μαρτύρων. Συνδέονταν στενά μεταξύ τους και είχαν προαποφασίσει να τηρούν σταθερή τιμή πώλησης των ναρκωτικών ουσιών, προκειμένου να μεγιστοποιούν τα κέρδη τους.</p>
      <p>Βασικό μέλος συγκεκριμένης συμμορίας που μετέφερε συστηματικά ποσότητες κάνναβης από τα Βαλκάνια, ήταν 35χρονος Αλβανός, ο οποίος είναι φυλακισμένος, ενώ βοηθός του ήταν μια 37χρονη Ελληνίδα. Τα μέλη της συγκεκριμένης υποομάδας, προμήθευαν συστηματικά διακινητές, κυρίως στην περιοχή των Αχαρνών και των ‘Ανω Λιοσίων. Σημειώνεται, ότι ο 35χρονος συνελήφθη τον περασμένο Δεκέμβριο, από αστυνομικούς του Τμήματος Δίωξης Λαθρομεταναστών, στην περιοχή της Θεσπρωτίας, ενώ μετέφερε 105 κιλά κάνναβης.</p>
      <p>Τι κατασχέθηκε κατά τη διάρκεια των ερευνών<br/>Στις 20 έρευνες που έγιναν σε σπίτια, εντοπίσθηκαν και κατασχέθηκαν:</p>
      <p>200 γρ. κοκαΐνης,<br/>500 γρ. κάνναβης,<br/>1.035 γρ. χημικής ουσίας νόθευσης ναρκωτικών ουσιών,<br/>20 γρ. ηρωίνης,<br/>2 γρ. κάνναβης, σε μορφή σοκολάτας,<br/>9 στιπόχαρτα LSD (τρυπάκια)<br/>3 Ι.Χ.Ε.<br/>πιστόλι,<br/>49 φυσίγγια,<br/>το χρηματικό ποσό των 28.950 ευρώ,<br/>μηχανήματα και εργαλεία που αποτελούσαν μέρος του εργαστηρίου τυποποίησης και νόθευσης κοκαΐνης (κομπρεσέρ, πρέσα, καλούπι μηχανικό, υδάτινο διάλυμα αμμωνίας, κόσκινο, ταψιά, κουτάλες, αντιασφυξιογόνος μάρκα).<br/>Φωτογραφίες: ΕΛ.ΑΣ.</p>
    </article>
  </body>
</html>