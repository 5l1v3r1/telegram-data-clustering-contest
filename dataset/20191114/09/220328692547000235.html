<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/trmp-golyam-fen-sm-na-erdogan-406682.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T09:40:10+00:00"/>
    <meta property="og:title" content="Тръмп: Голям фен съм на Ердоган"/>
    <meta property="og:description" content="Американският президент прие турския си колега в Белия дом"/>
  </head>
  <body>
    <article>
      <h1>Тръмп: Голям фен съм на Ердоган</h1>
      <address>
        <time datetime="2019-11-14T09:40:10+00:00">14 Nov 2019, 09:40</time>
      </address>
      <p>Голям фен съм на турския президент. Това заяви Доналд Тръмп по време на пресконференцията с Реджеп Ердоган, след като двамата проведоха среща в Белия дом. Американският президент определи срещата като чудесна и продуктивна. Въпреки това двамата лидери не стигнаха до конкретно решение на конфликтите помежду си, предаде Ройтерс.</p>
      <p>Тръмп отново поиска от Ердоган да се откаже от закупуването на руските зенитни комплекси С-400, което определи като „много сериозно предизвикателство“ за двустранните отношения между Вашингтон и Анкара.</p>
      <p>И Тръмп, и Ердоган заявиха, че ще работят по въпроса с руското военно оборудване, но не дадоха подробности как биха го решили.</p>
      <p>„Съгласихме се да отворим нова страница в нашите отношения“, посочи Ердоган.</p>
      <p>Темата за Сирия и турската инвазия също бе засегната. Напрежението по оста САЩ-Турция се засили, след като Анкара започна военна операция там срещу кюрдите, които са съюзници на Вашингтон.</p>
      <p>„Турция и САЩ могат да работят заедно, за да довършат„ Ислямска държава“ и да донесат мир в Сирия. Най-надеждният американски партньор в региона за това е Турция “, каза Ердоган.</p>
      <p>Той обаче разкритикува приетата от Камарата на представителите в Конгреса на САЩ резолюция, която признава арменския геноцид.</p>
    </article>
  </body>
</html>