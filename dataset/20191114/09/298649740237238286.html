<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/14/nella-notte-giapponese-il-misterioso-rito-imperiale-del-daijosai-pn_20191114_00062/"/>
    <meta property="og:site_name" content="Askanews"/>
    <meta property="article:published_time" content="2019-11-14T09:15:04+00:00"/>
    <meta property="og:title" content="Nella notte giapponese il misterioso rito imperiale del Daijosai"/>
    <meta property="og:description" content="Roma, 14 nov. (askanews) – Si tiene oggi il più suggestivo e controverso rito di ascesa al Trono del Crisantemo dell’imperatore del Giappone Naruhito: il misterioso “Daijosai”, nel quale il Tenno entra in contatto diretto con la sua antenata, la dea del sole Amaterasu-O-Mikami, e quindi è in qualche modo connesso a una discendenza divina […]"/>
  </head>
  <body>
    <article>
      <h1>Nella notte giapponese il misterioso rito imperiale del Daijosai</h1>
      <h2>La più importante delle cerimonie di ascesa al Trono del Crisantemo</h2>
      <address>
        <time datetime="2019-11-14T09:15:04+00:00">14 Nov 2019, 09:15</time>
      </address>
      <figure>
        <img src="http://www.askanews.it/wp-content/uploads/2019/11/20191114_101453_E76D59F9.jpg"/>
      </figure>
      <p>Roma, 14 nov. (askanews) – Si tiene oggi il più suggestivo e controverso rito di ascesa al Trono del Crisantemo dell’imperatore del Giappone Naruhito: il misterioso “Daijosai”, nel quale il Tenno entra in contatto diretto con la sua antenata, la dea del sole Amaterasu-O-Mikami, e quindi è in qualche modo connesso a una discendenza divina della Famiglia imperiale.</p>
      <p>Il rito shintoista ha luogo nella notte giapponese tra oggi e fino alle prime ore di domattina. L’Imperatore in esso prega perché la nazione abbia pace e buoni raccolti. A rendere controversa la cerimonia è il fatto che essa suggerisce una connessione della dinastia imperiale con il divino, in apparente contraddizione con la rinuncia al carattere divino dell’istituzione imperiale sancita da Hirohito – il nonno dell’attuale Imperatore – dopo la disfatta nella seconda guerra mondiale.</p>
      <p>Naruhito è diventato il 126mo Imperatore del Giappone il primo maggio, dando inizio all’era Reiwa (“bella armonia”) e succedendo al padre Akihito che ha deciso di abdicare, primo Tenno a fare questo passo in due secoli. Ma i riti d’intronizzazione sono particolarmente articolati e, da allora, sono proseguiti fino a giungere al loro acme proprio con il Daijosai, “Festa del Grande Ringraziamento”.</p>
      <p>La cerimonia è misteriosa perché a essa partecipano solo l’Imperatore e una serie di assistenti donne, rigorosamente abbigliate con abiti tradizionali shinto e vincolate al più rigoroso segreto. All’interno del recinto del Palazzo imperiale di Tokyo sono stati costruiti due padiglioni temporanei, dove il rito inizia alle 17 locali, per finire alle 3 del mattino di domani, sempre orario giapponese (9 del mattino di oggi in Italia, con termine sempre oggi alle 20 italiane).</p>
      <p>La collocazione in autunno della cerimonia è legata al raccolto del riso. In effetti, il Tenno nella prima parte della cerimonia stessa mangia un riso speciale, coltivato da particolari famiglie, conservato in un santuario e purificato con riti shintoisti.</p>
      <p>Secondo quanto afferma l’Agenzia per la Casa imperiale nipponica, il Daijosai trae le sue origini nella più profonda antichità giapponese ed è citato nella prima raccolta storiografica giapponese, il Kojiki (“Racconto di antichi accadimenti”), che fu compilato nel 712. Sarebbe stato l’imperatore Temmu (regnante 673-686) il primo a codificare il Daijosai.</p>
      <p>La cerimonia si è tenuta quasi ininterrottamente da allora a ogni ascesa al trono di un Imperatore, tranne circa due secoli di assenza tra il XV e il XVII secolo, quando la Casa imperiale – che non governava realmente il paese, in mano invece a Shogun di origine guerriera – si trovò a corto di denaro. In quel periodo, ci fu persino un Imperatore costretto a lavorare, cioè a produrre calligrafie per venderle. Era così povero che, una volta morto, vennero a mancare i fondi per fargli il funerale e la salma dové attendere a lungo prima di avere esequie solenni.</p>
      <p>Le due sale provvisorie – esempi della più pura architettura lignea giapponese delle origini – costruite nel recinto del Palazzo si chiamano Yuki e Suki e hanno entrambe due stanze. Da quello che si sa, l’Imperatore dapprima entra nella sala princpale di Yuki, che si trova a est, illuminata solo da lampade tradizionali. Lì l’Imperatore trova campioni dei prodotti della pesca e della terra provenienti dalle province del Giappone, posti su piatti di legno. Il riso, prodotto principale della dieta nipponica, proviene dalla provincia orientale di Tochigi.</p>
      <p>L’Imperatore colloca ognuno di questi cibi su foglie, che sono a decine collocate sul pavimento, per offrirli alle divinità discese per l’occasione. Quindi legge una preghiera per la pace e i raccolti e mangia i cibi in compagnia degli dei.</p>
      <p>Lo stesso rito dovrebbe essere svolto anche nella sala principale del padiglione Suki, collocato a ovest, ma il riso proviene dalla prefettura occidentale di Kyoto, l’antica capitale del Giappone. La scelta delle provincia di provenienza dei cibi è avvenuta sulla base di rituali antichi degli indovini cinesi e giapponesi, che interpretano le crepe sul carapace di una tartaruga collocato su una fiamma.</p>
      <p>I critici sostengono che il Daijosai viola la laicità sancita costituzionalmente per lo Stato nipponico. In particolare, l’Articolo 20 della Costituzione chiarisce che stato e religione sono separati, istituendo una cesura col periodo tra la Restaurazione Meiji (1868) e la sconfitta (1945) nel quale il Tenno era venerato come figura divina e in suo nome si svolgeva lo sforze imperiale nipponico. Il fatto che il governo abbia stanziato per questa cerimonia quasi due miliardi e mezzo di yen (circa 21 milioni di euro), per tre quarti usati per la costruzione delle strutture temporanee che verranno poi smantellate dopo il Daijosai (ma sarà possibile per i cittadini visitarli tra il 21 novembre e l’8 dicembre). Come ogni volta in questo caso, sono stati presentati diversi ricorsi presso la Corte suprema per violazione della Costituzione.</p>
      <p>Finora tali ricorsi non hanno avuto esito, tuttavia la giustificazione che il governo nipponico dà del sostegno alla cerimonia corre su un filo molto sottile. Il Daijosai è considerato un rito appartenente alla tradizione della Famiglia imperiale e necessaria al mantenimento della linea ereditaria, ma non una questione legata al funzionamento dello Stato. Insomma, quei soldi sono qualcosa di simile a un aiuto.</p>
      <p>Sono circa 700 le persone invitate alla cerimonia. Tra esse le principali cariche dello Stato: il primo ministro Shinzo Abe, i membri del suo gabinetto, i presidenti delle due Camere, i giudici della Corte suprema, ma nessun osservatore esterno. Tutti, però potranno stare solo solo all’esterno delle due strutture temporanee: neanche a loro è concesso di assistere ai riti.</p>
    </article>
  </body>
</html>