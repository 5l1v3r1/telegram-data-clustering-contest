<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741636"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T09:05:00+00:00"/>
    <meta property="og:title" content="ตร.ศาลจันทบุรีซัด'เสมียนทนาย'แย่งปืน ยิง'พล.ต.ต.'ดับ"/>
    <meta property="og:description" content="เผย ตำรวจประจำศาลจังหวัดจันทบุรี ให้การอ้าง เสมียนทนายความแย่งปืนไปยิงอดีตจเรตำรวจดับ ด้าน ‘ผบช.ภ.2’ สั่งตั้งคณะกรรมการสอบข้อเท็จจริง"/>
  </head>
  <body>
    <article>
      <h1>ตร.ศาลจันทบุรีซัด'เสมียนทนาย'แย่งปืน ยิง'พล.ต.ต.'ดับ</h1>
      <address>
        <time datetime="2019-11-14T09:05:00+00:00">14 Nov 2019, 09:05</time>
      </address>
      <p>
        <b>เผย ตำรวจประจำศาลจังหวัดจันทบุรี ให้การอ้าง เสมียนทนายความแย่งปืนไปยิงอดีตจเรตำรวจดับ ด้าน ‘ผบช.ภ.2’ สั่งตั้งคณะกรรมการสอบข้อเท็จจริง</b>
      </p>
      <p>เมื่อวันที่ 14 พ.ย. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษกตร. กล่าวถึงความคืบหน้าเหตุยิงกันภายในศาลจังหวัดจันทบุรีจนเป็นเหตุให้มีผู้เสียชีวิต 3 ราย และบาดเจ็บ 2 ราย ว่า ขณะนี้ยังไม่ชัดเจนว่า ร.ต.อ.ขจร บรรจง ตำรวจประจำศาลจังหวัดจันทบุรี ส่งปืนหรือถูกนายธนากร ธีรวโรดม แย่งปืนไปยิง พล.ต.ต.ธารินทร์ จันทราทิพย์ อดีตจเรตำรวจเสียชีวิตกลางห้องพิจารณาคดี โดย พล.ต.ท.มนตรี ยิ้มแย้ม ผบช.ภ.2 ได้มีคำสั่งตั้งคณะกรรมการตรวจสอบข้อเท็จจริงในประเด็นนี้แล้ว คาดว่าไม่นานจะทราบผล โดยเบื้องต้น ร.ต.อ.ขจร ตำรวจประจำศาลจังหวัดจันทบุรี ให้การประกอบสำนวนชันสูตรศพอดีตจเรตำรวจ ว่าในวันเกิดเหตุทราบว่ามีเหตุการณ์ยิงกันในศาลเกิดขึ้นจึงไปนำอาวุธปืนพกประจำกายขนาด.45 เข้ามาในศาล ก่อนถูกนายธนากร ผู้ต้องหา แย่งปืนไปก่อเหตุ ซึ่งกระบวนการตรวจสอบจะดำเนินการคู่ขนานไปกับสำนวนคดีการเสียชีวิตของอดีตจเรตำรวจ<br/><br/>ส่วนกรณีพนักงานสอบสวนตั้งข้อหาฆ่าผู้อื่นโดยเจตนากับนายธนากร หนักเกินจริงหรือไม่ พ.ต.อ.กฤษณะ กล่าวว่า เป็นการตั้งข้อหาตามข้อเท็จจริงของเหตุการณ์ที่เกิดขึ้นประกอบกับการทำสำนวนของตำรวจเป็นระบบกล่าวหา ซึ่งผู้ถูกกล่าวหาสามารถหักล้างข้อกล่าวหาได้ถ้าเห็นว่าเป็นข้อหาที่หนักเกินจริง<br/><br/>ทั้งนี้หลังเกิดเหตุการณ์ใช้อาวุธปืนยิงกลางศาล 3 เหตุการณ์ ทั้งผู้พิพากษายิงตัวตายที่ศาลจังหวัดยะลา นักโทษใช้ปืนแหกห้องควบคุมศาลจังหวัดพัทยา และล่าสุดคดียิงกลางศาลจังหวัดจันทบุรี ทางศาลยังไม่ได้ประสานขอกำลังจากสำนักงานตำรวจแห่งชาติเข้าไปดูแลความปลอดภัยบริเวณศาลเป็นพิเศษ เนื่องจากในส่วนบริเวณศาลมีกฎหมายบังคับใช้อย่างชัดเจน เจ้าหน้าที่ตำรวจไม่สามารถพกพาอาวุธปืนเข้าไปได้<br/><br/><b><a href="https://dailynews.co.th/crime/741456">ใครไขปม!ตร.ศาลส่งปืนให้ 'เสมียนทนาย'ยิงดับพล.ต.ต.</a></b>            </p>
    </article>
  </body>
</html>