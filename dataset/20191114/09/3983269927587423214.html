<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/sinicia-el-canvi-de-frequencia-dels-canals-de-tv3-amb-laplicacio-del-segon-dividend-digital/nota-de-premsa/2963308/"/>
    <meta property="og:site_name" content="CCMA"/>
    <meta property="article:published_time" content="2019-11-14T09:20:58+00:00"/>
    <meta property="og:title" content="S'inicia el canvi de freqüència dels canals de TV3, amb l'aplicació del Segon Dividend Digital"/>
    <meta property="og:description" content="A partir d'avui, 14 de novembre, es durà a terme el Segon Dividend Digital que permetrà el desplegament de les futures xarxes de telecomunicacions 5G. Com a conseqüència, a les demarcacions de Girona, Tarragona i Lleida, els canals de TV3 canviaran de freqüència"/>
  </head>
  <body>
    <article>
      <h1>S'inicia el canvi de freqüència dels canals de TV3, amb l'aplicació del Segon Dividend Digital</h1>
      <h2>A partir d'avui, 14 de novembre, es durà a terme el Segon Dividend Digital que permetrà el desplegament de les futures xarxes de telecomunicacions 5G. Com a conseqüència, a les demarcacions de Girona, Tarragona i Lleida, els canals de TV3 canviaran de freqüència</h2>
      <address><time datetime="2019-11-14T09:20:58+00:00">14 Nov 2019, 09:20</time> by <a rel="author">CCMA</a></address>
      <p>L'alliberament de l'espai radioelèctric per a les futures xarxes de tecnologia mòbil 5G, el que es coneix com a Segon Dividend Digital, comporta que els canals de Televisió de Catalunya (TV3, Super3/33, 3/24, Esport3 i TV3HD) hagin de modificar les freqüències d'emissió a les comarques de Girona, Tarragona i Lleida. Aquest ajustament obligarà els espectadors d'aquestes demarcacions, en algun moment, a ressintonitzar els canals o a fer ajustos a les antenes, en funció de la situació.</p>
      <p>
        <b>Què cal fer i quan, segons l'habitatge i el tipus d'antena?</b>
      </p>
      <p><b>Aquells espectadors que visquin en un bloc de pisos i tinguin una antena col·lectiva, serà imprescindible que adaptin l'antena per poder sintonitzar els canals amb el canvi de freqüència. </b>Per fer-ho, cal posar-se en contacte <a href="http://politiquesdigitals.gencat.cat/ict">amb un instal·lador de telecomunicacions </a><a href="http://politiquesdigitals.gencat.cat/ict">homologat</a> a través del seu administrador de finques o del president o presidenta de la comunitat de veïns. El Ministeri d'Economia i Empresa, mitjançant l'empresa pública estatal Red.es, ha establert una línia d'ajuts directes dirigits a les comunitats de propietaris per subvencionar els costos derivats de l'adaptació de les antenes.</p>
      <p>D'altra banda, <b>aquells espectadors que visquin en un habitatge unifamiliar i tinguin una antena individual, l'únic que hauran de fer és ressintonitzar els canals de TV3 quan perdin l'emissió, és a dir, quan ja no els vegin.</b> Això passarà de forma progressiva en els pròxims mesos, ja que el canvi de freqüències de la TDT s'haurà d'haver completat abans del 30 de juny del 2020.</p>
      <p>El Segon Dividend Digital afecta totes les emissions de la CCMA per TDT a través del seu múltiplex a les demarcacions de Girona, Lleida i Tarragona. Això inclou els canals de Televisió de Catalunya, les emissores de Catalunya Ràdio que es reben per televisió i les emissions d'IB3. Les emissions de la CCMA a les comarques de Barcelona no n'estan afectades i, per tant, no tindran cap canvi de freqüència ni necessitat de ressintonització.</p>
      <p>
        <b>L'aplicació del Segon Dividend Digital</b>
      </p>
      <p>La reubicació dels canals de TDT és una obligació establerta per la Unió Europea a causa del procés d'alliberament del Segon Dividend Digital, que es destinarà a la tecnologia 5G mòbil. Aquest pla comporta el canvi de freqüència, entre d'altres, dels canals de TV3 a les demarcacions de Girona, Tarragona i Lleida. Complint el mandat de la Unió Europea, la CCMA inicia, el 14 de novembre del 2019, el trasllat dels canals afectats a les freqüències noves assignades. Aquest ajustament obliga els espectadors de les zones afectades, en algun moment, a ressintonitzar els canals o a fer ajustos a les antenes.</p>
      <p>Aquest canvi no implica l'aparició ni desaparició de canals de televisió, només fa que alguns es desplacin de freqüències. Tampoc implica l'obsolescència de televisors ni descodificadors TDT.</p>
      <p>
        <b>Informació detallada a l'audiència</b>
      </p>
      <p>Des d'avui mateix, la CCMA inicia una àmplia campanya informativa en què s'explica aquest procés.</p>
      <p>Els espectadors també poden adreçar-se al Servei d'Atenció a l'Audiència de la CCMA (<a href="http://www.tv3cat/atencio">www.tv3cat/atencio</a>) per resoldre qualsevol dubte relacionat amb el canvi de freqüències.</p>
      <p>La Generalitat de Catalunya també inicia una campanya d'informació. En trobareu tots els detalls al web <a href="https://mitjansdecomunicacio.gencat.cat/ca/temes/televisio/segon-dividend-digital/">https://mitjansdecomunicacio.gencat.cat/ca/temes/televisio/segon-dividend-digital</a> o trucant al telèfon 012.</p>
      <p>
        <a href="http://www.tv3.cat/">tv3.cat</a>
      </p>
    </article>
  </body>
</html>