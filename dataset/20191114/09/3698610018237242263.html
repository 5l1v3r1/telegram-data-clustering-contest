<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-rosiyskomu-blagovyeschensku-student-vidkriv-strilyaninu-v-koledzhi-zaginuli-dvi-lyudini-329603_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T09:07:00+00:00"/>
    <meta property="og:title" content="У російському Благовєщенську студент відкрив стрілянину в коледжі, загинули дві людини"/>
    <meta property="og:description" content="Нападник наклав на себе руки."/>
  </head>
  <body>
    <article>
      <h1>У російському Благовєщенську студент відкрив стрілянину в коледжі, загинули дві людини</h1>
      <h2>Нападник наклав на себе руки.</h2>
      <address>
        <time datetime="2019-11-14T09:07:00+00:00">14 Nov 2019, 09:07</time>
      </address>
      <p>Студент Амурського коледжу будівництва та житлово-комунального господарства (місто Благовєщенськ, Росія) <a href="https://dt.ua/WORLD/u-pidmoskov-yi-cholovik-vlashtuvav-strilyaninu-po-perehozhih-245175_.html"><b>відкрив стрілянину з рушниці</b></a>, в результаті чого дві людини загинули і ще троє отримали поранення, повідомляє <a href="https://meduza.io/feature/2019/11/14/student-otkryl-strelbu-v-kolledzhe-blagoveschenska-pogibli-dva-cheloveka">Meduza</a>.</p>
      <p>Він безперешкодно пройшов зі зброєю через пункт охорони, увійшов у свою аудиторію, направив рушницю на однокурсників і вигнав викладачку. Вона добігла до найближчого магазину, звідки викликала поліцію. Зловмисника блокували співробітники ДПС, які першими прибули на місце злочину за сигналом тривоги, повідомляє МВС. Поліцейські відкрили вогонь у відповідь по нападнику, поранивши його.</p>
      <p>Після евакуації студентів в коледжі були виявлені тіла двох людей, у тому числі нападника студента. Він покінчив з собою.</p>
      <p>За попередніми даними, причиною інциденту став конфлікт між учнями коледжу, заявили в поліції. Мисливську рушницю ІЖ-81, з якої стріляв злочинець, було офіційно на нього зареєстровано.</p>
      <p>Mash повідомляє, що нападник — 19-річний студент четвертого курсу Данило Засорин. Нібито він відкрив стрілянину через те, що його вигнали з аудиторії за запізнення. За іншою версією, причиною стрілянини стала помста за дівчину, пише телеграм-канал. Другий загиблий — однокурсник Засоріна Олексій Голубничий.</p>
      <p>Схожа трагедія сталася трохи більше року тому. 17 жовтня 2018 року в будівлі політехнічного коледжу в окупованій Керчі стався вибух. <a href="https://dt.ua/UKRAINE/u-politehnichnomu-koledzhi-u-kerchi-vibuhnula-bomba-nak-rf-291250_.html"><b>Вибуховий пристрій</b></a> спрацював у їдальні коледжу. Внаслідок вибуху та стрілянини загинули 20 осіб (5 викладачів і 15 студентів), ще кілька десятків дістали поранення, зокрема важкі.</p>
      <p>Підконтрольні російським окупантам слідчі органи кваліфікували напад за статтею "теракт", згодом перекваліфікували його на "вбивство". За даними російського слідства, 18-річний студент коледжу Владислав Росляков <a href="https://dt.ua/UKRAINE/rosiyska-vlada-zvinuvatila-u-vibuhu-v-okupovaniy-kerchi-studenta-koledzhu-291269_.html"><b>влаштував вибух і стрілянину в закладі</b></a>, а потім наклав на себе руки. Детальніше про минолорічну трагедію у окупованій Керчі читайте в статті Валентини Самар "<a href="https://dt.ua/internal/pristril-291544_.html"><b>Пристріл</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cHM6Ly9tZWR1emEuaW8v">Медуза</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>