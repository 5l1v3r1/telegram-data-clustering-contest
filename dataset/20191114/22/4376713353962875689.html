<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_15/roma-mamma-morta-parto-deceduta-anche-figlia-8-giorni-3b0ab9be-0790-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Roma, mamma morta di parto: deceduta anche la figlia di 8 giorni"/>
    <meta property="og:description" content="Erika De Leo è deceduta il 5 novembre dando alla luce la bimba. Nella prima indagine sono indagati 9 medici del Sant’Eugenio per omicidio colposo, ma è stato aperto un secondo fascicolo"/>
  </head>
  <body>
    <article>
      <h1>Roma, mamma morta di parto: deceduta anche la figlia di 8 giorni</h1>
      <h2>Erika De Leo è deceduta il 5 novembre dando alla luce la bimba. Nella prima indagine sono indagati 9 medici del Sant’Eugenio per omicidio colposo, ma è stato aperto un secondo fascicolo</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Giulio De Santis</a></address>
      <p>Una duplice tragedia in due atti. Il 13 novembre, due giorni fa, è morta Greta Erika De Leo, otto giorni di vita, venuta alla luce prematura lo scorso 5 novembre all’ospedale Sant’Eugenio. La sua nascita, però è coincisa con la morte della mamma Erika, deceduta il 5 novembre a 31 anni, nel dare alla luce la piccola Greta Erika. La procura già indaga sulla morte di Erika e con l’accusa di omicidio colposo sono stati iscritti nel registro degli indagati nove medici dell’equipe del nosocomio tra ginecologi, anestesisti e infermieri.</p>
      <h4>Doppia inchiesta</h4>
      <p>Ora però l’indagine potrebbe avere un ulteriore sviluppo: la morte della piccola comporterà l’apertura di una nuova inchiesta sempre con la stessa accusa, omicidio colposo. Le iscrizioni, nel primo caso, vanno considerate atti dovuti, mirate ad accertare le cause del dramma. Per quanto concerne la morte della neonata, il fascicolo è stato aperto venerdì mattina con il deposito della denuncia da parte dei familiari della piccola, assistiti dall’avvocato Giovanna Mazza. Ancora nessun medico pertanto è stato indagato. Dai primi accertamenti, riguardo alla scomparsa di Erika, la ragazza sarebbe morta a causa di una grave e improvvisa emorragia. La domanda cui dovrà dare una risposta l’autopsia, è se la morte di Erika sia stata provocata da una «placenta accreta», cioè aderente all’utero, o sia stata causata dalle manovre dei medici durante il parto. Come detto, la tragedia risale allo scorso 5 novembre. Erika - giunta alla 29esima settimana di gravidanza - si sente male e corre al pronto soccorso del Sant’Eugenio lamentando delle perdite di sangue. Erika De Leo è morta di parto, adesso a pochi giorni di distanza, è deceduta anche la neonata a cui era stato dato lo stesso nome della mamma.</p>
    </article>
  </body>
</html>