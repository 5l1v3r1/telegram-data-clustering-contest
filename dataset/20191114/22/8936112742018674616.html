<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/portugalia-litwa-wynik-na-zywo-i-relacja-live-eliminacje-euro-2020,985523.html"/>
    <meta property="og:site_name" content="TVN24"/>
    <meta property="article:published_time" content="2019-11-14T22:50:00+00:00"/>
    <meta property="og:title" content="Ronaldo zdemolował Litwinów. Rekord coraz bliżej"/>
    <meta property="og:description" content="Niespodzianki nie było, bo być nie mogło. Portugalczycy łatwo rozprawili się w Algarve z Litwinami, wygrali aż 6:0 i są coraz bliżej awansu na Euro. Mecz był popisem, a jakże, Cristiano Ronaldo."/>
  </head>
  <body>
    <article>
      <h1>Ronaldo zdemolował Litwinów. Rekord coraz bliżej</h1>
      <address>
        <time datetime="2019-11-14T22:50:00+00:00">14 Nov 2019, 22:50</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/21aec750-7231-4adc-ac61-3a5932d41e97.jpg?type=1&amp;srcmode=0&amp;srcx=1/1&amp;srcy=11/20&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/67d08ff2-acc6-4271-94ba-88fbc1579c2b-480p.mp4"/>
          <figcaption>Portugalia znokautowała Litwę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/11108a3dbfe4636cb40b84b803b2fff6/a7bd6b97-3e09-45a4-853a-04f4e8625450-480p.mp4"/>
          <figcaption>Portugalia pokonała Serbię w Belgradzie 4:2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/c0790f17-0c09-4199-94b8-b650fbaec4d2-480p.mp4"/>
          <figcaption>Cristiano Ronaldo i kibic podczas meczu el. Euro 2020...</figcaption>
        </figure>
        <figcaption>Portugalia znokautowała Litwę, Ronaldo strzelał gola za golem Foto: EPA/LUIS FORRA | Video: PAP/EPA</figcaption>
      </slideshow>
      <h3>Niespodzianki nie było, bo być nie mogło. Portugalczycy łatwo rozprawili się w Algarve z Litwinami, wygrali aż 6:0 i są coraz bliżej awansu na Euro. Mecz był popisem, a jakże, Cristiano Ronaldo.</h3>
      <p>Przed listopadowym dwumeczem z Litwą i Luksemburgiem portugalscy kibice zastanawiali się, w jakiej formie jest ich lider, który ostatnio miał problemy zdrowotne. Dlatego też w dwóch poprzednich meczach trener Juventusu Maurizio Sarri przedwcześnie ściągał Portugalczyka z boiska.</p>
      <p>- Gdyby nie był gotów do gry, nie powoływałbym go - szybko uciął dyskusję selekcjoner mistrzów Europy Fernando Santos w środę na konferencji prasowej. I wstawił kapitana do pierwszego składu w czwartkowym spotkaniu.</p>
      <h3>Szybko pozbawili rywali złudzeń</h3>
      <p>W rozegranym na początku września meczu jego piłkarze rozstrzelali Litwinów na ich boisku aż 5:1, a aż cztery bramki zdobył Ronaldo. Pierwszą już w siódmej minucie. Co ciekawe, w rewanżu pierwsze trafienie Portugalczyk zanotował także w tej minucie i także po rzucie karnym. Minął kwadrans i gracz Juventusu miał już drugiego gola w tym spotkaniu. Tym razem uderzył bez zastanowienia technicznie po podaniu Goncalo Paciencii.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/123bf01a-eb09-415c-82ef-40a6fb124a04.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Koledzy spieszą z gratulacjami do Ronaldo<cite>Źródło: EPA/Miguel A. Lopes</cite></figcaption>
      </figure>
      <p>W drugiej połowie za strzelanie wzięli się inni. W 52. minucie Pizzi - po strzale od poprzeczki i słupka, a 240 sekund później Paciencia. Dla gracza Eintrachtu Frankfurt było to debiutanckie trafienie w kadrze. Wkrótce później trafił też Bernardo Silva, a zaraz po nim Ronaldo, kompletując hat-tricka - dziewiątego w kadrze.</p>
      <h3>Dwa gole do setki</h3>
      <p>Kibice z pewnością zaczęli liczyć, ile bramek brakuje Cristiano do rekordu wszech czasów Ali Daeiego, jeśli chodzi o gole w narodowych barwach. W tym momencie miał 98 trafień, Irańczyk poprzestał na 109.</p>
      <p>Gdyby gwiazdor Juventusu był nieco skuteczniejszy, mógł spokojnie dobić w tym meczu do setki. W 83. minucie trener dał mu odpocząć. Schodząc, tym razem, nie grymasił.</p>
      <p>W równolegle toczonym spotkaniu Serbowie nie bez problemów pokonali Luksemburg 3:2 i pozostali na trzecim miejscu w grupie (13 punktów). Drudzy są Portugalczycy (14), którzy przepustki na Euro mogą wywalczyć w niedzielnym spotkaniu - z Luksemburgiem. Pewni już awansu i pierwszego miejsca są liderzy grupy Ukraińcy (19).</p>
      <p><b>Czwartkowe mecze 9. kolejki eliminacji ME:</b><br/><b>grupa A</b><br/>Anglia - Czarnogóra 7:0 (5:0)<br/>Czechy - Kosowo 2:1 (0:0)<br/><b>grupa B</b><br/>Serbia - Luksemburg 3:2 (2:0)<br/>Portugalia - Litwa 6:0 (2:0)<br/><b>grupa H</b><br/>Turcja - Islandia 0:0<br/>Francja - Mołdawia 2:1 (1:1)<br/>Albania - Andora 2:2 (1:1)</p>
      <p>Autor: lukl/twis / Źródło: eurosport.pl</p>
    </article>
  </body>
</html>