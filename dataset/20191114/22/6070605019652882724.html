<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Messi-torna-jugar-Argentina-despres_0_2344565596.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T22:43:26+00:00"/>
    <meta property="og:title" content="Messi torna a jugar amb l’Argentina 4 mesos després"/>
    <meta property="og:description" content="El davanter ha complert la sanció que li va imposar la Conmebol per les protestes arbitrals durant la Copa Amèrica"/>
  </head>
  <body>
    <article>
      <h1>Messi torna a jugar amb l’Argentina 4 mesos després</h1>
      <h2>El davanter ha complert la sanció que li va imposar la Conmebol per les protestes arbitrals durant la Copa Amèrica</h2>
      <address>
        <time datetime="2019-11-14T22:43:26+00:00">14 Nov 2019, 22:43</time>
      </address>
      <p>Quatre mesos després de la sanció que Leo Messi va rebre per criticar els àrbitres i la Confederació Sud-americana de Futbol al caure contra el Brasil en les semifinals de la Copa Amèrica, l’argentí tornarà a jugar avui un partit amb la seva selecció (18 h). De fet, Messi es tornarà a veure les cares amb el combinat brasiler, en un amistós que es disputarà a l’estadi King Saud University de Riad, a l’Aràbia Saudita. Sense Neymar, lesionat, l’astre blaugrana és el principal al·licient de l’enfrontament.</p>
      <p>Malgrat que es tracta d’un amistós, la rivalitat històrica entre els combinats nacionals argentí i brasiler, recentment encesa arran de les ja esmentades semifinals de la Copa Amèrica, deixa entreveure un partit atractiu. El Brasil arriba tocat a la cita, ja que des que va alçar la Copa Amèrica el juliol passat que no ha guanyat cap dels quatre partits que ha disputat: va empatar amb les seleccions del Senegal (1-1), Nigèria (1-1) i Colòmbia (2-2) i va caure davant el Perú (1-0). Un fet que fa que es qüestioni la rigidesa de l’esquema del seleccionador Tite, que té en el jove davanter de 18 anys del Reial Madrid Rodrygo Goes una nova il·lusió davant les lesions de Neymar. Durant els tres mesos de sanció de Messi, l’Argentina ha empatat sense gols amb Xile, va guanyar Mèxic (0-4), va empatar amb Alemanya (2-2) i va golejar l’Equador (1-6).</p>
      <p>Contra el Brasil, Messi es veurà les cares amb el seu company d’equip Arthur. A banda de l’argentí i el brasiler, altres blaugranes tenen compromisos avui amb les seves seleccions. Sergio Busquets, Luis Suárez i Todibo (aquest últim amb França sub-20) defensaran les seves seleccions contra Malta, Hongria i Turquia, respectivament. La França de Griezmann i Lenglet va derrotar ahir Moldàvia (2-1).</p>
    </article>
  </body>
</html>