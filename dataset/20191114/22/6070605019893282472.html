<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Catalunya-reunio-Francofonia-2020_0_2344565590.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T22:18:44+00:00"/>
    <meta property="og:title" content="Catalunya acollirà el 2020 una reunió de la Francofonia"/>
    <meta property="og:description" content="L’APF agrupa representants de 83 parlaments de parla francesa de tot el món i la cambra catalana en forma part des del 2008 com a “observadora permanent”"/>
  </head>
  <body>
    <article>
      <h1>Catalunya acollirà el 2020 una reunió de la Francofonia</h1>
      <h2>L’APF agrupa representants de 83 parlaments de parla francesa de tot el món i la cambra catalana en forma part des del 2008 com a “observadora permanent”</h2>
      <address>
        <time datetime="2019-11-14T22:18:44+00:00">14 Nov 2019, 22:18</time>
      </address>
      <p>El Parlament de Catalunya serà el 2020 la seu de la 33a cimera europea de l’Assemblea Parlamentària de la Francofonia (APF). Això el convertirà en l’escenari d’una trobada amb membres de 33 parlaments europeus, 22 d’ells estatals, com per exemple França, Suïssa, Bèlgica, Croàcia i Grècia. L’APF agrupa representants de 83 parlaments de parla francesa de tot el món i la cambra catalana en forma part des del 2008 com a “observadora permanent”.</p>
      <p>La decisió que Catalunya aculli la cimera es va prendre aquest dijous en una reunió de la branca europea de l’APF, que es va celebrar a Délemont (Suïssa). El president de la cambra catalana, Roger Torrent, hi va anar per defensar la candidatura, que es va aprovar per unanimitat. Torrent va celebrar que la decisió es tracta d’un “èxit diplomàtic”. “Hem posat de nou Catalunya al mapa acollint una assemblea de parlaments europeus. Sempre hem dit que la internacionalització de Catalunya és imparable i imprescindible”, va concloure. Fonts parlamentàries consultades per l’ARA van explicar que en aquestes cimeres es fan sessions i reunions per “compartir experiències, debats i treballs entre parlaments d’arreu d’Europa”, buscar sinergies i aprofitar aprenentatges. “I també hi ha els contactes que et permeten establir”, van afegir.</p>
      <h3>La “persecució” de l’Estat</h3>
      <p>Dijous a Délemont Torrent també va participar en dues sessions de treball en què va aprofitar per denunciar la judicialització a la qual l’Estat està sotmetent la cambra catalana. Tant ell com la resta de membres independentistes de la mesa del Parlament estan en el punt de mira de la Fiscalia i del Tribunal Constitucional per haver tramitat iniciatives vinculades a l’autodeterminació. Des de Suïssa, el president va reclamar que a la cambra catalana es pugui “parlar de tot sense ser perseguits”. A més, va criticar que l’Estat només ofereixi “repressió” quan el que cal és “diàleg polític” i va insistir que un referèndum és la solució, perquè “un estat democràtic no pot retenir part de la seva població per la força”.</p>
      <p>Si el 2020 continua la judicialització de la política, Torrent podrà tornar a portar les seves reclamacions a la cimera europea de l’APF. Aquesta vegada jugant a casa.</p>
    </article>
  </body>
</html>