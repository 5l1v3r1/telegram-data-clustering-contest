<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_15/milano-sfregio-partigiano-turro-blitz-neonazista-anti-segre-varese-e436dc52-076d-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Milano, sfregio al partigiano di Turro e blitz neonazista anti-Segre a Varese"/>
    <meta property="og:description" content="Due svastiche e il simbolo delle Ss naziste apparse, nella notte tra mercoledì e giovedì, sotto la lapide che ricorda Giuseppe Rinelli. L’estrema destra contro la cittadinanza conferita alla senatrice a vita"/>
  </head>
  <body>
    <article>
      <h1>Milano, sfregio al partigiano di Turro e blitz neonazista anti-Segre a Varese</h1>
      <h2>Due svastiche e il simbolo delle Ss naziste apparse, nella notte tra mercoledì e giovedì, sotto la lapide che ricorda Giuseppe Rinelli. L’estrema destra contro la cittadinanza conferita alla senatrice a vita</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Andrea Camurani e Stefania Chiale</a></address>
      <p>È l’ennesimo episodio, in un clima di tensione crescente nel Paese. Un clima in cui si prepara la manifestazione milanese del 10 dicembre in solidarietà a Liliana Segre, la senatrice a vita sotto scorta dal 7 novembre. Due svastiche e il simbolo delle Ss naziste sono comparse nella notte tra mercoledì e giovedì sotto la lapide di Giuseppe Rinelli in via Rovetta, a Turro. La targa ricorda il partigiano operaio prelevato da casa il 14 febbraio 1944 e morto a Mauthausen il 15 aprile 1945, a pochi giorni dalla Liberazione.</p>
      <p><b>Il presidente dell’Anpi provinciale Roberto Cenati non esita a collegare l’episodio a quanto sta vivendo la senatrice a vita</b>: «È un fatto gravissimo, il ripetersi di episodi antisemiti, di intolleranza e di odio è sotto gli occhi di tutti. Le scritte comparse (e subito cancellate giovedì pomeriggio, ndr) rientrano in questo clima». Non è che l’ultimo episodio milanese degli ultimi mesi: «Tra aprile e giugno sono state imbrattate cinque lapidi di partigiani — continua Cenati —. Oltre allo striscione inneggiante Mussolini dispiegato il 24 aprile in piazzale Loreto». Sabato 16 novembre alle 11 davanti alla lapide di Rinelli ci sarà «un presidio per ricordare il giovane partigiano», annuncia il presidente dell’Anpi provinciale, che conclude: «Milano sa reagire a questi fatti gravissimi non rimanendo indifferente».</p>
      <p><b>Da Milano a Varese: giovedì, i militanti del gruppo neonazista Comunità militante dei dodici raggi (Do. Ra.)</b> hanno attaccato sul loro sito il vice questore vicario di Varese Leopoldo Testa, «reo» di averli bloccati, con agenti della Digos e carabinieri, mentre tentavano di entrare a palazzo Estense durante il consiglio comunale che all’unanimità ha conferito la cittadinanza onoraria a Liliana Segre. «All’arroganza si può, a volte, rispondere con la violenza», scrivono. Solidarietà alle forze dell’ordine è stata espressa dal consigliere regionale Pd Samuele Astuti e dal sindaco Davide Galimberti.</p>
      <p><b>Giovedì, presso il Memoriale della Shoah di Milano, è stata inaugurata la mostra «100 giusti del mondo»</b>. Le 18 tavole di Jean Blanchaert raccontano le storie di donne e uomini che hanno messo a rischio la vita per difendere le vittime di discriminazioni. «È un’importantissima risposta alle campagne d’odio in atto», dice Gabriele Nissim, Presidente di Gariwo, la onlus che assieme a Comune e Ucei cura il Giardino dei Giusti di Milano. Dove ieri sono stati danneggiati due totem, nel secondo atto vandalico che colpisce il luogo in pochi giorni.</p>
    </article>
  </body>
</html>