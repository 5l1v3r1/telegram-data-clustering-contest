<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/sports/evrekse-gkol-se-agglia-kai-portogalia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T22:13:40+00:00"/>
    <meta property="og:title" content="«Έβρεξε» γκολ σε Αγγλία και Πορτογαλία"/>
    <meta property="og:description" content="Δεν ήταν πως δεν το περιμέναμε. Άλλο πράγμα να το βλέπεις όμως. Και άλλο να το βάζεις σημάδι στην ιστορία λίγο πριν το τέλος των προκριματικών του Euro. Εκεί που η Αγγλία  με χατ τρικ του Χάρι Κέιν σταμάτησε στο 7-0 επί του Μαυροβούνιου, και η Πορτογαλία με χατ τρικ του Κριστιάνο Ρονάλντο στο 6-0 επί της Λιθουανίας"/>
  </head>
  <body>
    <article>
      <h1>«Έβρεξε» γκολ σε Αγγλία και Πορτογαλία</h1>
      <h2>Δεν ήταν πως δεν το περιμέναμε. Άλλο πράγμα να το βλέπεις όμως. Και άλλο να το βάζεις σημάδι στην ιστορία λίγο πριν το τέλος των προκριματικών του Euro. Εκεί που η Αγγλία  με χατ τρικ του Χάρι Κέιν σταμάτησε στο 7-0 επί του Μαυροβούνιου, και η Πορτογαλία με χατ τρικ του Κριστιάνο Ρονάλντο στο 6-0 επί της Λιθουανίας</h2>
      <address><time datetime="2019-11-14T22:13:40+00:00">14 Nov 2019, 22:13</time> by <a rel="author">ΤοΒΗΜΑ Team</a></address>
      <p>Δεν ήταν πως δεν το περιμέναμε. Άλλο πράγμα να το βλέπεις όμως. Και άλλο να το βάζεις σημάδι στην ιστορία λίγο πριν το τέλος των προκριματικών του Euro. Εκεί που η Αγγλία  με χατ τρικ του Χάρι Κέιν σταμάτησε στο 7-0 επί του Μαυροβούνιου, και η Πορτογαλία με χατ τρικ του Κριστιάνο Ρονάλντο στο 6-0 επί της Λιθουανίας.</p>
      <p>Όλα αυτά πάντως σε ένα βράδυ που ανήκει αλλού. Στους Παγκόσμιους πρωταθλητές Γάλλους και στους Τσέχους, καθώς αμφότεροι πήραν το εισιτήριο για την τελική φάση του Euro.</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Εκεί που ακόμη δεν έχει προκριθεί η πρωταθλήτρια Ευρώπης, Πορτογαλία. Εξ ου και η «λύσσα» απόψε κόντρα στους Λιθουανούς. Ο Κριστιάνο Ρονάλντο πέτυχε το 9ο χατ τρικ της καριέρας του με το εθνόσημο (έφτασε στα 55 γκολ) και φυσικά το πήρε πάνω του. Η Πορτογαλία που έχει στην αποστολή της Σα, Σεμέδο, Ποντένσε (έμειναν όλοι στον πάγκο από τον Φερνάντο Σάντος) είναι πάντα στην δεύτερη θέση του ομίλου της, πίσω από την Ουκρανία (+5).</p>
      <p>Κρατά όμως στη μάχη με τους Σέρβους που αν και έκαναν τα εύκολα δύσκολα με το Λουξεμβούργο (3-2) ακολουθούν έναν βαθμό πιο πίσω μια αγωνιστική πριν από το φινάλε.</p>
      <p>Την ίδια ώρα η Αγγλία απολαμβάνει την ομαδάρα της. Και ο Χάρι Κέιν έγινε ο πρώτος παίκτης στην ιστορία των λιονταριών που πετυχαίνει συνεχόμενα χατ-τρικ στο Γουέμπλεϊ! Ο φορ της Τότεναμ ήταν «καυτός» στο 7-0 επί του Μαυρουβουνίου, με τα λιοντάρια να προηγούνται με 5-0 από το 37ο λεπτό! Στον ίδιο όμιλο, η Τσεχία πανηγυρίζει την επιστροφή της σε τελική φάση Euro, αφού με ανατροπή κέρδισε 2-1 το Κόσοβο.</p>
      <p>Μαζί προκρίθηκε μαθηματικά και η Γαλλία. Η Μολδαβία αιφνιδίασε στο Παρίσι και προηγήθηκε με 0-1, αμύνθηκε σθεναρά, όμως ένα πέναλτι του Ζιρού στο 77ο λεπτό επανέφερε την τάξη και βοήθησε τους «τρικολόρ» να πάρουν την νίκη.</p>
      <h3>Τα αποτελέσματα της προκριματικής φάσης του Euro 2020:</h3>
      <p>
        <b>1ος όμιλος</b>
      </p>
      <p>Τσεχία – Κόσοβο 2-1<br/>(71’ Κραλ, 79’ Τσέλουστκα / 50’ Νούχιου)</p>
      <p>Αγγλία – Μαυροβούνιο 7-0<br/>(11’ Οξλέϊντ-Τσάμπερλεϊν, 19’, 24’, 37’ Κέιν, 30’ Ράσφορντ, 66’ αυτ. Σόφρανετς, 84’ Εϊμπραχαμ)</p>
      <p>
        <b>2ος όμιλος </b>
      </p>
      <p>Πορτογαλία – Λιθουανία 6-0<br/>(7’ πεν, 22’, 65’ Κριστιάνο Ρονάλντο, 52’ Πίτσι, 56’ Πασιένσια, 63’ Μπερνάρντο Σίλβα)</p>
      <p>Σερβία – Λουξεμβούργο 3-2<br/>(11’, 43’ Μίτροβιτς, 70’ Ράντονιτς / 54’ Ροντρίγκες, 74’ Τουρπέλ)</p>
      <p>
        <b>8ος όμιλος</b>
      </p>
      <p>Αλβανία – Ανδόρα 2-2<br/>(6’ Μπάλαϊ, 55’ Μάναϊ / 18’, 48’ Μαρτίνεθ)</p>
      <p>Γαλλία – Μολδαβία 2-1<br/>(35’ Βαράν, 77’ πεν. Ζιρού / 9’ Ράτα)</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
    </article>
  </body>
</html>