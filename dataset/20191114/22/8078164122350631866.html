<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sette/cultura-societa/19_novembre_15/trucidati-notte-60-anni-fa-tragedia-clutter-narrata-truman-capote-d82e5e0a-038d-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Trucidati nella notte: 60 anni fa la tragedia dei Clutter narrata da Truman Capote"/>
    <meta property="og:description" content="La notte del 15 novembre 1959 due balordi in cerca di soldi entrarono nella casa della famiglia, in un paesino del Kansas: padre, madre e due figli furono massacrati. Il capolavoro «A sangue freddo» è l’impietosa radiografia della fine del sogno americano"/>
  </head>
  <body>
    <article>
      <h1>Trucidati nella notte: 60 anni fa la tragedia dei Clutter narrata da Truman Capote</h1>
      <h2>Il 15 novembre 1959 due balordi in cerca di soldi entrarono nella casa della famiglia, in un paesino del Kansas: padre, madre e due figli furono massacrati. Il capolavoro «A sangue freddo» è l’impietosa radiografia della fine del sogno americano</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Massimiliano Jattoni Dall’Asén</a></address>
      <p>Lo scrittore Truman Capote con gli attori Scott Wilson e Robert Blake, che interpretarono i due killer nella prima versione di «A sangue freddo», il film realizzato nel 1967 dalla Columbia Pictures (foto Getty Images)</p>
      <p>Il villaggio di Holcomb si trova nella campagna del Kansas, a circa 70 miglia a est dal confine con il Colorado. Alla fine degli anni Cinquanta non è che una manciata di fattorie sparse in una distesa infinita di campi di grano. Una desolazione che, come scriverà Truman Capote, «anche gli abitanti dello Stato chiamano semplicemente laggiù». Lo scrittore vi giunge nell’autunno di 60 anni fa, richiamato da un trafiletto apparso sul New York Times, in cui viene descritto per sommi capi quello che passerà alla storia come il massacro della famiglia Clutter. Giunto sul posto con l’amica Harper Lee (l’autrice de Il buio oltre la siepe ), Capote si immerge fin da subito nel mondo spettrale dei Clutter, intervista i vicini di casa delle vittime, ricostruisce la scena del delitto e, dopo che li hanno arrestati, intesse una lunga relazione con i due autori della mattanza. Per fissare poi tutto nel suo libro più originale, quel A sangue freddo che diventerà il capostipite, tra cronaca e romanzo, di un nuovo genere letterario. T</p>
      <h4>Una storia di abusi e un colpo studiato in cella</h4>
      <p>Tutto ha inizio la notte tra il 14 e il 15 novembre 1959, a 400 miglia di distanza dalla casa dei Clutter. Perry Smith, 31 anni, e Richard Hickock, 28, sono due balordi appena usciti di prigione. Si sono conosciuti proprio dietro le sbarre e lì, grazie a un altro galeotto, hanno saputo che nella campagna del Kansas c’è una fattoria con un tesoro nascosto in una cassaforte. Smith ha una storia costellata di abusi, subiti in famiglia e negli istituti dove ha vissuto dalla morte della madre. Hickock, invece, ha avuto un’infanzia serena, ma ha scelto di campare di truffe. Finire in prigione era nel loro destino, ma l’esperienza dietro alle sbarre non li ha rimessi in carreggiata e il colpo alla casa dei Clutter è troppo allettante. I due attraversano l’intero Kansas per giungere alla fattoria nelle prime ore del mattino. La casa è immersa nel buio, ma la porta sul retro è aperta. Smith e Hickock entrano, con loro hanno un fucile. Al piano di sopra dormono i quattro membri della famiglia Cuttler. Herb, 48 anni, e la moglie Bonnie, 45, si svegliano di soprassalto quando sentono qualcuno salire le scale. Herb non fa in tempo ad aprire la porta della camera che i due uomini lo hanno già immobilizzato. Bonnie lancia un grido e tenta di fuggire.</p>
      <figure>
        <img src="https://images2.corriereobjects.it/methode_image/2019/11/10/Sette/Foto%20Sette%20-%20Trattate/AP_091019073864-klh-U3150741267990aiC-593x443@Corriere-Web-Sezioni.jpg?v=201911150037"/>
        <figcaption>La fattoria di Holcomb, paesino del Kansas dove una famiglia fu massacrata da due balordi il 15 novembre 1959. Herb Clutter, 48 anni, la moglie Bonnie, 45, i figli Nancy, 16, e Kenyon, 15, furono uccisi a colpi di fucile e coltello (foto Ap)</figcaption>
      </figure>
      <h4>Il capofamiglia sgozzato: «Era un uomo gentile»</h4>
      <p>In un attimo Hickcok è su di lei e la lega al letto. Poi, intimano a Herb di portarli nelle camere dei figli: la 16enne Nancy sta ancora dormendo, ma Kenyon, 15, svegliato dai rumori viene sorpreso mentre si sta rivestendo. Rinchiusa Nancy nella sua stanza, Smith e Hickock costringono padre e figlio a scendere nel seminterrato. Herb Clutter cerca di farli ragionare: non solo in casa non c’è una cassaforte, non c’è nemmeno denaro. I due non gli credono, si innervosiscono, lo legano e lo picchiano. Inutilmente: di denaro in casa non ce n’è davvero. Ma Smith e Hickock hanno agito a volto scoperto: il destino dei Clutter è ormai segnato. Herb Clutter viene legato a una sedia, imbavagliato e sgozzato. L’uomo non muore, soffoca lentamente nel suo stesso sangue. Smith prende il fucile e gli spara alla testa. «Non volevo fargli del male», racconterà dal carcere a Capote. «Ho pensato che fosse un uomo gentile. Con una voce dolce. L’ho pensato fino a un attimo prima di tagliargli la gola». Il corpo di Herb giace abbandonato nel seminterrato. Nella stanza accanto, il cadavere di Kenyon è disteso su un divano: mani e piedi legati, il cranio sfondato da un colpo di fucile.</p>
      <h4>I QUATTRO DORMIVANO NELLE LORO CAMERE. <br/>HERB, IL CAPOFAMIGLIA, 48 ANNI, VENNE LEGATO <br/>A UNA SEDIA E SGOZZATO. GLI ALTRI VENNERO <br/>FINITI A COLPI DI FUCILE. LO SCRITTORE AMERICANO <br/>INTRATTENNE UN RAPPORTO AMBIGUO <br/>CON PERRY SMITH, UNO DEI DUE ASSASSINI</h4>
      <h4>Il bottino: una radio e meno di 50 dollari</h4>
      <p>Quando Smith e Hickock lasciano la fattoria con una radio e meno di 50 dollari, al piano di sopra ci sono i cadaveri di Bonnie e di Nancy: le due donne, folli di terrore, hanno implorato pietà, prima di essere finite con un colpo di fucile. I due criminali si danno alla fuga su un’auto rubata, ben presto inseguiti dalla polizia e dall’ombra del patibolo. La polizia ha trovato accanto al cadavere di Herb l’impronta dello stivale di Smith, ma è la dichiarazione dell’ex compagno di cella a inchiodarli. Quando vengono fermati in Nevada, confessano. Il processo è rapidissimo. Dopo sette giorni di dibattimento e 45 minuti di camera di consiglio, la sentenza: pena di morte per entrambi. Hickock e Smith trascorreranno i successivi cinque anni nel braccio della morte del penitenziario di stato del Kansas, per finire impiccati il 14 aprile del 1965. In quell’arco di tempo le visite di Capote, soprattutto a Smith. Lo scrittore penetrerà l’anima dell’assassino, ne carpirà la fiducia, in un gioco ambiguo di vicinanza e repulsione, facendosi rivelare cosa accadde quella notte.</p>
      <figure>
        <img src="https://images2.corriereobjects.it/methode_image/2019/11/10/Sette/Foto%20Sette%20-%20Trattate/AP_811249564583-klh-U31507412679906K-593x443@Corriere-Web-Sezioni.jpg?v=201911150037"/>
        <figcaption>Richard Hickock, 28 anni, dopo aver confessato l’omicidio della famiglia Clutter</figcaption>
      </figure>
      <h4>La cronaca della mattanza e le confidenze dei killer</h4>
      <p>Smith racconta allo scrittore che a uccidere le due donne è stato Hickock, che voleva anche stuprare la ragazza. È Smith a impedirglielo, ma quando gli venne chiesto di firmare la confessione rifiuta. Secondo la ricostruzione di Capote, Smith si assume la responsabilità degli omicidi perché è «dispiaciuto per la madre di Hickock». Ma andò davvero così? I documenti riemersi grazie a un’indagine del Wall Street Journal suggeriscono che gli omicidi siano stati compiuti ancora più a «sangue freddo» di quanto descritto da Capote. Nel manoscritto ritrovato di Hickock si legge che lui stesso puntava una torcia sul volto delle vittime per aiutare Smith a centrarle al primo colpo. Ricordando poi il momento dell’esecuzione di Kenyon, Hickock scrive: «Avrei voluto vedere come avrebbe fatto l’imbalsamatore a riempire quel buco».</p>
      <figure>
        <img src="https://images2.corriereobjects.it/methode_image/2019/11/10/Sette/Foto%20Sette%20-%20Trattate/AP_364349004567-klh-U3150741267990obD-593x443@Corriere-Web-Sezioni.jpg?v=201911150037"/>
        <figcaption>Perry Edward Smith, 31 anni, nel tribunale di Garden City, Kansas</figcaption>
      </figure>
      <h4>Un vano tentativo di salvare gli assassini dal patibolo</h4>
      <p>Dal manoscritto s’intuisce anche che il massacro potrebbe essere stato ordinato da qualcuno che odiava i Cuttler. Perché allora Capote avrebbe mentito? Per la simpatia che aveva iniziato a nutrire per Smith? A sangue freddo uscì nel gennaio del 1965, prima della morte dei due assassini: fu un vano tentativo di salvare loro la vita? Impossibile dirlo. Il libro consacrerà Capote nell’Olimpo degli scrittori americani, ma lo segnerà per sempre: il suo capolavoro narrativo sarà infatti l’ultima opera che riuscirà a portare a termine, testamento artistico e impietosa radiografia del fallimento del sogno americano.</p>
    </article>
  </body>
</html>