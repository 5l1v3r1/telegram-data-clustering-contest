<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/primeri-mezi-izraelem-a-islamskym-dzihadem-bylo-dvakrat-preruseno/1820810?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T22:13:00+00:00"/>
    <meta property="og:title" content="Příměří mezi Izraelem a Islámským džihádem bylo dvakrát přerušeno"/>
    <meta property="og:description" content="Jeruzalém - Izrael a radikální palestinská skupina Islámský džihád se dohodly na příměří v Pásmu Gazy a jeho okolí. Krátce po vyhlášení bylo porušeno vypálením několika raket na Izrael a totéž se opakovalo večer. Během dne klid zbraní trval. Izraelská armáda odpoledne zrušila bezpečnostní opatření v blízkosti Pásma Gazy, otevřela znovu hraniční přechody a zrušila omezení pro palestinské rybáře. Některé komunity na jihu země ale vzhledem k nebezpečí obnovení útoků zrušily páteční vyučování ve školách."/>
  </head>
  <body>
    <article>
      <h1>Příměří mezi Izraelem a Islámským džihádem bylo dvakrát přerušeno</h1>
      <address><time datetime="2019-11-14T22:13:00+00:00">14 Nov 2019, 22:13</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Izrael a radikální palestinská skupina Islámský džihád se dohodly na příměří v Pásmu Gazy a jeho okolí. Krátce po vyhlášení bylo porušeno vypálením několika raket na Izrael a totéž se opakovalo večer. Během dne klid zbraní trval. Izraelská armáda odpoledne zrušila bezpečnostní opatření v blízkosti Pásma Gazy, otevřela znovu hraniční přechody a zrušila omezení pro palestinské rybáře. Některé komunity na jihu země ale vzhledem k nebezpečí obnovení útoků zrušily páteční vyučování ve školách.</p>
      <p>Podle médií začalo příměří platit v 05:30 místního času (04:30 SEČ). Jen několik hodin poté bylo ale na jih Izraele vypáleno pět raket, uvedla na twitteru izraelská armáda s tím, že dvě rakety zachytil protiraketový štít. Téměř totéž se opakovalo večer, kdy byly podle armády vypáleny z pásma dvě rakety a obě zachytila protivzdušná obrana. Večerní útok následoval po protestu na severu Pásma Gazy, kde Palestinci vyjadřovali nesouhlas s příměřím. Nesouhlasí s ním ani část izraelské populace, podle níž je to ústupek teroristům.</p>
      <p>Bilance předchozích útoků proti radikálům v Pásmu Gazy, které Izrael zahájil v úterý, podle Palestinců stoupla na 34 mrtvých a 111 zraněných. Na izraelské straně utrpěli zranění od šrapnelů či skla tři Izraelci. Mezi palestinskými oběťmi je 18 radikálů, osm dětí a tři ženy.</p>
      <p>Příměří mezi skupinou Islámský džihád a Izraelem pomohl dojednat Egypt. Podle listu The Times of Israel souhlasila palestinská skupina Islámský džihád, že přestane odpalovat na izraelské území rakety a že zajistí, aby protesty podél hranice Pásma Gazy s Izraelem byly pokojné. Izrael podle listu naopak souhlasil, že nebude podnikat cílené útoky na členy Islámského džihádu a přestane střílet na protestující na hranicích.</p>
      <p>Několik hodin před zveřejněním informace o příměří zahynulo při izraelském útoku na město Dajr al-Balah osm lidí. Podle palestinských úřadů šlo o členy jedné rodiny, mezi nimiž byla i jedna žena a jedno dítě. Útok si vyžádal také 12 zraněných. Armáda oznámila, že útok mířil na velitele raketového oddílu Islámského džihádu Rasmího abú Malhúse. Sousedé ale tvrdí, že si Izraelci zvolili špatný cíl a zaútočili na rodinu abú Malhúsova jmenovce. "Byla to obyčejná, chudá rodina, která žila v chatrči bez vody a elektřiny z ruky do úst. Živili se chovem ovcí," citoval deník Haarec souseda rodiny.</p>
      <p>Boje začaly v úterý, kdy izraelská armáda zabila při útoku na dům v Pásmu Gazy jednoho z vůdců Islámského džihádu. Tato skupina pak vypálila na Izrael na 450 raket.</p>
      <p>Po 48hodinových bojích dnes armáda zrušila omezení vyhlášená předtím ve městech a vesnicích u hranice s Pásmem Gazy. Znovu otevřeny jsou hraniční přechody Erez a Kerem Šalom a palestinští rybáři mohou opět vyplouvat na moře do vzdálenosti 27 kilometrů od břehů. Vzhledem k trvajícímu klidu policie znovu nechala zprůjezdnit silnice na jihu Izraele.</p>
      <p>Izraelská armáda své útoky v Pásmu Gazy, které mířily i na soukromé domy, hájí. Jak dnes uvedl mluvčí izraelské armády Jonatan Konrikus, velitelé Islámského džihádu své domy využívají i jako sklady zbraní, čímž z nich dělají legitimní cíle. Další informace o útoku, při kterém zahynulo několik členů jedné rodiny, nevěděl, nicméně radikálové podle něj využívají své rodiny jako lidské štíty. "Všechny naše operace jsou promyšlené, přiměřené a zaměřené jen na vojenské cíle patřící Islámskému džihádu," dodal Konrikus.</p>
      <p>Proti počínání armády v Pásmu Gazy dnes ale protestovali arabští studenti univerzity v Tel Avivu. Na akci jich přišlo několik tisíc s hesly jako Žádný důvod neospravedlňuje zabíjení nevinných lidí, Zabíjení nevinných je terorismus, nikoli válka proti terorismu.</p>
    </article>
  </body>
</html>