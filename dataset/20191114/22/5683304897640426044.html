<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/14/modi-in-brics-summit.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T22:47:00+00:00"/>
    <meta property="og:title" content="മാന്ദ്യത്തിലും ബ്രിക്സ് രാജ്യങ്ങൾ വളർച്ചയുടെ പാതയിൽ: മോദി"/>
    <meta property="og:description" content="ബ്രസീലിയ ∙ ആഗോള മാന്ദ്യമുണ്ടായിട്ടും ബ്രിക്സ് രാജ്യങ്ങൾ സാമ്പത്തിക വളർച്ചയുടെ പാതയിലാണെന്നും അംഗരാജ്യങ്ങൾ തമ്മിലുള്ള ബിസിനസ് ഇടപാടുകൾ.brics summit. Malayalam News. Manorama Online. modi. putin. ബ്രിക്സ് . മോദി .India News. National News. Malayalam News. Manorama Online"/>
  </head>
  <body>
    <article>
      <h1>മാന്ദ്യത്തിലും ബ്രിക്സ് രാജ്യങ്ങൾ വളർച്ചയുടെ പാതയിൽ: മോദി</h1>
      <address><time datetime="2019-11-14T22:47:00+00:00">14 Nov 2019, 22:47</time> by <a rel="author">മനോരമ ലേഖകൻ</a></address>
      <p>ബ്രസീലിയ ∙ ആഗോള മാന്ദ്യമുണ്ടായിട്ടും ബ്രിക്സ് രാജ്യങ്ങൾ സാമ്പത്തിക വളർച്ചയുടെ പാതയിലാണെന്നും അംഗരാജ്യങ്ങൾ തമ്മിലുള്ള ബിസിനസ് ഇടപാടുകൾ ലളിതമാക്കുന്നതോടെ വ്യാപാരബന്ധം കൂടുതൽ വളരുമെന്നും 11ാമത് ബ്രിക്സ് ഉച്ചകോടിയിൽ പ്രധാനമന്ത്രി നരേന്ദ്ര മോദി പറഞ്ഞു. ലോകത്തെ ഏറ്റവും തുറന്ന, വ്യാപാരസൗഹൃദ സമ്പദ്‌വ്യവസ്ഥയാണ് ഇന്ത്യയുടേതെന്നും അദ്ദേഹം പറഞ്ഞു.</p>
      <p>ബ്രസീൽ, റഷ്യ, ഇന്ത്യ, ചൈന, ദക്ഷിണാഫ്രിക്ക എന്നീ 5 ബ്രിക്സ് രാജ്യങ്ങളും തമ്മിൽ ഡോളറിനു പകരം അതതു രാജ്യങ്ങളുടെ കറൻസിയിൽ ഇടപാടുകൾ നടത്തുന്ന കാര്യം സജീവപരിഗണനയിലുണ്ട്. ഭീകരവിരുദ്ധ പ്രവർത്തനങ്ങൾ ശക്തിപ്പെടുത്തുന്നതിനും സഹകരണം വർധിപ്പിക്കുന്നതിനുമായിരുന്നു ഇത്തവണത്തെ ഉച്ചകോടി.</p>
      <p>റഷ്യൻ പ്രസിഡന്റ് വ്ലാഡിമിർ പുടിൻ, ചൈനീസ് പ്രസിഡന്റ് ഷി ചിൻപിങ് എന്നിവരുമായി ഊഷ്മളമായ ചർച്ചകൾ നടത്തിയതായി പ്രധാനമന്ത്രി നരേന്ദ്ര മോദി അറിയിച്ചു. പുടിനുമായി ഈ വർഷം നാലാം തവണയാണ് മോദി കൂടിക്കാഴ്ച നടത്തുന്നത്. ഇന്ത്യൻ സംസ്ഥാനങ്ങളും റഷ്യൻ പ്രവിശ്യകളും തമ്മിലുള്ള വ്യാപാരത്തിനുള്ള തടസ്സങ്ങൾ നീക്കുന്ന കാര്യം മേഖലാതല സമ്മേളനത്തിൽ പരിശോധിക്കും. </p>
      <p>വ്യാപാരവും നിക്ഷേപവും വർധിപ്പിക്കുന്നതടക്കമുള്ള കാര്യങ്ങളിൽ ചൈനീസ് പ്രസിഡന്റുമായി മോദി വിശദമായ ചർച്ച നടത്തി. അതിർത്തി പ്രശ്നം സംബന്ധിച്ച് ഉദ്യോഗസ്ഥതലത്തിലും ചർച്ച നടത്തും.</p>
      <p>
        <b>മോദിക്ക് റഷ്യയിലേക്കും ചൈനയിലേക്കും ക്ഷണം</b>
      </p>
      <p>∙ പ്രധാനമന്ത്രി നരേന്ദ്ര മോദിക്ക് റഷ്യൻ പ്രസിഡന്റ് വ്ലാഡിമിർ പുടിൻ, ചൈനീസ് പ്രസിഡന്റ് ഷി ചിൻപിങ് എന്നിവരുടെ ക്ഷണം. 2020 മേയിൽ മോസ്കോയിൽ നടത്തുന്ന രണ്ടാം ലോക മഹായുദ്ധ വിജയദിനാഘോഷത്തിൽ പങ്കെടുക്കാനാണ് പുടിൻ ക്ഷണിച്ചത്.</p>
      <p>തമിഴ്നാട്ടിലെ മാമല്ലാപുരത്തിന് നടത്തിയ അനൗപചാരിക കൂടിക്കാഴ്ചയുടെ തുടർച്ചയായാണ് 2020ൽ മോദിയെ ചൈനയിലേക്ക് ഷി ക്ഷണിച്ചത്.</p>
      <p>
        <b>റിപ്പബ്ലിക് ദിനം: മുഖ്യാതിഥി ബ്രസീൽ പ്രസിഡന്റ്</b>
      </p>
      <p>ബ്രസീലിയ ∙ 2020 ലെ ഇന്ത്യൻ റിപ്പബ്ലിക് ദിനാഘോഷത്തിൽ മുഖ്യാതിഥിയായിരിക്കുക ബ്രസീൽ പ്രസിഡന്റ് ജയിർ ബൊൽസൊനാരോ. പ്രധാനമന്ത്രി നരേന്ദ്ര മോദിയുടെ ക്ഷണം അദ്ദേഹം സ്വീകരിച്ചു. ഇന്ത്യക്കാർക്ക് വീസാരഹിത യാത്രയ്ക്ക് അനുമതി നൽകിയതിനെ മോദി അഭിനന്ദിച്ചു.</p>
    </article>
  </body>
</html>