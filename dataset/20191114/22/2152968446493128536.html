<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/knsb-poiska-ot-gerb-oshte-pari-za-socialni-i-zdravni-specialisti.429638"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="КНСБ поиска от ГЕРБ още пари за социални и здравни специалисти"/>
    <meta property="og:description" content="Има договорка за увеличаване на квотата на ваучерите за храна | Dnes.bg"/>
  </head>
  <body>
    <article>
      <h1>КНСБ поиска от ГЕРБ още пари за социални и здравни специалисти</h1>
      <h2>Има договорка за увеличаване на квотата на ваучерите за храна</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>КНСБ поиска от ГЕРБ допълнителни пари за заплати на служителите в системата на социалните услуги, за здравните специалисти в детските градини и училищата и за младите преподаватели в университетите.</p>
      <p>Синдикатът започна регулярните си срещи с парламентарно представените партии между двете четения на държавния бюджет.</p>
      <p>Президентът на КНСБ Пламен Димитров е настоял за допълнителни 7 милиона лева, за да може стартовата заплата за всички, които работят в училищно и детско здравеопазване, от 1 януари да достигне 900 лева, предаде БНР.</p>
      <p>Поискани са и допълнително 20 милиона за попълване на дефицита в сферата на земеделието и изравняване на заплатите на младите преподаватели във висшите учебни заведения с тези на учителите, за които е предвидено ново увеличение от началото на годината.</p>
      <p>В системата на социалните услуги Пламен Димитров настоя за 20-процентно увеличение на заплатите на служителите с аргумента, че там положението е доста тежко, защото липсват млади хора заради ниски заплати.</p>
      <p>Президентът на КНСБ съобщи, че е постигната договорка с финансовото ведомство за увеличаване квотата на ваучерите за храна: "От първоначално предложените в бюджета 320 милиона квота, да станат 350 милиона, каквото беше нашето искане“.</p>
      <p>Председателят на Бюджетната комисия Менда Стоянова от ГЕРБ коментира, че КНСБ са били по-скромни в исканията си за разлика от предходни години.</p>
      <p>"Предполагам, че е така, защото самият бюджет удовлетворява доста проблеми в отделните сектори, а и най-вече заради политиката по доходите, която е предвидена в бюджета", каза Стоянова.</p>
      <p> </p>
    </article>
  </body>
</html>