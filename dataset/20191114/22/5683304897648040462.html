<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/15/rafale-jets-to-join-air-force-on-may.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T22:04:00+00:00"/>
    <meta property="og:title" content="വ്യോമസേനയ്ക്ക് പച്ചക്കൊടി; റഫാൽ മേയിൽ എത്തും"/>
    <meta property="og:description" content="ന്യൂഡൽഹി ∙ റഫാൽ യുദ്ധവിമാന ഇടപാടു സംബന്ധിച്ച പുനഃപരിശോധനാ ഹർജി തള്ളിയ സുപ്രീം കോടതി നടപടിയിൽ ആശ്വസിച്ച് വ്യോമസേന. ഇടപാടിനു കോടതി പച്ചക്കൊടി.rafale jets to join air force on may. Malayalam News. Manorama Online.India News. National News. Malayalam News. Manorama Online"/>
  </head>
  <body>
    <article>
      <h1>വ്യോമസേനയ്ക്ക് പച്ചക്കൊടി; റഫാൽ മേയിൽ എത്തും</h1>
      <address><time datetime="2019-11-14T22:04:00+00:00">14 Nov 2019, 22:04</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ റഫാൽ യുദ്ധവിമാന ഇടപാടു സംബന്ധിച്ച പുനഃപരിശോധനാ ഹർജി തള്ളിയ സുപ്രീം കോടതി നടപടിയിൽ ആശ്വസിച്ച് വ്യോമസേന. ഇടപാടിനു കോടതി പച്ചക്കൊടി കാട്ടിയതോടെ, റഫാൽ വിമാനങ്ങൾ സേനയുടെ ഭാഗമാകുന്നതിലെ അവസാന തടസ്സവും നീങ്ങി.</p>
      <p>അടുത്ത മേയിൽ വിമാനങ്ങൾ ഇന്ത്യയിലെത്തിത്തുടങ്ങും. റഫാൽ പറപ്പിക്കുന്നതിനുള്ള വിദഗ്ധ പരിശീലനത്തിനായി സേനയുടെ ഫൈറ്റർ പൈലറ്റുമാരെ ഫ്രാൻസിലേക്ക് അയയ്ക്കും.</p>
      <p>31 ഫൈറ്റർ സ്ക്വാഡ്രണുകളാണു (ഒരു സ്ക്വാഡ്രണിലുള്ളത് 18 യുദ്ധവിമാനങ്ങൾ) വ്യോമസേനയ്ക്കുള്ളത്. സേനയുടെ സ്ക്വാഡ്രൺ ശേഷി 42 ആണെന്നിരിക്കെ, നിലവിലെ യുദ്ധവിമാന ശേഖരം വളരെ കുറവാണ്.</p>
      <p>പാക്ക്, ചൈനാ ഭീഷണി നേരിടാൻ കരുത്തുറ്റ യുദ്ധവിമാനങ്ങൾ അടിയന്തരമായി ലഭ്യമാക്കണമെന്ന നിലപാടിലാണു സേന. പാക്കിസ്ഥാന്റെ പക്കലുള്ള എഫ് 16നെ അപേക്ഷിച്ചു കരുത്തിലും സംഹാരശേഷിയിലും മുന്നിലാണ് റഫാൽ.</p>
      <p>സുഖോയ് 30, മിഗ് 21, മിഗ് 27, മിഗ് 29, മിറാഷ് 2000, ജാഗ്വർ യുദ്ധവിമാനങ്ങളാണു നിലവിൽ സേനയ്ക്കുള്ളത്. കാലപ്പഴക്കം ചെന്ന മിഗ് 21, 27 വിമാനങ്ങൾ 5 വർഷത്തിനകം ഘട്ടംഘട്ടമായി ഒഴിവാക്കും. അതുണ്ടാക്കുന്ന വിടവു നികത്താൻ റഫാലിന്റെ വരവു സഹായിക്കും.</p>
    </article>
  </body>
</html>