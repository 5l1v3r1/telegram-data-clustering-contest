<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceske-basketbalistky-zahajily-boje-o-me-vyhrou-v-italii/1821246?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T22:05:00+00:00"/>
    <meta property="og:title" content="České basketbalistky zahájily boje o ME výhrou v Itálii"/>
    <meta property="og:description" content="Cagliari (Itálie) - České basketbalistky vstoupily do kvalifikace o postup na mistrovství Evropy 2021 vítězstvím 62:52 na palubovce favorita skupiny Itálie. Další zápas čeká výběr trenéra Štefana Svitka v neděli, kdy v pražské hale Královka nastoupí proti Rumunsku."/>
  </head>
  <body>
    <article>
      <h1>České basketbalistky zahájily boje o ME výhrou v Itálii</h1>
      <address><time datetime="2019-11-14T22:05:00+00:00">14 Nov 2019, 22:05</time> by <a rel="author" href="http://www.ctk.cz/" target="_blank">ČTK</a></address>
      <p>Cagliari (Itálie) - České basketbalistky vstoupily do kvalifikace o postup na mistrovství Evropy 2021 vítězstvím 62:52 na palubovce favorita skupiny Itálie. Další zápas čeká výběr trenéra Štefana Svitka v neděli, kdy v pražské hale Královka nastoupí proti Rumunsku.</p>
      <p>"Je to velmi cenné vítězství i když jak moc, to uvidíme až po dalších zápasech v kvalifikaci," řekl pro web české federace Svitek. "Dnes zaslouží pochvalu jednoznačně obrana. Pracovali jsme jako tým a Italky měly těžké dostat se ke snadným střelám," dodal.</p>
      <p>Reprezentantky v létě na mistrovství Evropy obsadily předposlední místo, ale tehdy se musely obejít mimo jiné bez Julie Reisingerové a Kii Vaughnové. A obě pivotky, které šampionát zmeškaly kvůli zranění, dnes patřily k hlavním oporám. Reisingerová byla s 15 body nejlepší střelkyní týmu, hned za ní skončila s 11 body Vaughnová.</p>
      <p>Hostující tým navíc rozložil střelbu i na další hráčky. "Jsem rád, že to tak je, protože dobré týmy nemají pouze jednoho, dva extra střelce. A i když se k tomu už nechci už moc vracet, tak myslím, že tohle nám chybělo na mistrovství Evropy," přidal slovenský kouč.</p>
      <p>Češky sice v Cagliari vyhrály první poločas 33:29, ale po čtyřminutové sérii bez koše a sérii 0:10 ve třetí čtvrtině se dostala Itálie do vedení 39:33. Trenér Svitek si však vzal oddechový čas, který nastartoval hostující celek k obratu. Po třetí čtvrtině už zase české hráčky vedly 44:41 a náskok do konce zápasu ještě vylepšily.</p>
      <p>Český tým tak úspěšně vykročil za čtrnáctou účastí na mistrovství Evropy za sebou. Na šampionát, který v roce 2021 budou hostit finalisté minulého Eurobasketu Španělsko s Francií, postoupí vítězové devíti kvalifikačních skupin a pět nejlepších celků z druhých míst.</p>
      <h3>Kvalifikace basketbalistek o postup na ME 2021 - skupina D:</h3>
      <p>--------</p>
      <p>
        <b>Itálie - ČR 52:62 (19:16, 29:33, 41:44)</b>
      </p>
      <p>Nejvíce bodů: Zandalasiniová 16, Dottová 13, Bestagnová 10 - Reisingerová 15, Vaughnová 11, Elhotová 9. Fauly: 14:16. Trestné hody: 13/6 - 8/7. Trojky: 4:3. Doskoky: 35:47.</p>
      <p>
        <b>Rumunsko - Dánsko 70:55 (39:29).</b>
      </p>
      <p>
        <b>Tabulka:</b>
      </p>
      <ul>
        <li>1. | Rumunsko | 1 | 1 | 0 | 70:55 | 2</li>
        <li>2. | ČR | 1 | 1 | 0 | 62:52 | 2</li>
        <li>3. | Itálie | 1 | 0 | 1 | 52:62 | 1</li>
        <li>4. | Dánsko | 1 | 0 | 1 | 55:70 | 1</li>
      </ul>
    </article>
  </body>
</html>