<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Barons-PSOE-questionen-coalicio-podem_0_2344565587.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T22:13:27+00:00"/>
    <meta property="og:title" content="'Barons' del PSOE ja qüestionen la coalició"/>
    <meta property="og:description" content="García Page recela de l’acostament a Podem i ERC"/>
  </head>
  <body>
    <article>
      <h1>'Barons' del PSOE ja qüestionen la coalició</h1>
      <h2>García Page recela de l’acostament a Podem i ERC</h2>
      <address>
        <time datetime="2019-11-14T22:13:27+00:00">14 Nov 2019, 22:13</time>
      </address>
      <p>Des de l’arribada de Pedro Sánchez a la Moncloa a mitjans del 2018, la pau al PSOE es va imposar després d’anys de trasbals i una llarga etapa d’oposició als governs de Mariano Rajoy. La victòria electoral del 28 d’abril va curar totes les ferides i el líder del PSOE es va sotmetre a la repetició electoral sense gaire contestació interna. Amb la caiguda de tres escons i l’aixecament del veto a la coalició amb Unides Podem, s’han deixat sentir algunes veus crítiques del socialisme. Són els sospitosos habituals, l’ala més dura del partit, amb el president manxec, Emiliano García Page, com un dels referents. Ahir es va fer sentir en declaracions a <i>El Mundo</i>,en què va expressar els seus recels a una coalició amb Pablo Iglesias que miri cap a Esquerra.</p>
      <p>“El govern d’Espanya no pot dependre dels independentistes”, assegurava Page, subratllant un missatge que tantes vegades havia proclamat Sánchez abans del 10-N per argumentar la petició a PP i Cs perquè facilitessin el govern socialista. Per al president de Castella-la Manxa, que l’acord que van signar Sánchez i Iglesias parli de problema de “convivència” i de “diàleg dins la Constitució” no és prou contundent per parar els peus a l’independentisme. “És molt evident, però potser cal recordar que la Constitució no admet ni trossejar la sobirania nacional, ni qüestionar la unitat d’Espanya, ni el dret d’autodeterminació, ni facultar una part del país a fer referèndums sobre qüestions que ens afecten a tots i que són competència exclusiva de l’Estat, ni establir de manera permanent una relació bilateral entre el govern espanyol i una part de la nació”, va dir.</p>
      <p>El canvi de to i de prioritats que ha exhibit Sánchez és notori. En aquesta mateixa línia, el president de la Generalitat Valenciana, Ximo Puig, va posar l’accent en la necessitat de formar govern i iniciar la legislatura, més enllà dels suports amb els quals això sigui possible. “No es tracta de dependre de l’independentisme, com no es tractaria de dependre del PP o de Cs. Es tracta de fer que aquest govern, que és el que suma mési l’únic possible, comenci a caminar. No es tracta de dependre de ningú”, va replicar Puig, ubicat en la banda més dialogant del PSOE. La pressió de determinats mitjans espanyols per assenyalar els mals d’aquest pacte es podria acompanyar del malestar d’un determinat sector del partit, el que va sortir derrotat de les primàries que van permetre a Sánchez recuperar la secretaria general. L’últim precedent de certa convulsió interna pel tema català es va produir amb el debat sobre la figura del relator entre la Generalitat i la Moncloa fa menys d’un any, amb Page i el líder extremeny, Guillermo Fernández Vara, com a principals instigadors.</p>
      <h3>Ibarra estriparia el carnet</h3>
      <p>La del president manxec no va ser ahir l’única crítica a l’acostament a ERC. L’exlíder del partit a Extremadura Juan Carlos Rodríguez Ibarra va ser taxatiu i va assegurar que estriparà el carnet si Sánchez pacta amb Podem i els independentistes. Reiterava així el que ja va expressar el 2016 abans que Rajoy fos president. Ibarra va fer aquestes declaracions ahir en un acte en què va participar l’expresident socialista Felipe González, que va assegurar sentir-se “orfe de representativitat” política. Tot i no rebutjar el pacte PSOE-Podem, va advertir que pot ser contraproduent parlar del repartiment de cadires abans del programa.</p>
    </article>
  </body>
</html>