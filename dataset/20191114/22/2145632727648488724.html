<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/istorie/14886513-primul-roman-care-a-ajuns-in-antarctica"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Primul român care a ajuns în Antarctica"/>
    <meta property="og:description" content="La 15 noiembrie 1868 s-a născut biologul Emil Racoviţă, membru şi preşedinte al Academiei Române, primul explorator român în Antarctica. În 1899 participă la expediţia întreprinsă de vasul"/>
  </head>
  <body>
    <article>
      <h1>Primul român care a ajuns în Antarctica</h1>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <slideshow>
        <figure>
          <img src="https://storage0.dms.mpinteractiv.ro/media/401/321/33406/14886513/1/belgica1web.jpg"/>
          <figcaption>Primul român care a ajuns în Antarctica</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/33406/14886513/2/emil-racovita.jpg"/>
          <figcaption>Primul român care a ajuns în Antarctica</figcaption>
        </figure>
      </slideshow>
      <p>La 15 noiembrie 1868 s-a născut biologul Emil Racoviţă, membru şi preşedinte al Academiei Române, primul explorator român în Antarctica. În 1899 participă la expediţia întreprinsă de vasul "Belgica" în Antarctica. În 1920, la Universitatea din Cluj, organizează primul Institut de Speologie din lume (m. 19 noiembrie 1947)</p>
      <p>Emil Racoviţă (15 noiembrie 1868, Iaşi - 17 noiembrie 1947, Cluj-Napoca) este fondatorul biospeologiei, biolog şi speolog, explorator şi academician, potrivit site-ului Institutului Cultural Român.</p>
      <p>Emil Racoviţă a fost membru titular al Academiei Române din anul 1920, preşedinte al Academiei între 1926 şi 1929 şi profesor la Universitatea din Cluj (1920-1947).</p>
      <p>La numai 25 de ani, în 1893, a fost ales membru al Societăţii zoologice din Franţa. A fost director adjunct al staţiunii zoologice marine de la Banyuls-sur-Mer (Franţa), director adjunct al laboratorului de anatomie comparată de la Sorbona şi codirector al revistei internaţionale Archives de zoologie expérimentale et générale. În lucrarea "Essai sur les problèmes biospéologiques" din 1907, Emil Racoviţă a pus bazele unei noi ştiinţe - biospeologia.</p>
      <figure>
        <img src="https://storage0.dms.mpinteractiv.ro/media/401/321/33406/14886513/2/emil-racovita.jpg"/>
      </figure>
      <p>A participat în calitate de naturalist, împreună cu Roald Amundsen, Frederick Cook, Antoine Dobrowolski şi Henryk Arctowski la expediţia în Antarctica cu nava "Belgica" (1897-1899), sub conducerea lui Adrien de Gerlache. În timpul acestei expediţii, Emil Racoviţă, împreună cu ceilalţi oameni de ştiinţă, a adunat un bogat material ştiinţific botanic şi zoologic, care a constituit ulterior obiectul unui număr de 60 volume publicate, reprezentând o contribuţie ştiinţifică mai mare decât a tuturor expediţiilor antarctice anterioare luate la un loc. În urma acestei expediţii, savantul român a întreprins un studiu aprofundat asupra vieţii balenelor, pinguinilor şi altor păsări antarctice.</p>
      <p>A înfiinţat în 1920, la Universitatea din Cluj, primul institut de speologie din lume, crearea acestui institut fiind consfinţită printr-o lege specială promulgată pe 26 aprilie 1920. În cadrul acestui nou institut, Emil Racoviţă a predat primul curs de biologie generală din România. Pentru început, institutul de speologie de la Cluj a funcţionat ca parte componentă a Facultăţii de Ştiinţe din Cluj, reprezentând cadrul oficial în care fondatorul său a mutat şi sediul Societăţii Ştiinţifice "Biospeologica", pe care o întemeiase în 1907, ca instrument internaţional de coordonare a activităţii tuturor zoologilor interesaţi de studiul faunei subterane.</p>
      <p>Racoviţă este fondatorul biospeologiei, o ştiinţă prin excelenţă sintetică, concepută iniţial în scopul de a ajunge la o reconstituire cât mai fidelă a istoriei naturale a domeniului subteran. Emil Racoviţă a definit biospeologia ca ştiinţa formelor de viaţă din mediul subteran (peşteri şi pânze freatice). Cercetările sale asupra sistematicii, ecologiei şi evoluţiei animalelor subterane au contribuit la dezvoltarea unei perspective filogenetice în sistematică. Mare iubitor al naturii, Emil Racoviţă este unul dintre iniţiatorii ocrotirii monumentelor naturii din România.</p>
      <p>A publicat, pe lângă materiale de specialitate, şi alte lucrări privind organizarea învăţământului superior şi a cercetării ştiintifice. Principalele lucrări ştiinţifice semnate de Emil Racoviţă - "Essai sur les problèmes biospéologiques" (1907), "Speologia" (1927) şi "Evoluţia şi problemele ei" (1929) - au contribuit esenţial la dezvoltarea cercetării biologice şi speologioce, la nivel internaţional.</p>
      <p>Institutul de speologie de la Cluj a fost reorganizat în 1960, trecând sub egida Academiei Române şi primind numele de Institutul de Speologie "Emil Racoviţă".</p>
      <p>
        <b>Descoperă îţi prezintă principlalele semnificaţii istorice ale zilei de 15 noiembrie:</b>
      </p>
      <p><b>1845</b> - S-a născut filosoful şi scriitorul Vasile Conta (m. 21 aprilie 1882)<br/><br/><b>1876</b> - S-a născut Anna de Noailles (născută Brâncoveanu), scriitoare franceză de origine română. A fost prima femeie membră a Academiei Regale din Belgia şi a fost aleasă membră de onoare a Academiei Române, alături de cântăreaţa de operă Elena Măcărescu, fiind primele femei admise în această instituţie (m. 1933)<br/><br/><b>1898</b> - S-a născut Benjamin Fundoianu, poet şi eseist român (m. octombrie 1944)<br/><br/><b>1911</b> - S-a născut Alexandru Ciorănescu, lingvist, etimolog, istoric, poet, prozator (m. 25 noiembrie 1999)<br/><br/><b>1916 </b>- A incetat din viaţă scriitorul Henryk Sienkiewicz, laureat al Premiului Nobel pe anul 1905 ("Potopul". "Quo vadis?", "Cavalerii teutoni") (n. 5 mai 1846)<br/><br/><b>1917 </b>- A încetat din viaţă Emile Durkheim, fondatorul şcolii franceze de sociologie; a stabilit obiectul şi metodele de studiu ale sociologiei: "Regulile metodei sociologice" (n. 1858)<br/><br/><b>1955</b> - Consiliul de securitate al ONU a aprobat primirea în rândurile organizaţiei a 16 de noi state printre care şi R.P. Română.<br/><br/><b>1976</b> - A incetat din viaţă Jean Gabin, actor de teatru şi film; a interpretat rolul comisarului Maigret în mai multe ecranizări după romanele lui Georges Simenon (n. 17 mai 1904)<br/><br/><b>1987</b> - A avut loc revolta anticomunistă a muncitorilor de la Braşov<br/><br/><b>1997</b> - Ministrul român de Finanţe şi omologul său vietnamez au semnat un acord privind achitarea, în termen de cinci ani, a datoriilor Vietnamului către România, cifrate la 12 milioane de dolari<br/><br/><b>2002</b> - Hu Jintao este ales secretar general al Partidului Comunist din China<br/><br/><b>2008</b> - Doisprezece mineri au murit şi alţi 13 au fost internaţi la Spitalul de Urgenţă Petroşani, în urma a două explozii care au avut loc la mina Petrila<br/><br/><b>2009 </b>- A decedat Patriarhul Bisericii Ortodoxe Sârbe, Pavle.</p>
      <related>
        <a href="https://www.descopera.ro/istorie/15933641-descoperire-remarcabila-in-toscana-dovedeste-partea-inspaimantatoare-a-etruscilor"/>
      </related>
      <related>
        <a href="https://www.descopera.ro/istorie/15933125-se-tineau-de-mana-de-5000-de-ani-descoperire-impresionanta-in-rusia-suntem-extrem-de-norocosi-pentru-ce-am-gasit"/>
      </related>
      <related>
        <h4>Citeşte şi</h4>
        <a href="https://www.descopera.ro/istorie/14885653-imparatul-care-a-adus-grandoare-imperiului-roman"/>
        <a href="https://www.descopera.ro/istorie/14884200-cum-i-a-ucis-mihai-viteazul-pe-creditorii-turci-veniti-sa-ridice-banii-pentru-inscaunarea-lui"/>
        <a href="https://www.descopera.ro/istorie/14883015-istoria-timbrului-cu-cap-de-bour-unul-dintre-cele-mai-valoroase-din-intreaga-lume"/>
        <a href="https://www.descopera.ro/istorie/14882148-helmut-schmidt-cancelarul-german-care-s-a-opus-cu-vehementa-actiunilor-armatei-rosii"/>
      </related>
    </article>
  </body>
</html>