<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_15/tenerezza-stasera-rai3-film-struggente-gianni-amelio-98d1dc3c-07de-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="«La tenerezza», stasera su Rai3 il film struggente di Gianni Amelio"/>
    <meta property="og:description" content="Storia di un padre non più giovane (Renato Carpentieri) , freddo con i figli tra cui Giovanna Mezzogiorno. La salvezza arriva da Elio Germano e Micaela Ramazzotti."/>
  </head>
  <body>
    <article>
      <h1>«La tenerezza», stasera su Rai3 il film struggente di Gianni Amelio</h1>
      <h2>Storia di un padre non più giovane (Renato Carpentieri) , freddo con i figli tra cui Giovanna Mezzogiorno. La salvezza arriva da Elio Germano e Micaela Ramazzotti.</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Maria Volpe</a></address>
      <p>«Dice un poeta arabo che la felicità non è una meta da raggiungere ma una casa a cui tornare. Tornare... non andare!»Un film intriso di dolore ma anche un inno alla vita. #LaTenerezza con #ElioGermano, #MicaelaRamazzotti, e #RenatoCarpentieri. Questa sera su #Rai3. Così su twitter, Rai3 ha annunciato il film di questa sera</p>
      <p>Un film intenso — La tenerezza, Rai3, ore 21.15 - dopo il passaggio trionfale ai Nastri d’Argento nel 2017 e ai David di Donatello nel 2018, firmato dal regista Gianni Amelio, ambientato a Napoli e ispirato al libro di Lorenzo Marone “La Tentazione di essere felici”. La storia di due famiglie in una Napoli inedita, lontana dalle periferie, una città borghese dove il benessere può mutarsi in tragedia</p>
      <p>Il cast del film è di prim’ordine: Elio Germano, Renato Carpentieri, Micaela Ramazzotti, Giovanna Mezzogiorno e Greta Scacchi. Il film ha ricevuto numerosi riconoscimenti tra cui il Nastro d’Argento come miglior film e per la migliore regia; Renato Carpentieri ottenne il David di Donatello nel 2018, il Nastro d’argento e il Globo d’oro come migliore attore protagonista nei panni di Lorenzo, l’anziano avvocato in pensione. La tenerezza è stato anche tra i 14 film di nazionalità italiana a concorrere per l’Oscar per il miglior film straniero</p>
      <p>Il film è la storia di Saverio (Renato Carpentieri), un avvocato in pensione che si trova in ospedale a causa di un infarto ma che si rifiuta di parlare con i figli Elena (Giovanna Mezzogiorno) e Saverio (Arturo Muselli) con i quali ha interrotto ogni tipo di rapporto. Tornato a casa, la vita di Saverio sembra prendere una piega diversa grazie alla sua nuova vicina di casa Michela (Micaela Ramazzotti) che si è trasferita insieme al marito Fabio (Elio Germano) e i due figli. Vittima della violenza del marito che la ridurrà in coma, Michela troverà in Saverio un insospettabile aiuto, mentre l’uomo avrà forse finalmente modo di fare i conti con quello che ha sbagliato e lo ha irrimediabilmente allontanato dai propri figli. Nel cast del film figura, con un piccolo ruolo, anche la cantante neomelodica Maria Nazionale.</p>
    </article>
  </body>
</html>