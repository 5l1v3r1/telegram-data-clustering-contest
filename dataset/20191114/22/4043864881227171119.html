<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232003/"/>
    <meta property="og:site_name" content="Українська правда"/>
    <meta property="article:published_time" content="2019-11-14T22:35:15+00:00"/>
    <meta property="og:title" content="Рябошапка сподівається на розкриття справи Шеремета, але не Гонгадзе"/>
    <meta property="og:description" content="Генеральний прокурор Руслан Рябошапка вважає, що знайти замовників вбивства журналіста Георгія Гонгадзе малоймовірно. Щодо справи вбивства Павла Шеремета, то генпрокурор сподівається на розкриття злочину."/>
  </head>
  <body>
    <article>
      <h1>Рябошапка сподівається на розкриття справи Шеремета, але не Гонгадзе</h1>
      <address>
        <time datetime="2019-11-14T22:35:15+00:00">14 Nov 2019, 22:35</time>
      </address>
      <p>Генеральний прокурор Руслан Рябошапка вважає, що знайти замовників вбивства журналіста Георгія Гонгадзе малоймовірно. Щодо справи вбивства Павла Шеремета, то генпрокурор сподівається на розкриття злочину.</p>
      <p><b>Джерело: </b><a href="https://www.currenttime.tv/a/ryaboshapka/30272093.html">інтерв’ю</a> Рябошапки для "Настоящее время"</p>
      <p><b>Пряма мова: </b>"Це, мабуть, одна з тих справ (справа Гонгадзе – УП), де суспільству можна або потрібно давати відповідь, і я не думаю, що суспільству ця відповідь сподобається.</p>
      <p>Я вважаю, що дуже складно буде тут досягти процесуального результату і вийти на замовників практично через 20 років після скоєння злочину. Злочин розслідується 20 років різними прокурорами, заступниками прокурорів, багато було втрачено, багато було зроблено так, щоб потім нічого не можна довести. Звичайно, ми будемо намагатися фіналізувати розслідування щодо замовників. Але, чесно кажучи, це буде неймовірно складно. Малоймовірно. Розслідування справи про замовників триває."</p>
      <p><b>Деталі: </b>Рябошапка додав, що має на увазі, що суспільству іноді варто говорити, що прогресу у розслідуванні справи вбивства засновника "Української правди"немає. "Або ж розслідувати ще 20 років та годувати суспільство обіцянками".</p>
      <p>Щодо справи Павла Шеремета, то генпрокурор висловив надію на розкриття злочину найближчим часом. За його словами, затримані раніше ветерани АТО, Владислав та Інна Грищенко, затримані не у зв’язку із розслідування вбивства журналіста. Він додав, що їх причетність до вбивства перевіряється так само, як і іншого кола осіб.</p>
      <p><b>Пряма мова:</b> "Поки що (не розкрита справа вбивства Шеремета – УП). Але тут моє сприйняття прямо протилежне. Я думаю, що ми його розкриємо.</p>
      <p>Можуть бути, а можуть і не бути (причетні Грищенки до справи Шеремета). Але затримані вони по іншій справі. Не у зв’язку з Шереметом. Ми ж не можемо сказати, що зараз відбувається в цьому кримінальному провадженні.</p>
      <p><b>Що було раніше: </b>На початку листопада двох колишніх добровольців Владислава та Ірину Грищенків затримали за підозрою у підготовці вибуху і можуть пов’язати зі вбивством журналіста <a href="https://www.pravda.com.ua/news/2019/11/7/7231309/">Павла Шеремета</a> у 2016 році.</p>
      <p><b>Передісторія</b>:</p>
      <ul>
        <li>Один з керівників "Української правди" <b>Павло Шеремет</b><a href="http://www.pravda.com.ua/news/2016/07/20/7115344/"> загинув </a>від вибуху вранці 20 липня 2016 року. Йому підклали вибухівку під автомобіль.</li>
        <li>Слідство схиляється до версії про<a href="http://www.pravda.com.ua/news/2017/02/8/7134824/"> професійні мотиви</a> убивства, але за три роки ні організаторів, ні виконавців вибуху не встановило.</li>
        <li>У серпні 2018 року генпрокурор Юрій Луценко заявив, що у розслідуванні справи про загибель Павла Шеремета за останній місяць з’явилася "<a href="https://www.pravda.com.ua/news/2018/08/21/7189748/">ниточка</a>", за якою йдуть "активні слідчі дії".</li>
        <li>У травні 2019 року Луценко заявив про "<a href="https://www.pravda.com.ua/news/2019/05/24/7216046/">серйозний прогрес</a>" у розслідуванні вбивства Шеремета. Однак що саме мав на увазі генпрокурор, залишилося незрозумілим.</li>
        <li>Президент Володимир Зеленський, після того, як керівник Національної поліції Сергій Князєв ознайомив його віч-на-віч із таємними матеріалами справи, заявив, що <a href="https://www.pravda.com.ua/news/2019/07/23/7221711/">у справі про вбивство Шеремета буде результат</a>, але потрібен новий генеральний прокурор.</li>
        <li>Новий генеральний прокурор Руслан Рябошпака <a href="https://www.pravda.com.ua/news/2019/09/9/7225742/">назвав </a>пріоритетним розслідування резонансних кримінальних справ, в тому числі журналіста "Української правди" Павла Шеремета.</li>
        <li><b>Георгій Гонгадзе</b> зник у Києві 16 вересня 2000 року. У листопаді того ж року в лісі Київської області знайшли обезголовлене тіло, яке, за висновками експертів, могло належати журналісту. У 2009 році на Київщині знайшли рештки черепа нібито Гонгадзе. <a href="https://www.pravda.com.ua/news/2016/03/22/7102944/">Поховали</a> Гонгадзе 22 березня 2016 року в Києві.</li>
        <li>Восени 2000 року розгорівся так званий <a href="https://www.pravda.com.ua/news/2009/06/12/4019225/">"касетний скандал"</a> – були оприлюднені "плівки Мельниченка" із кабінету президента Кучми, які свідчили про причетність Леоніда Кучми та інших високопосадовців і політиків до вбивства журналіста Георгія Гонгадзе. </li>
        <li>15 березня 2008 року Апеляційний суд Києва визнав винними в убивстві Гонгадзе трьох екс-працівників Департаменту зовнішнього спостереження МВС України – Валерія Костенка, Миколу Протасова та Олександра Поповича. Вони отримали від 12 до 13 років ув’язнення.</li>
        <li>У 2011 році прокуратура відкрила справу проти Кучми, однак <a href="https://www.pravda.com.ua/articles/2011/12/14/6836967/">того ж року суд закрив її</a>.</li>
        <li>31 січня 2011 року суд <a href="https://www.pravda.com.ua/news/2011/01/31/5861409/">відмовився</a> визнати убивство Гонгадзе замовним.</li>
        <li>29 січня 2013 року Печерський райсуд Києва засудив екс-начальника департаменту зовнішнього спостереження МВС Олексія Пукача до довічного позбавлення волі, визнавши його винним у вбивстві Георгія Гонгадзе.</li>
        <li>Апеляційний суд залишив<a href="https://www.pravda.com.ua/news/2016/01/6/7094630/"> вирок у силі.</a></li>
        <li>У грудні 2015 року Пукач розповів, що вбивство Гонгадзе <a href="https://www.pravda.com.ua/news/2015/12/16/7092648/">не було навмисним</a> та має розглядатися як вбивство з необережності і розповів нову версію подій.</li>
        <li>На початку літа 2016 року <a href="http://www.pravda.com.ua/news/2016/06/16/7112004/">Пукача етапували</a> до Чортківської колонії у Тернопільській області.</li>
        <li>Замовники убивства досі не покарані.</li>
      </ul>
      <footer>Ольга Гетьманець, УП</footer>
      <related>
        <a href="https://www.epravda.com.ua/news/2019/11/12/653596/?fbclid=IwAR3INJcQnFgsitRJ0jveT3dR7gHtaW3ujZMjaqXo8v9Btku8FqW8OgqtdS4"/>
        <a href="https://www.pravda.com.ua/news/2019/11/7/7231297/"/>
        <a href="https://www.pravda.com.ua/columns/2019/09/18/7226631/"/>
      </related>
    </article>
  </body>
</html>