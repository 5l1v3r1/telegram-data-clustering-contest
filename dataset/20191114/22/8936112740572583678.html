<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/atp-finals-w-londynie-novak-djokovic-roger-federer-wynik-spotkania,985536.html"/>
    <meta property="og:site_name" content="TVN24"/>
    <meta property="article:published_time" content="2019-11-14T22:49:00+00:00"/>
    <meta property="og:title" content="Popis Federera w Londynie. Djoković kompletnie bezradny"/>
    <meta property="og:description" content="Spotkali się po raz 49. w historii i to był piękny pokaz tenisa. Tym razem w ostatnim meczu grupowym ATP Finals w Londynie Roger Federer w genialnym stylu nie dał szans Novakowi Djokoviciowi. Szwaj..."/>
  </head>
  <body>
    <article>
      <h1>Popis Federera w Londynie. Djoković kompletnie bezradny</h1>
      <address>
        <time datetime="2019-11-14T22:49:00+00:00">14 Nov 2019, 22:49</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/451b9a0c-088e-45a8-ae24-b789f3ecc1f6-480p.mp4" autoplay="" loop=""/>
        <figcaption>Skrót meczu Roger Federer - Novak Djokovic Foto: Getty Images | Video: Eurosport</figcaption>
      </figure>
      <h3>Spotkali się po raz 49. w historii i to był piękny pokaz tenisa. Tym razem w ostatnim meczu grupowym ATP Finals w Londynie Roger Federer w genialnym stylu nie dał szans Novakowi Djokoviciowi. Szwajcar pokonał Serba 6:4, 6:3 i w sobotę zagra w półfinale tej imprezy.</h3>
      <related>
        <a href="https://eurosport.tvn24.pl/tenis,115/ulubieniec-bonka-przeszedl-do-historii-jestem-z-siebie-dumny,985510.html"/>
      </related>
      <p>Stawka czwartkowego spotkania była bardzo wysoka. Obaj mistrzowie po dwóch meczach grupowych mieli na koncie po jednej porażce. Ich pogromcą okazał się Austriak Dominic Thiem.</p>
      <p>Wiadomo było zatem, że zwycięzca zagra w półfinale imprezy. Djoković dodatkowo wiedział, że przegrana pozbawi go szansy powrotu na pierwsze miejsce w klasyfikacji generalnej ATP i wyprzedzenia Rafaela Nadala z Hiszpanii.</p>
      <h3>Niesamowita forma w polu serwisowym</h3>
      <p>Niezwykle żywiołowo wspierany od początku przez kibiców w O2 Arenie Federer, grał fenomenalnie. To, co robił w pierwszym secie było niesamowite. Nie popełniał praktycznie żadnych błędów. W polu serwisowym prezentował wyjątkową dyspozycję. Miał osiem asów, po pierwszym serwisie wygrał aż 84 procent punktów, a po drugim 100. Szwajcar przełamał rywala w trzecim gemie i wygrał 6:4.</p>
      <p>W drugiej odsłonie Djoković nieźle zaczął i prowadził 2:1. Potem jednak przegrał pięć z następnych sześciu gemów. Widać było, że serbski zawodnik z każdą kolejną akcją coraz mniej wierzy w zwycięstwo. Na koniec Federer przełamał go do zera. To był pokaz wspaniałej dyspozycji maestro z Bazylei, który cały czas ma szansę na siódmy tytuł w turnieju ATP Finals w karierze.</p>
      <p>Jednocześnie szwajcarski zawodnik zrewanżował się przeciwnikowi za bardzo przykrą porażkę z finału Wimbledonu z tego roku. Wtedy Djoković wygrał po pięciogodzinnej walce. W piątym secie był lepszy w stosunku 13:12 (3).</p>
      <p>Na razie nie wiadomo, z kim 38-letni Federer spotka się w sobotnim półfinale. To okaże się w piątek wieczorem. Będzie to ktoś z grona: Grek Stefanos Tsitsipas, Niemiec Alexander Zverev albo Nadal.</p>
      <p>
        <b>ATP Finals w Londynie:</b>
      </p>
      <p>Novak Djoković (2. Serbia) - Roger Federer (3. Szwajcaria) 4:6, 3:6</p>
      <p>Autor: Srogi / Źródło: eurosport.pl</p>
    </article>
  </body>
</html>