<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Def-Con-Dos-satira-jaqueta_0_2344565572.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T22:01:24+00:00"/>
    <meta property="og:title" content="Def Con Dos: sàtira o canvi de jaqueta?"/>
    <meta property="og:description" content="Ningú esperaria era que la banda madrilenya estigués en boca de tothom per la publicació d’una cançó que critica el “puritanisme progre” de l’esquerra"/>
  </head>
  <body>
    <article>
      <h1>Def Con Dos: sàtira o canvi de jaqueta?</h1>
      <h2>Ningú esperaria era que la banda madrilenya estigués en boca de tothom per la publicació d’una cançó que critica el “puritanisme progre” de l’esquerra </h2>
      <address>
        <time datetime="2019-11-14T22:01:24+00:00">14 Nov 2019, 22:01</time>
      </address>
      <p>Tenint en compte que els dies de popularitat de Def Con Dos semblen un vestigi del segle passat, que un dijous qualsevol aparegui el seu nom entre els <i>trending topic</i> més comentats a les xarxes socials només pot voler dir dues coses: que malauradament el seu cantant, César Strawberry, torna a tenir problemes judicials per “alimentar el discurs de l’odi i legitimar el terrorisme com a fórmula de solució dels conflictes socials” -d’aquests delictes el va considerar culpable el Tribunal Suprem espanyol per uns tuits- o per la censura d’alguns dels seus concerts en localitats amb govern del PP. El que ningú esperaria era que la banda madrilenya, habitualment associada a l’anticapitalisme, estigués en boca de tothom per la publicació d’una cançó que critica el “puritanisme progre” de l’esquerra al voltant del sexe.</p>
      <p><i>Stop puritanismo</i>, tercer avançament del nou disc, encara sense títol, deixa anar versos com: “La nova tendència que genera espant és que abans del sexe se signi un contracte” i “la ciutadania no comprèn el perquè del mantra que follar és ofensiu”. Una crítica velada a la correcció política d’un grup acostumat a treballar amb la sàtira i la creació de debats al voltant dels seus textos. Al contrari del que passa amb cançons com <i>Mamarrachismo power</i>, sobre els pentinats dels polítics de dretes, aquesta lletra tothom se l’ha pres seriosament. D’aquí que els hagin caigut bufetades per tots cantons. Fins i tot una diputada del Parlament, Natàlia Sànchez (CUP), els va enviar “a la puta merda” per -en paraules de la política-“justificar la violència masclista”. I ells ¿què han respost? Res, ho deixen tot obert, retuitejant tant els que els acusen d’<i> incels</i> com els que apunten a la ironia habitual del grup per entendre la cançó.</p>
      <p>De moment encara no sabem si tot plegat és una immensa broma o els Def Con Dos tenen, realment, aquest pensament. Tant si és una cosa com l’altra, els milers de visualitzacions del seu nou vídeo no els hi treu ningú.</p>
    </article>
  </body>
</html>