<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/serie-tv/cards/serie-tv-guida-uscite-settimana-dal-15-21-novembre/the-crown-terza-stagione-17-novembre-netflix_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Serie tv, guida alle uscite della settimana (dal 15 al 21 novembre)"/>
    <meta property="og:description" content="Ogni settimana, le uscite più salienti sui principali servizi di streaming online: Netflix, Amazon Prime Video, Now Tv, Timvision"/>
  </head>
  <body>
    <article>
      <h1>Serie tv, guida alle uscite della settimana (dal 15 al 21 novembre)</h1>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Marina Pierri </a></address>
      <p>Con le sue prime due stagioni The Crown ha vinto una valanga di premi. La sua potenza - un po' come accade con Elisabetta II - sta nella sobrietà: la tensione drammaturgica è sempre trattenuta, perfino i climax sono all'insegna del contegno nella continua implosione di emozioni e sentimenti che è un po' il marchio di fabbrica dello show Netflix. Tanto basterebbe a farne uno dei titoli di punta del catalogo del servizio, ma c'è di più. È fortissima l'innovazione di un cast completamente diverso per interpretare il trascorrere dell'età di persone realmente esistite, e soprattutto l'esercizio di rigenerazione del DNA degli attori si situa a buon diritto nella tradizione di un titolo cucito nello stesso tessuto della migliore tv inglese come Doctor Who. Nella mente dello spettatore che conosca entrambe le serie la realtà e la fantasia si confondono: è come se i monarchi fossero, in qualche modo, personaggi di un fantadramma prima ancora che esseri umani con nomi all'anagrafe e una vicenda consumata quanto ben documentata. La metamorfosi di volti e voci corrisponde alla metamorfosi di una famiglia nell'immaginario collettivo: sovrani veri ma fittizi al punto da cambiarsi i connotati, Filippo e gli altri (inclusa una straordinaria Helena Bonham Carter capace di generare miracolosa frizione con Olivia Colman) fanno parte di un universo narrativo a metà strada tra le mura di Buckingham Palace e quelle delle nostre case. </p>
      <figure>
        <img src="https://images2.corriereobjects.it/methode_image/2019/11/15/Tecnologia/Foto%20Tecnologia/96739_ppl-1280x720_1573808558453.jpg?v=201911151501"/>
      </figure>
      <aside>Scheda 1 di 5<br/><br/>INDIETRO<a href="https://www.corriere.it/tecnologia/serie-tv/cards/serie-tv-guida-uscite-settimana-dal-15-21-novembre/mortale-21-novembre-netflix.shtml"> AVANTI</a></aside>
    </article>
  </body>
</html>