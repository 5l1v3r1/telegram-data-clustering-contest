<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/society/prosigagan-4-atoma-epeidi-ekanan-askisi-dialogismou-sto-parko-eleytherias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T22:13:41+00:00"/>
    <meta property="og:title" content="Προσήγαγαν 4 άτομα επειδή έκαναν άσκηση διαλογισμού στο πάρκο Ελευθερίας"/>
    <meta property="og:description" content="Στα γραφεία της Ασφάλειας Αττικής οδηγήθηκαν 4 άτομα που έκαναν ομαδική άσκηση διαλογισμού στο πάρκο Ελευθερίας στο κέντρο της Αθήνας την περασμένη Κυριακή. Τι υποστηρίζουν και ποιον καταγγέλλουν."/>
  </head>
  <body>
    <article>
      <h1>Προσήγαγαν 4 άτομα επειδή έκαναν άσκηση διαλογισμού στο πάρκο Ελευθερίας</h1>
      <h2>Στα γραφεία της Ασφάλειας Αττικής οδηγήθηκαν 4 άτομα που έκαναν ομαδική άσκηση διαλογισμού στο πάρκο Ελευθερίας στο κέντρο της Αθήνας την περασμένη Κυριακή. Τι υποστηρίζουν και ποιον καταγγέλλουν.</h2>
      <address><time datetime="2019-11-14T22:13:41+00:00">14 Nov 2019, 22:13</time> by <a rel="author">ΤοΒΗΜΑ Team</a></address>
      <p>Στην Ασφάλεια Αττικής βρέθηκαν τέσσερα άτομα που αποφάσισαν να κάνουν ομαδική άσκηση διαλογισμού στο πάρκο Ελευθερίας στο κέντρο της Αθήνας.</p>
      <p>Το περιστατικό κατήγγειλαν επωνύμως τα ίδια τα άτομα στην Εφημερίδα των Συντακτών και όπως υποστηρίζουν την ημέρα που στην Αθήνα διεξαγόταν ο 37ος Μαραθώνιος, άτομα της Ασφάλειας όχι μόνο εμπόδισαν τη διεξαγωγή της ομαδικής άσκησης τσιγκόνγκ Φάλουν Γκονγκ που γίνεται στο πάρκο Ελευθερίας (δίπλα στο Μέγαρο Μουσικής) κάθε Κυριακή, αλλά τους προσήγαγαν χωρίς να τους ζητήσουν τα στοιχεία τους και με μόνη εξήγηση «αυτές τις εντολές έχουμε, ακολουθήστε μας στη ΓΑΔΑ».</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Τελικά, τις ταυτότητές τους τις έδειξαν στην Αστυνομική Διεύθυνση, όπου παρέμειναν χωρίς κανέναν λόγο για δύο ώρες και ύστερα απλώς τους ανακοινώθηκε ότι μπορούν να αποχωρήσουν.</p>
      <p>Οι ίδιοι, επισημαίνουν ότι «τη συγκεκριμένη άσκηση την κάνουμε εδώ και 15 χρόνια στο ίδιο σημείο. Ουδέποτε έχει δημιουργηθεί το παραμικρό. Είπαμε στις αρχές να ακυρώσουμε την άσκηση προκειμένου να μην προσαχθούμε, αλλά η απάντησή τους ήταν: Οι εντολές που έχουμε είναι για προσαγωγή», λένε στην «Εφ.Συν.» και προσθέτουν ότι «ένας αστυνομικός, που έβλεπε ότι όλο αυτό ήταν παράλογο, επικοινώνησε με ανώτερό του για να αποφευχθεί η προσαγωγή, αλλά οι προσπάθειές του δεν τελεσφόρησαν».</p>
      <h3>Κινέζικη… παρέμβαση</h3>
      <p>Όπως λένε αυτό που συνέβη ήταν «ανόητο και ανούσιο από τη στιγμή που κατά την παραμονή μας στη ΓΑΔΑ δεν μας ρώτησαν ούτε τι είναι αυτό που κάνουμε, προφανώς υπήρξε παρέμβαση από την κινεζική πρεσβεία».</p>
      <p>Αλλά τι είναι το Φάλουν Γκονγκ και γιατί οι καταγγέλλοντες εκτιμούν ότι η προσαγωγή τους συνδέεται με την άφιξη στην Ελλάδα του Κινέζου πρόεδρου, Σι Τζινπίνγκ, και με το γεγονός ότι την ίδια μέρα συμμετείχαν στον Μαραθώνιο πολλοί Κινέζοι που θα περνούσαν μπροστά από το πάρκο Ελευθερίας;</p>
      <h4>Διαλογισμός και Φάλουν Γκονγκ</h4>
      <p>Όπως εξηγούν, «το Φάλουν Γκονγκ (ή Φάλουν Ντάφα) είναι μια αρχαία άσκηση καλλιέργειας του νου και του σώματος που βασίζεται στις αρχές Αλήθεια, Καλοσύνη και Ανεκτικότητα. Τα τελευταία είκοσι χρόνια διώκεται στην Κίνα: η άσκηση δέχεται συκοφαντικά δημοσιεύματα, ενώ οι ασκούμενοι αντιμετωπίζουν συλλήψεις, βασανιστήρια, ακόμα και δολοφονίες με αφαίρεση ζωτικών οργάνων, που σύμφωνα με έρευνες χρησιμοποιούνται για μεταμοσχεύσεις στα νοσοκομεία της Κίνας».</p>
      <p>«Η κινεζική κυβέρνηση ελέγχει απόλυτα τα ΜΜΕ της χώρας και τη ροή πληροφοριών. Το διαδίκτυο είναι επίσης ελεγχόμενο και λογοκριμένο. Οι Κινέζοι πολίτες έχουν πρόσβαση μόνο σε ό,τι προβάλλει η κυβέρνηση και την ίδια στιγμή οι άνθρωποι στο εξωτερικό δεν έχουν καθόλου πρόσβαση», σημειώνουν οι καταγγέλλοντες και υποστηρίζουν ότι «δεν είναι η πρώτη φορά που δραστηριότητες των Ελλήνων ασκούμενων του Φάλουν Γκονγκ ακυρώνονται έπειτα από παρέμβαση της κινεζικής πρεσβείας, ούτε είναι η πρώτη φορά που προσάγονται ασκούμενοι. Στη Σερβία, ασκούμενοι από όλη την Ευρώπη που είχαν συγκεντρωθεί όταν επισκέφτηκε τη χώρα ο Κινέζος πρόεδρος, οδηγήθηκαν στο κρατητήριο, όπου και παρέμειναν επί δύο ημέρες».</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
    </article>
  </body>
</html>