<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18589382-se-reia-vaccinarea-gratuita-impotriva-hpv-in-romania-de-cand-va-incepe"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Se reia vaccinarea gratuită împotriva HPV, virusul care provoacă cancerul din cauza căruia mor cele mai multe românce"/>
    <meta property="og:description" content="Ministerul Sănătăţii (MS) a finalizat licitaţia pentru achiziţia dozelor de vaccin antiHPV, iar primele 20.000 de doze vor fi distribuite începând de săptămâna viitoare la direcţiile de sănătate publică, astfel încât vaccinarea să înceapă în ianuarie 2020."/>
  </head>
  <body>
    <article>
      <h1>Se reia vaccinarea gratuită împotriva HPV, virusul care provoacă cancerul din cauza căruia mor cele mai multe românce</h1>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author" href="https://www.descopera.ro/autor/mihaela-stoica" target="_blank">Mihaela Stoica</a></address>
      <figure>
        <img src="https://storage0.dms.mpinteractiv.ro/media/401/321/5109/18589382/1/hpv-salveaza-vieti.jpg"/>
      </figure>
      <p>Ministerul Sănătăţii (MS) a finalizat licitaţia pentru achiziţia dozelor de vaccin antiHPV, iar primele 20.000 de doze vor fi distribuite începând de săptămâna viitoare la direcţiile de sănătate publică, astfel încât vaccinarea să înceapă în ianuarie 2020.</p>
      <p>Acordul cadru încheiat de MS cu furnizorul pentru o perioadă de patru ani prevede ca numărul dozelor de vaccin antiHPV să poată fi suplimentat până la 2.100.000, în funcţie de cerere şi derularea campaniei de vaccinare, se arată într-un comunicat al Ministerului Sănătăţii.</p>
      <p>Campania de vaccinare, care va începe în ianuarie 2020, va fi precedată de o campanie de informare şi conştientizare a publicului cu privire la pericolul reprezentat de HPV şi protecţia oferită de vaccin, precum şi de susţinere a medicilor şi farmaciştilor în transmiterea informaţiilor clare şi corecte despre vaccinarea împotriva HPV derulată de către furnizorul de vaccin.</p>
      <p>Vaccinarea gratuită se va face începând din luna ianuarie 2020 în cabinetele medicilor de familie la fete cu vârsta cuprinsă între 11 şi 14 ani care au solicitat în anii 2017 şi 2018 vaccinarea la medicii de familie, inclusiv cele care au trecut de această vârstă dacă au solicitat, arată Ministerul Sănătăţii în comunicat.</p>
      <p>„Cancerul de col uterin este o boală care poate ucide şi prin ignoranţă, dar este şi un tip de cancer care poate fi prevenit scutind astfel femeile de suferinţe fizice şi psihice imense. Vaccinarea, alături de screening poate reduce povara generată de cancerul de col uterin. Ministerul Sănătăţii are datoria de a proteja prin orice mijloace sănătatea publică. Dar atunci când introducem noi vaccinuri în calendarul de imunizare este de datoria noastră să pregătim populaţia şi să explicăm aşa cum trebuie lucrurile. Am avut o perioadă în care am avut vaccinuri pe stoc, pe care le-am irosit”, a declarat Victor Costache, ministrul Sănătăţii.</p>
      <p>Ministerul Sănătăţii face apel la părinţi să solicite informaţii medicilor de familie şi către medicii de familie să se informeze cu privire la vaccinarea antiHPV şi să transmită aceste informaţii transparent şi corect către părinţi.</p>
      <p>Întrebaţi de <b>Descopera.ro</b> ce se întâmplă cu fetele cu vârste cuprinse între 11 şi 14 ani pentru care părinţii nu au cerut imunizarea împotriva HPV, în anii 2017 şi 2018, reprezentanţii Ministerului Sănătăţii au precizat că o parte dintre ele vor fi vaccinate în prima tranşă, dacă vor rămâne doze nefolosite din cele 20.000 achiziţionate la început. Cum acordul cadru încheiat de MS prevede cumpărarea a până la 2.100.000 de doze de vaccin antiHPV, reprezentanţii ministerului dau asigurări că vor fi vaccinate ulterior toate fetele care cer asta.</p>
      <p>O campanie similară de vaccinare antiHPV în România a fost iniţiată în urmă cu opt ani, însă din cauza criticilor puternice, pe fondul lipsei informării, s-a dovedit un eşec, iar multe doze au ajuns la gunoi.</p>
      <p>Cancerul de col uterin este al patrulea cel mai frecvent tip de cancer la femei. Potrivit unor date din 2017, România se afla pe primul loc între ţările UE în privinţa incidenţei şi a mortalităţii prin cancer de col uterin. Acest tip de cancer este al doilea cel mai frecvent la femeile cu vârsta cuprinsă între 15 şi 44 de ani, peste 4.300 de românce fiind diagnosticate cu el în fiecare an.</p>
      <p>Organizaţia Mondială a Sănătăţii recomandă campanii de vaccinare împotriva HPV a fetelor din grupa de vârstă 11-14 ani. Ţări precum Marea Britanie şi Australia au extins vaccinarea şi la băieţi, care sunt şi ei purtători ai virusului. În Statele Unite, vaccinarea se face până la vârsta de 45 de ani, atât la femei, cât şi la bărbaţi.</p>
      <p>Infecţia virală cu Human Papilloma Virus (HPV) determină leziuni ale pielii sau mucoaselor din diferite părţi ale organismului uman şi este unul dintre factorii de risc implicaţi în apariţia cancerului de col uterin. Virusul HPV se transmite exclusiv pe cale sexuală.</p>
      <p>Potrivit unui comunicat transmis vineri de Ministerul Sănătăţii,</p>
      <related>
        <a href="https://www.descopera.ro/stiinta/18229917-baietii-din-marea-britanie-vor-fi-vaccinati-impotriva-hpv"/>
      </related>
      <related>
        <a href="https://www.descopera.ro/dnews/17548578-cresterea-varstei-vaccinare-impotriva-infectiei-hpv-adoptata-romania"/>
      </related>
      <related>
        <a href="https://www.descopera.ro/stiinta/15833003-virusul-hpv-a-aparut-in-urma-escapadelor-sexuale-ale-stramosilor-nostri"/>
      </related>
      <related>
        <a href="https://www.descopera.ro/dnews/13707965-organizatia-mondiala-a-sanatatii-recomanda-doua-doze-de-vaccin-impotriva-hpv"/>
      </related>
      <related>
        <a href="https://www.descopera.ro/stiinta/18585201-anumite-produse-din-plante-folosite-de-bolnavii-de-cancer-le-pot-face-mai-mult-rau-decat-bine"/>
      </related>
      <related>
        <a href="https://www.descopera.ro/dnews/18507468-un-algoritm-identifica-pacientii-bolnavi-de-cancer-care-ar-trebui-sa-isi-aleaga-optiunile-de-ingrijire"/>
      </related>
      <related>
        <a href="https://www.descopera.ro/dnews/18474286-care-este-rata-medie-de-supravietuire-a-copiilor-din-romania-diagnosticati-cu-cancer"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18572717-primul-vaccin-impotriva-ebola-autorizat-in-uniunea-europeana"/>
        <a href="https://www.descopera.ro/stiinta/18280590-primul-vaccin-impotriva-infectiei-cu-chlamydia-un-succes-la-prima-testare"/>
        <a href="https://www.descopera.ro/dnews/18268086-prof-dr-alexandru-rafila-colostrul-poate-fi-considerat-un-prim-vaccin"/>
        <a href="https://www.descopera.ro/stiinta/18237525-inteligenta-artificiala-poate-fi-adaptata-pentru-crearea-medicamentelor"/>
      </related>
    </article>
  </body>
</html>