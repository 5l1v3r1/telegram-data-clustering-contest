<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/istorie/18555887-flora-din-jurul-lui-tzi-ofera-indicii-despre-ultima-sa-calatorie"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Flora din jurul lui Ötzi oferă indicii despre ultima sa călătorie"/>
    <meta property="og:description" content="Mumia Ötzi a fost descoperită în anul 1991, în apropierea graniţei dintre Austria şi Italia."/>
  </head>
  <body>
    <article>
      <h1>Flora din jurul lui Ötzi oferă indicii despre ultima sa călătorie</h1>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author" href="https://www.descopera.ro/autor/adrian-popovici" target="_blank">Adrian Popovici</a></address>
      <figure>
        <img src="https://storage0.dms.mpinteractiv.ro/media/401/321/33406/18555887/1/otzi-omul-gheturilor-iceman.png"/>
      </figure>
      <p>Mumia Ötzi a fost descoperită în anul 1991, în apropierea graniţei dintre Austria şi Italia.</p>
      <p>De la descoperirea sa din anul 1991, Ötzi a atras atenţia cercetătorilor, permiţându-le să afle mai multe detalii despre viaţa comunităţilor umane de la sfârşitul neoliticului. Prin studierea acestuia, cercetătorii au putut să afle detalii despre modul în care acesta a murit şi, conform unui studiu recent, chiar să afle traseul pe care acesta l-a urmat până a ajuns în gheţarii din Alpi, notează <a href="http://www.livescience.com/otzi-iceman-mummy-last-journey-found.html?fbclid=IwAR0GV16D4uwzf-x8Sv7L2JhgkFl0Za688Kej0zQRS3_-EzYeoOsMynRs-vY">Live Science</a>.</p>
      <p>Oamenii de ştiinţă au descoperit în zona în care a fost identificată mumia 75 de specii de muşchi, unele dintre acestea sunt specifice zonei, unele au fost aduse de către animale accidental, altele au ajuns acolo odată cu Ötzi. Cu ajutorul acestora, sunt de părere cercetătorii, este posibilă stabilirea traseului pe care omul gheţurilor l-a urmat înainte să <a href="https://www.descopera.ro/dnews/14914952-misterul-mortii-lui-tzi-a-fost-elucidat-cum-a-sfarsit-celebrul-om-al-gheturilor-foto">moară</a>.</p>
      <p>Urmând aceste indicii, cercetătorii au ajuns la concluzia că Ötzi a ajuns în gheţarii din Alpi prin Valea Schnalstal, multe dintre speciile de muşchi descoperite lângă el provenind din această regiune. James Dickson, arheobotanist al Universităţii Glasgow şi co-autor al studiului, este de părere că identificarea Văii Schnalstal ca loc prin care a trecut Ötzi este maximul pe care poate să îl facă ştiinţa actuală.</p>
      <p>Dickson a început să lucreze la analizarea mostrelor de plante din jurul mumiei în anul 1994. „Erau zeci de flacoane mici şi unul dintre flacoane arăta foarte negru, maro foarte închis şi asta se datora faptului că era absolut umplut cu muşchi", a spus Dickson.„Aşa că am luat o pensetă şi am scos cu uşurinţă muşchiul din tub şi am ştiut ce este înainte de a ieşi”. Mostra de muşchi pe care el o analizase era din specia <i>Neckera complanata</i>, o specie care nu ar fi putut să crească la condiţiile de mediu de la acea altitudine.</p>
      <p>Ötzi a fost descoperit în anul 1991 de către o pereche de turişti germani care escaladau Alpii Ötztal, de unde şi numele mumiei. Asupra sa au fost găsite, într-o stare bună de conservare, haine şi o serie de <a href="https://www.descopera.ro/istorie/17278221-otzi-omul-gheturilor-si-a-ascutit-uneltele-cu-cateva-zile-inainte-de-a-fi-ucis">arme</a> din acea perioadă. Studiile efectuate de-a lungul timpului au relevat faptul că bărbatul descoperit în <a href="https://www.descopera.ro/natura/18072479-ghetari-alpi-disparea-2100">gheţarii din Alpi</a> a murit în jurul vârstei de 45 de ani, în urma unei confruntări.</p>
      <p>Studiul <i>Seventy-five mosses and liverworts found frozen with the late Neolithic Tyrolean Iceman: Origins, taphonomy and the Iceman’s last journey</i> a fost publicat în jurnalul <i>PLOS ONE</i>.</p>
      <p>
        <b>Citeşte şi:</b>
      </p>
      <p>
        <b>
          <a href="https://www.descopera.ro/istorie/17278221-otzi-omul-gheturilor-si-a-ascutit-uneltele-cu-cateva-zile-inainte-de-a-fi-ucis">Otzi, Omul Gheţurilor, şi-a ascuţit uneltele cu câteva zile înainte de a fi ucis</a>
        </b>
      </p>
      <p>
        <b>
          <a href="https://www.descopera.ro/dnews/14914952-misterul-mortii-lui-tzi-a-fost-elucidat-cum-a-sfarsit-celebrul-om-al-gheturilor-foto">Misterul morţii lui Ötzi a fost elucidat. Cum a sfârşit celebrul ''Om al Gheţurilor'' - FOTO</a>
        </b>
      </p>
      <p>
        <b>
          <a href="https://www.descopera.ro/istorie/17354609-cercetatorii-au-aflat-care-a-fost-ultima-masa-a-lui-otzi-omul-gheturilor">Cercetătorii au aflat care a fost ultima masă a lui Otzi, Omul Gheţurilor</a>
        </b>
      </p>
      <p>
        <b>
          <a href="https://www.descopera.ro/dnews/11496357-tzi-preistoricul-om-al-gheturilor-are-rude-in-viata">Ötzi, preistoricul „Om al gheţurilor”, are rude în viaţă!</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/istorie/17354609-cercetatorii-au-aflat-care-a-fost-ultima-masa-a-lui-otzi-omul-gheturilor"/>
        <a href="https://www.descopera.ro/istorie/17278221-otzi-omul-gheturilor-si-a-ascutit-uneltele-cu-cateva-zile-inainte-de-a-fi-ucis"/>
        <a href="https://www.descopera.ro/istorie/16971826-otzi-omul-gheturilor-a-fost-supus-unui-tratament-de-infrumusetare"/>
        <a href="https://www.descopera.ro/istorie/15596482-otzi-omul-gheturilor-surprinde-din-nou-ce-purta-stramosul-pe-sub-colantii-realizati-din-piele-de-capra"/>
      </related>
    </article>
  </body>
</html>