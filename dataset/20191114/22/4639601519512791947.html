<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/society/katalipsi-vankouver-apergia-peinas-gia-dyo-gates-pou-einai-egklovismenes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T22:36:45+00:00"/>
    <meta property="og:title" content="Κατάληψη Βανκούβερ: Απεργία πείνας για δύο γάτες που είναι εγκλωβισμένες"/>
    <meta property="og:description" content="Από γυναίκα έξω από την ΑΣΟΕΕ - Ζητά την άμεση απελευθέρωσή τους"/>
  </head>
  <body>
    <article>
      <h1>Κατάληψη Βανκούβερ: Απεργία πείνας για δύο γάτες που είναι εγκλωβισμένες</h1>
      <h2>Από γυναίκα έξω από την ΑΣΟΕΕ – Ζητά την άμεση απελευθέρωσή τους</h2>
      <address><time datetime="2019-11-14T22:36:45+00:00">14 Nov 2019, 22:36</time> by <a rel="author">ΤοΒΗΜΑ Team</a></address>
      <p>Απεργία πείνας ξεκίνησε λίγο πριν τα μεσάνυχτα μια γυναίκα έξω από την ΑΣΟΕΕ με αίτημα να κινηθούν άμεσα οι διαδικασίας από τις αρμόδιες Αρχές προκειμένου να ανοίξει το σφραγισμένο κτήριο της κατάληψης Βανκούβερ που εκκενώθηκε προ ημερών και να απελευθερωθούν δύο γάτες που παραμένουν εγκλωβισμένες.</p>
      <p>Όπως αναφέρεται στην ανακοίνωση της «Αναρχικής συλλογικότητας για την Ολική Απελευθέρωση – ΠΑΡΑΣΙΤΑ»</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>«σήμερα 14/11 και ώρα 23:30 η συντρόφισσα μας Μ.Κ. προβαίνει σε απεργία πείνας έξω από την ΑΣΟΕΕ με το αίτημα της ΑΜΕΣΗΣ απελευθέρωσης των 2 γατιών που βρίσκονται εγκλωβισμένα μέσα στην κατάληψη και κινδυνεύουν να πεθάνουν, αν δεν έχουν ήδη πάθει κάτι. Η απεργία πείνας που ξεκινάει δεν έχει κανένα σκοπό να διακοπεί αν δεν απελευθερώνουν τα γατιά».</p>
      <h3>«Δεν πρόλαβαν…»</h3>
      <p>Στην ίδια ανακοίνωση περιγράφεται και το ιστορικό της υπόθεσης ως εξής:</p>
      <p>«Στις 2/11 έγινε εκκένωση της κατάληψης Βανκούβερ στη Μαυροματαιων και Δεριγνύ. Μέσα στην κατάληψη ζούσαν εκτός των άλλων και μη ανθρώπινα ζώα και συγκεκριμένα 2 σκυλιά και 4 γατιά.</p>
      <p>Κατά την εκκένωση της κατάληψης και παρά την ενημέρωση που είχαν μπάτσοι και δήμος για την ύπαρξη των ζώων αυτών μέσα στον χώρο και την επικινδυνότητα που θα είχε να ανοίξουν οι πόρτες και να βρεθούν σκυλιά και γατιά στον ίδιο χώρο, οι πόρτες άνοιξαν με αποτέλεσμα το ένα από τα 4 γατιά να σκοτωθεί.</p>
      <p>Τα δύο σκυλιά τα βγάλανε εκτός του κτηρίου ενώ τα 3 γατιά έμειναν μέσα εγκλωβισμένα.</p>
      <p>Παρά τις πιέσεις που ασκήθηκαν όλες οι πιθανές είσοδοι και έξοδοι του κτηρίου σφραγίστηκαν με αποτέλεσμα αυτά τα γατιά να παραμείνουν μέσα έχοντας στην αρχή ελάχιστη τροφή.</p>
      <p>Καθώς οι πιέσεις συνεχίστηκαν το κτήριο άνοιξε στις 9/11 για μιάμιση ώρα διάστημα στο οποίο κατορθώθηκε να βρεθεί η μια γάτα ενώ οι άλλες δύο δεν πρόλαβαν να βρεθούν.</p>
      <p>Αυτό συνέβη γιατί ο χρόνος που δόθηκε ήταν απειροελάχιστος ώστε να βρεθούν τρία γατιά σε έναν τόσο μεγάλο χώρο, ενώ δεν επιτράπηκε σε οικείο πρόσωπο των γατιών να εισέλθει στο κτήριο.</p>
      <p>Μετά από αυτό, το κτήριο σφραγίστηκε ξανά!</p>
      <p>Ακόμα και μέχρι σήμερα παρότι έχουν υπάρξει μεγάλες αντιδράσεις και από ευρύτερες κοινωνικές ομάδες και φιλοζωικές οργανώσεις, ο δήμος και το α.τ. Κυψέλης βρίσκοντας προφάσεις, αδιαφορούν πλήρως».</p>
      <p>
        <b>Καταλήγοντας αναφέρονται τα εξής:</b>
      </p>
      <p>«Λευτεριά στα ζώα ανθρώπινα και μη</p>
      <p>10 100 1000 καταλήψεις ενάντια σε ένα κόσμο οργανωμένης σήψης</p>
      <p>Αλληλεγγύη στις καταλήψεις</p>
      <p>Κανένα μόνο του στα χέρια του κράτους</p>
      <p>Καλούμε κόσμο σε στήριξη. Η συνεχής παρουσία ατόμων που αναγνωρίζουν την σημασία αυτού του αγώνα στο πλάι της συντρόφισσας μας κρίνεται αναγκαία καθώς και οποιαδήποτε άλλη έκφραση αλληλεγγύης.</p>
      <p>Αναρχική συλλογικότητα για την Ολική Απελευθέρωση<br/>ΠΑΡΑΣΙΤΑ».</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/08/opinions/apo-tin-anakatalipsi-tis-vankouver-sti-dialysi-tis-asoee/"/>
        <a href="https://www.tovima.gr/2019/11/07/society/tromos-sto-oikonomiko-panepistimio-athinon-kindyneyoun-foitites-kai-prosopiko/"/>
        <a href="https://www.tovima.gr/2019/11/04/society/ekkenosi-katalipsis-vankouver-sygkentrosi-antieksousiaston-stin-asoee/"/>
      </related>
    </article>
  </body>
</html>