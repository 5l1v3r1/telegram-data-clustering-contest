<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_spegne_forni_ilva-6552621/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T22:49:00+00:00"/>
    <meta property="og:title" content="ArcelorMittal fermerà gli impianti. Allarme nell'indotto"/>
    <meta property="og:description" content="L'azienda ha comunicato ai sindacati il cronoprogramma dello spegnimento degli altiforni. Gli imprenditori a Patuanelli: &quot;Non siamo più nelle condizioni di garantire gli stipendi ai dipendenti&quot;"/>
  </head>
  <body>
    <article>
      <h1>ArcelorMittal fermerà gli impianti. Allarme nell'indotto</h1>
      <h2>L'azienda ha comunicato ai sindacati il cronoprogramma dello spegnimento degli altiforni. Gli imprenditori a Patuanelli: "Non siamo più nelle condizioni di garantire gli stipendi ai dipendenti"</h2>
      <address><time datetime="2019-11-14T22:49:00+00:00">14 Nov 2019, 22:49</time> by <a rel="author" href="https://www.agi.it/authors/silvia-inghirami/" target="_blank">Silvia Inghirami</a></address>
      <p>L'acciaieria di Taranto è un malato terminale. Così i sindacati descrivono l'ex Ilva, sperando ancora che ArcelorMittal torni sui suoi passi e rispetti gli impegni presi un anno fa, mantenendo il lavoro agli oltre 10.700 addetti. Anche i fornitori e gli imprenditori dell'indotto contano che il gruppo franco-indiano non lasci l'Italia e paghi i 50 milioni di crediti; eppure riconoscono, con le parole del presidente di Confindustria Taranto Antonio Marinaro, che "il disimpegno prende corpo".</p>
      <p>L'azienda ha infatti comunicato l'avvio dello <a href="https://www.agi.it/economia/arcelormittal_spegne_forni_ilva-6548951/news/2019-11-14/">spegnimento degli impianti</a> a dicembre per arrivare a metà gennaio alla completa chiusura: entro il 13 dicembre è previsto lo spegnimento dell'Altoforno 2, a fine dicembre l'Altoforno 4 e a metà gennaio l'Altoforno 1, con la definitiva fermata delle due acciaierie. A seguire agglomerato, le cokerie e la centrale termoelettrica.</p>
      <h3>"Una morte annunciata"</h3>
      <p>"Una morte annunciata" per il segretario generale della Uilm <b>Rocco Palombella</b>, secondo cui "oggi si è consumato il fallimento di una classe politica che non è stata in grado di tutelare la salute dei cittadini di Taranto, un settore industriale fondamentale per l'economia italiana e salvaguardare oltre 20 mila posti di lavoro". "La situazione sta precipitando in un quadro sempre più drammatico - avverte il segretario generale della Fim <b>Marco Bentivogli</b> - che non consente ulteriori tatticismi della politica". "Il cronoprogramma delle fermate - fa notare la segretaria generale della Fiom <b>Francesca Re David</b> configura la possibilità di dismissione con ricadute drammatiche sul futuro ambientale e occupazionale".</p>
      <related>
        <a href="https://www.agi.it/economia/arcelormittal_spegne_forni_ilva-6548951/news/2019-11-14/"/>
      </related>
      <p>Oggi il ministro dello Sviluppo economico <b>Stefano Patuanelli</b> ha ricevuto gli imprenditori dell'indotto e gli autotrasportatori, che dal 2015 vantano 200 milioni di crediti e ora annunciano di non essere più nelle condizioni di garantire gli stipendi dei dipendenti. Domani nuovo tavolo con sindacati (le federazioni dei metalmeccanici e i segretari generali di Cgil, Cisl e Uil) e l'ad di ArcelorMittal Italia <b>Lucia Morselli</b>.</p>
      <p>"Nessuno - sottolinea Re David - potra' limitarsi ad una semplice presa d'atto della fuga di ArcelorMittal dalle responsabilità e dagli impegni assunti con l'accordo del 6 settembre 2018". Ma se i sindacati, che hanno già fatto uno sciopero di 24 ore, si dicono pronti a nuove mobilitazioni, l'esecutivo continua a ripetere che non sussistono le condizioni per il recesso. Il ministro degli Esteri <b>Luigi Di Maio</b> ribadisce che il governo non permetterà che il piano ambientale rischi di saltare e il ministro del Lavoro <b>Nunzia Catalfo</b> assicura che si troverà la soluzione adatta per mantenere livelli occupazionali e produzione.</p>
    </article>
  </body>
</html>