<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_15/maltempo-nuovo-picco-mare-venezia-neve-alto-adige-3cad5ad0-0770-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Venezia, nessuna tregua nel weekend: sabato l’acqua arriverà a 1,20 metri"/>
    <meta property="og:description" content="Sarà un’altra giornata campale: scuole chiuse e 157 centimetri previsti alle 11.20: verrà invasa la città storica e le sue isole, già pesantemente provate e danneggiate dall’«Aqua granda» di martedì"/>
  </head>
  <body>
    <article>
      <h1>Venezia, nessuna tregua nel weekend: sabato l’acqua arriverà a 1,20 metri</h1>
      <h2>Intanto è stata un’altra giornata difficile nella città lagunare: l’acqua ha toccato il picco di 1,54 metri alle 11,35. Il Comune ha aperto un conto per le donazioni</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Redazione Online</a></address>
      <p>Non c’è tregua per Venezia: nel weekend piogge e vento rappresenteranno ancora una minaccia per la città lagunare. In particolare sabato mattina è previsto un nuovo picco di acqua alta per le 11.55: questa volta non dovrebbe superare il metro e venti centimetri. Stessa scena si ripeterà anche domenica quando alle 11.20 l’acqua alta dovrebbe toccare il metro e trenta centimetri.</p>
      <h4>Il picco di venerdì</h4>
      <p>Un’altra giornata difficile per Venezia, dove la marea ha raggiunto il previsto picco di 154 cm alle 11,26 alla Punta della Salute. Poi, lentamente, l’acqua ha iniziato a scendere, lasciando terreno alla conta dei danni: soltanto l’Actv, la società di trasporto pubblico, presenta un conto approssimativo sui 15-20 milioni di euro per vaporetti danneggiati, approdi semi-distrutti e altre ferite inferte dalla mareggiata. Il sindaco, Luigi Brugnaro, nella nuova emergenza di venerdì <a href="https://twitter.com/LuigiBrugnaro/status/1195256185399758848">ha deciso</a> la chiusura di Piazza San Marco. Chiuse anche la Basilica e Palazzo Ducale. Anche le scuole non hanno aperto. E dopo la nuova ondata di marea cha invaso la città storica e le sue isole - già pesantemente provate e danneggiate dall’«Aqua granda» di martedì 12 con 187 centimetri e il secondo livello della storia dopo il 1966 - una nuova perturbazione è in arrivo sabato sera, associata a venti di scirocco.</p>
      <h4>Il monitoraggio dei campanili</h4>
      <p>Il Sottosegretario alla Presidenza con delega alle politiche dello spazio Riccardo Fraccaro, a margine della riunione del Comitato interministeriale con il ministero dei Beni culturali, la Protezione Civile, l’Agenzia Spaziale Italiana e il Dipartimento Casa Italia, ha annunciato un sistema di monitoraggio satellitare attraverso la rete Cosmo SkyMed in grado di fornire i necessari warning sulle strutture potenzialmente instabili e vulnerabili, quali i campanili. «Il movimento dei campanili - ha detto - rischia di peggiorare con l’acqua alta di questi giorni e per questo occorre intervenire tempestivamente utilizzando i dati satellitari per mettere sotto osservazione le strutture a rischio. Con il Mibact abbiamo previsto nell’Ordinanza di emergenza questo monitoraggio che avverrà in diverse fasi in rapida successione, coinvolgendo Sovrintendenza, Asi (che fornirà i dati storici da analizzare) e gli ingegneri strutturisti, individuati dal Comune di Venezia. Il Ministero della Difesa avvierà una propria analisi parallela, impiegando i dati militari di telerilevamento e i propri analisti. In prospettiva, questo sistema andrà esteso ad altri ambiti e settori non solo in chiave emergenziale ma preventiva». «L’Italia - ha concluso Fraccaro - vanta un sistema di eccellenza nell’osservazione della Terra che va messo al servizio dei cittadini e del sistema-Paese».</p>
      <h4>Solidarietà</h4>
      <p>Continuano intanto le manifestazioni di solidarietà alla città: il Comune ha aperto un conto corrente «per donazioni dall’Italia e dall’estero». «Venezia è un orgoglio di tutta l’Italia, Venezia è un patrimonio di tutti, unico al mondo. Grazie al tuo aiuto Venezia tornerà a splendere», l’invito del sindaco, che sui social ha diffuso i dati per contribuire economicamente: «C/c intestato a: Comune di Venezia-Emergenza acqua alta Causale: contributo emergenza acqua IBAN: IT 24 T 03069 02117 100000 018767 BIC: BCITITMM». Il Comune ha poi messo in guardia i cittadini contro messaggi «fake» che circolano sui social: «messaggi allarmistici su presunte previsioni di picchi di marea destituite di fondamento», scrive su Twitter l’ufficio del sindaco, consigliando a tutti di «informarsi solo sui canali ufficiali».<br/>Imtanto, sSi cerca il consenso più ampio possibile all’emendamento che stanzia 200 milioni di euro complessivi nel 2020 e 2021 per aiutare Venezia a risollevarsi dai danni causati dalla calamità. Sottoscritto dai senatori veneti del Pd Vincenzo D’Arienzo ed Andrea Ferrazzi, la proposta di modifica alla manovra approderà in commissione Bilancio al Senato lunedì, data ultima per presentare le proposte di modifica.</p>
      <h4>Cronaca dell’emergenza</h4>
      <p>14.03: L’Università <b>Ca’ Foscari</b> promuove una campagna di raccolta fondi in auto di Venezia, attraverso una pagina del proprio sito internet (supportacafoscari.unive.it/emergenzavenezia).</p>
      <p>12.35: Il ministro per i Beni Culturali <b>Dario Franceschini</b> ha compiuto un sopralluogo alla Basilica di San Marco, per verificare i danni. Dopo la visita ha annunciato di aver presentato «un emendamento che consente di estendere l’art bonus, l’incentivo fiscale per chi dona per il recupero dei beni culturali, anche a tutto il patrimonio ecclesiastico di Venezia». «Sono più di 50 - ha sottolineato - le chiese che hanno avuto danni e sono state invase dall’acqua».</p>
      <p>11.40: Il livello di marea a piazza San Marco ha toccato i 153 centimetri. Il Comune raccomanda la «massima attenzione per alberi pericolanti» alla <b>Giudecca</b>, in zona Zitelle.</p>
      <p>11.35: Anche <b>Chioggia </b>subisce l’effetto dell’acqua alta eccezionale, con un livello massimo che ha raggiunto 146 centimetri alle ore 11.35. Il centro storico della cittadina non è praticabile.</p>
      <p>11.26: Alle 11.26 la marea ha raggiunto la <b>punta massima di 154 cm </b>alla Punta della Salute e ora, rileva l’Ufficio Meteo del Comune di Venezia, sta scendendo lentamente. Alto il valore anche a <b>Burano </b>dove la marea ha raggiunto i 149 centimetri.</p>
      <p>11.09: Con la marea arrivata 152 cm è stata sospesa la circolazione dei <b>vaporetti </b>in tutta Venezia. Il sindaco Brugnaro e il governatore Luca Zaia ha effettuato un sopralluogo nelle zone più allagate, quelle attorno a piazza S. Marco. Ma tutta la città è di fatto allagata e semideserta, con i turisti chiusi negli alberghi e i negozianti che tentano di limitare i danni.</p>
      <p>10.35: Sospeso il servizio di vaporetti sul Canal Grande. Il Comune di Venezia lo ha annunciato su Twitter: «Visto l’innalzarsi della marea sono stati sospesi i collegamenti del<b> servizio pubblico in Canal Grande</b>». Continua a essere operativa la spola Lido Sme - San Marco Giardinetti, mentre le linee 4.1 e 4.2 sono sospese. Attivo invece il collegamento Fontamente Nove - Murano. Alla Giudecca l’unico approdo disponibile è quello di Sacca Fisola.</p>
      <p>10.25: Sale l’acqua alta, in attesa del picco previsto per le 11. Alle 10.25 la marea era già a quota 145 centimetri a Punta della Dogana. Nell’aggiornamento del Comune, via Twitter, si raccomanda «la <b>massima attenzione</b>».</p>
      <h4>L’allerta</h4>
      <p>Le scuole, chiuse venerdì a Venezia, non hanno aperto anche in alcuni comuni della Toscana (zone di Grosseto e Livorno), a causa dell’<b>allerta meteo</b> arancione che durerà fino alle 18. Allerta rossa in alcuni settori del Veneto e arancione in Alto Adige, su parte del Friuli Venezia Giulia e su gran parte dei territori di Veneto, Liguria e Toscana. Allerta gialla invece su Lazio, Abruzzo, Marche, Umbria, Molise, su gran parte dell’Emilia-Romagna, su parte della Lombardia e sui settori rimanenti di Friuli Venezia Giulia, Toscana, Veneto e Liguria.</p>
    </article>
  </body>
</html>