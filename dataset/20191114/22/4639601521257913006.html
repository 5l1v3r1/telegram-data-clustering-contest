<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/mitsotakis-se-alvania-v-makedonia-oi-kaloi-logariasmoi-kanoun-tous-kalous-filous/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T22:06:06+00:00"/>
    <meta property="og:title" content="Μητσοτάκης σε Αλβανία – Β. Μακεδονία : Οι καλοί λογαριασμοί κάνουν τους καλούς φίλους"/>
    <meta property="og:description" content="Ο Πρωθυπουργός, θέλοντας να είναι ειλικρινής, όπως είπε, έστειλε το μήνυμα πως η πορεία των δύο γειτονικών χωρών προς την Ευρωπαϊκή Ενωση περιλαμβάνει αλλαγές που οφείλουν να γίνουν"/>
  </head>
  <body>
    <article>
      <h1>Μητσοτάκης σε Αλβανία – Β. Μακεδονία : Οι καλοί λογαριασμοί κάνουν τους καλούς φίλους</h1>
      <h2>Ο Πρωθυπουργός, θέλοντας να είναι ειλικρινής, όπως είπε, έστειλε το μήνυμα πως η πορεία των δύο γειτονικών χωρών προς την Ευρωπαϊκή Ενωση περιλαμβάνει αλλαγές που οφείλουν να γίνουν</h2>
      <address><time datetime="2019-11-14T22:06:06+00:00">14 Nov 2019, 22:06</time> by <a rel="author">ΤοΒΗΜΑ Team</a></address>
      <p>«Οι καλοί λογαριασμοί κάνουν τους καλούς φίλους» είπε ο πρωθυπουργός Κυριάκος Μητσοτάκης, απευθυνόμενος στη Βόρεια Μακεδονία και την Αλβανία.</p>
      <p>Θέλοντας να είναι ειλικρινής, όπως είπε, έστειλε το μήνυμα πως η πορεία των δύο γειτονικών χωρών προς την Ευρωπαϊκή Ενωση περιλαμβάνει αλλαγές που οφείλουν να γίνουν.</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Από το βήμα του Thessaloniki Summit 2019 και ενώπιον των πρωθυπουργών της Βόρειας Μακεδονίας, Ζόραν Ζάεφ, και της Βουλγαρίας, Μπόικο Μπορίσοφ, ο κ. Μητσοτάκης τόνισε πως «η Αλβανία οφείλει να προχωρήσει στην απρόσκοπτη και αντικειμενική απογραφή, σεβόμενη απόλυτα το δικαίωμα του αυτοπροσδιορισμού και να εγγυηθεί στην πράξη τις περιουσίες και τα δικαιώματα της ελληνικής εθνικής μειονότητας, αποφεύγοντας είτε ενέργειες που υπονομεύουν τους κανόνες καλής γειτονίας είτε ρητορισμούς για ανύπαρκτα ζητήματα».</p>
      <p>Σημείωσε ότι την Τετάρτη συναντήθηκε με εκπροσώπους της ελληνικής εθνικής μειονότητας στην Αλβανία και άκουσε «από πρώτο χέρι» τα προβλήματα που αντιμετωπίζουν.</p>
      <figure>
        <img src="https://www.in.gr/wp-content/uploads/2019/11/1-622-600x400.jpg"/>
      </figure>
      <h3>«Αγαπητέ Ζόραν…»</h3>
      <p>Με τη φράση «αγαπητέ Ζόραν» ο έλληνας πρωθυπουργός απευθύνθηκε στον πρωθυπουργό της Βόρειας Μακεδονίας και σημείωσε πως «είμαι και πάλι ξεκάθαρος: Εχουμε χρέος να αμβλύνουμε τις πολλές αρνητικές συνέπειες μιας Συμφωνίας που έχει ήδη υπογραφεί. Και πρέπει να το κάνουμε αυτό με ρεαλισμό και ωριμότητα».</p>
      <p>Ο κ. Μητσοτάκης τόνισε ότι «προτεραιότητα για την Ελλάδα αποτελεί η προστασία του ονόματος και της φήμης της Μακεδονίας μα και των προϊόντων της».</p>
      <p>Οπως είπε, οι Μακεδόνες παραγωγοί αντιμετωπίζουν αθέμιτη εμπορική πρακτική στις διεθνείς αγορές από ανταγωνιστές που χρησιμοποιούν παράνομα την προστατευόμενη γεωγραφική ένδειξη «Μακεδονία» προβάλλοντας το όνομα «Wines of Macedonia».</p>
      <p>«Αυτό το ατόπημα πρέπει να θεραπευθεί αμέσως στο πλαίσιο της καλής εφαρμογής της Συμφωνίας» δήλωσε ο κ. Μητσοτάκης και τόνισε πως η ελληνική απάντηση είναι το εμπορικό σήμα που παρουσιάστηκε και θα συνοδεύει τα μακεδονικά προϊόντα.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/14/politics/mitsotakis-se-mporisof-i-ellada-yper-tou-eyropaikou-mellontos-ton-d-valkanion/"/>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/"/>
        <a href="https://www.tovima.gr/2019/11/14/politics/se-ekseliksi-i-synantisi-mitsotaki-mporisof/"/>
        <a href="https://www.tovima.gr/2019/11/14/politics/se-ekseliksi-i-synantisi-mitsotaki-zaef/"/>
        <a href="https://www.tovima.gr/2019/11/14/politics/macedonia-the-great-to-sima-gia-ta-makedonika-proionta/"/>
      </related>
    </article>
  </body>
</html>