<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/formula-1/notizie/f1-gp-brasile-albon-piu-veloce-bagnato-bottas-2-poi-ferrari-ea6eba7c-07b3-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="F1, Gp del Brasile: Albon il più veloce nelle prove libere 1. Bottas 2°, poi le Ferrari: Vettel davanti a Leclerc"/>
    <meta property="og:description" content="Vettel precede Leclerc, confermato il cambio del motore sulla macchina del monegasco: parte retrocesso di dieci posizioni."/>
  </head>
  <body>
    <article>
      <h1>F1, Gp del Brasile: Albon il più veloce nelle prove libere 1. Bottas 2°, poi le Ferrari: Vettel davanti a Leclerc</h1>
      <h2>Vettel precede Leclerc, confermato il cambio del motore sulla macchina del monegasco: parte retrocesso di dieci posizioni.</h2>
      <address>
        <time datetime="2019-11-14T22:00:00+00:00">14 Nov 2019, 22:00</time>
      </address>
      <p><b>Con il contratto appena rinnovato Alexander Albon </b>assaggia il gusto della vetta per poi cadere subito: il giovane inglese di origini thailandesi della Red Bull è il più veloce nel primo turno di prove libere del Gp del Brasile (1.16.142 ) con l’azzardo delle gomme slick sulla pista ancora bagnata. Una scommessa pagata cara nel finale con un’uscita contro le barriere in cui ha distrutto ala e sospensione anteriore destra.</p>
      <p><b>È piovuto tanto a Interlagos nella mattinata</b>, e si è girato per la maggior parte del tempo con le intermedie. In condizioni molto difficili, visto che la pista nel finale si andava asciugando abbastanza velocemente ma non abbastanza. Dietro ad Albon si è piazzato Bottas, staccato di mezzo secondo con le medie. Poi le Ferrari: con il nuovo motore Charles Leclerc (ha sostituito il V6 turbo rotto ad Austin e partirà retrocesso di dieci posizioni) si è accomodato dietro a Sebastian Vettel. Lewis Hamilton è rimasto in garage ad aspettare che il meteo migliorasse, quando è uscito non è riuscito a effettuare giri cronometrati a causa della bandiera rossa per l’incidente di Albon: non ha voluto rischiare avendo già vinto il Mondiale. La seconda sessione alle 19 sarà più indicativa per capire i valori.</p>
    </article>
  </body>
</html>