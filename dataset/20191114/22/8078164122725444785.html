<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_15/terza-marea-una-settimanadanneggiata-chiesa-due-0584e8a4-07f5-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-14T22:00:00+00:00"/>
    <meta property="og:title" content="Venezia, danni a una chiesa su due. «Il pavimento di San Marco ormai è imbevuto di sale»"/>
    <meta property="og:description" content="Paura dopo la terza marea in una settimana. E scatta la solidarietà tra commercianti: una pescheria dona parte dell'incasso al vicino negozio di giocattoli"/>
  </head>
  <body>
    <article>
      <h1>Venezia, danni a una chiesa su due. «Il pavimento di San Marco ormai è imbevuto di sale»</h1>
      <h2>Paura dopo la terza marea in una settimana. E scatta la solidarietà tra commercianti: una pescheria dona parte dell'incasso al vicino negozio di giocattoli</h2>
      <address><time datetime="2019-11-14T22:00:00+00:00">14 Nov 2019, 22:00</time> by <a rel="author">Francesco Battistini, inviato a Venezia</a></address>
      <p><b>La negoziante che regala le scarpe finite sott’acqua</b>. La pescheria che dona un po’ d’incasso al vicino negoziante di giocattoli. L’unico forno per celiaci che offre pane gratis, allo slogan «prendi ciò che puoi, lascia ciò che vuoi». E poi la lista social delle botteghe speciali da aiutare: comprate dall’occhialaio artigiano, vestite le lane più belle del mondo, sostenete la gioielliera che lavora il vetro al lume, non dimenticate la perlaia di Murano, passate dalla stilista che ha perso tutto…</p>
      <h4>La paura che non passa</h4>
      <p>Non è vero che Venezia allagata sembra una qualunque, trascurata città dell’Arkansas (citazione da Mark Twain). Questo novembre del '19 è un album di ricordi pesanti uniti a solidarietà leggera, d’una nobile laguna fragile e tenace. E d’una paura che non passa, quando alle 6.45 quattro squilli di sirena annunciano il Black Friday. L’acqua, per la terza volta in una settimana, a mezzodì va oltre i 140 centimetri, 154 per la precisione: dal 1872, succedeva al massimo due volte l’anno. E questo dice che c’entreranno la luna, lo scirocco, la bassa pressione, il cambio di clima e il suolo che s’abbassa, tutto quel che volete, ma qui il piano s’inclina sempre più e lo scivolamento nell’Adriatico è senza fine.</p>
      <h4>Danni sui danni</h4>
      <p>«S’aggiungono danni a danni — spiega il procuratore di San Marco, Pierpaolo Campostrini —. Il pavimento della Basilica ormai è imbevuto di sale». Una chiesa su due è danneggiata, s’inventariano i problemi all’Accademia, Ca’ d’Oro, Palazzo Ducale, Torcello, Palazzo reale, le Prigioni… Il ministro Dario Franceschini — 20 milioni previsti subito, 200 per i prossimi due anni — ammette d’essere impressionato, «ma i danni non sono irreparabili», e gli s’elencano i bisogni urgenti di San Marco: finestre stagne per la cripta, un nuovo scarico per la pioggia, barriere ad hoc… Non si può aspettare il Mose, che dal 2020 potrebbe funzionare parzialmente ogni 45 giorni, i danni sono qui e subito.</p>
      <h4>Gli hotel si svuotano</h4>
      <p>Aperta una sottoscrizione internazionale, le navi-mostro da crociera promettono d’invadere Venezia anche con offerte in denaro, il Chievo donerà l’incasso della sua partita. Il sindaco Brugnaro è nominato commissario per l’emergenza e la lista è pronta: 5 vaporetti distrutti, 6 approdi semidistrutti fino a primavera, i pescatori che lamentano la devastazione degli allevamenti di vongole e cannolicchi… Anche gli hotel si svuotano. Al Baglioni, il pianoforte della hall viene sollevato: oggi arriva altra marea, la musica non cambia.</p>
    </article>
  </body>
</html>