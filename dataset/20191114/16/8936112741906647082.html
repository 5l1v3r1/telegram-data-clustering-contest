<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/motocyklowe-mistrzostwa-swiata-jorge-lorenzo-oglosil-zakonczenie-kariery,985412.html"/>
    <meta property="og:site_name" content="TVN24"/>
    <meta property="article:published_time" content="2019-11-14T16:54:00+00:00"/>
    <meta property="og:title" content="Łzy na konferencji. Pięciokrotny mistrz świata ogłosił zakończenie kariery"/>
    <meta property="og:description" content="Tej smutnej decyzji kibice spodziewali się od dawna. Tegoroczne wyniki i poważne kontuzje nie pozostawiły złudzeń co do dalszej przyszłości Jorge Lorenzo. Pięciokrotny mistrz świata w motocyklowych..."/>
  </head>
  <body>
    <article>
      <h1>Łzy na konferencji. Pięciokrotny mistrz świata ogłosił zakończenie kariery</h1>
      <address>
        <time datetime="2019-11-14T16:54:00+00:00">14 Nov 2019, 16:54</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/07f0e837-1c70-400b-af31-8e332981a668.jpg?type=1&amp;srcmode=0&amp;srcx=1/1&amp;srcy=21/100&amp;srcw=1/1&amp;srch=93/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/44705d7d-b46b-4510-ad85-44c5ea833f5a-480p.mp4"/>
          <figcaption>Jorge Lorenzo kończy karierę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/57c0531e13f40b91b3b0f1a30b529a1d/545b5762-e93a-4f36-8278-9ceeb725a2a6-480p.mp4"/>
          <figcaption>Marquez obronił tytuł mistrza świata</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/2a297eff-1482-453e-bebd-fe8083a2af56-480p.mp4"/>
          <figcaption>Dramatyczny wypadek podczas wyścigu Moto GP</figcaption>
        </figure>
        <figcaption>Jorge Lorenzo ma dość Foto: EPA/MANUEL BRUQUE | Video: Reuters TV</figcaption>
      </slideshow>
      <h3>Tej smutnej decyzji kibice spodziewali się od dawna. Tegoroczne wyniki i poważne kontuzje nie pozostawiły złudzeń co do dalszej przyszłości Jorge Lorenzo. Pięciokrotny mistrz świata w motocyklowych klasach MotoGP i Moto2 ogłosił zakończenie kariery.</h3>
      <p>32-letni Hiszpan ogłosił swą decyzję podczas czwartkowej konferencji prasowej w Cheste, niedaleko Walencji.</p>
      <p>- Zawsze myślałem, że w życiu motocyklisty są cztery-pięć znaczących dni: debiut, pierwsze zwycięstwo, pierwsze mistrzostwo świata, a potem dzień, w którym postanowisz odejść. Dla mnie ten dzień nadszedł dzisiaj. Jestem tu, by ogłosić, że najbliższy wyścig będzie moim ostatnim w MotoGP - rozpoczął emocjonalnie Hiszpan.</p>
      <p>Na sali rozległa się burza braw. Zawodnik był wyraźnie wzruszony, jego oczy się zaszkliły.</p>
      <p>Hiszpańscy dziennikarze już przed konferencją podkreślali, że Lorenzo wybrał nieprzypadkowy termin, bowiem w weekend w Walencji odbędzie się ostatnia runda mistrzostw świata.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/67c6ec1e-3dec-48a3-958c-78c6bb74a2ae.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Jorge Lorenzo po konferencji razem z kolegami z zespołu Repsol Honda Team<cite>Źródło: EPA/MANUEL BRUQUE</cite></figcaption>
      </figure>
      <h3>"Najlepsza decyzja"</h3>
      <p>Chociaż Lorenzo w latach 2006-2007 zwyciężał w klasie Moto2, zaś w 2010, 2012 i 2015 roku triumfował w królewskiej MotoGP, to jednak kończący się sezon jest dla niego bardzo nieudany. Hiszpan miał rozmaite kłopoty zdrowotne, opuścił cztery zawody GP i obecnie plasuje się na 19. pozycji w klasyfikacji generalnej. W najlepszym starcie był jedenasty.</p>
      <p>- Nie byłem w stanie być szybki w normalnych warunkach i to sprawiało mi wiele problemów. Nigdy nie straciłem jednak cierpliwości. Kiedy zacząłem dostrzegać światełko w tunelu, podczas testów w Montmelo upadłem, a potem w Assen miałem bardzo poważny wypadek. Gdy koziołkowałem na żwirze, zastanawiałem się: Jorge, czy to naprawdę jest tego warte po tym wszystkim, co osiągnąłem? - wspominał.</p>
      <p>- Myślę, że to najlepsza decyzja zarówno dla mnie, jak i dla zespołu - podkreślił.</p>
      <p>Już wcześniej po raz czwarty z rzędu i szósty w karierze tytuł mistrzowski w MotoGP zapewnił sobie inny Hiszpan Marc Marquez.</p>
      <p>Autor: lukl/twis/kwoj / Źródło: eurosport.pl, marca.com</p>
    </article>
  </body>
</html>