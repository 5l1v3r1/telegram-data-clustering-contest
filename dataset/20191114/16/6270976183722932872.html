<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/u-zelenskogo-obgovoryly-pogrozy-portnova-zhurnalistam-radio-svoboda/"/>
    <meta property="og:site_name" content="Рубрика"/>
    <meta property="article:published_time" content="2019-11-14T16:05:01+00:00"/>
    <meta property="og:title" content="У Зеленського обговорили погрози Портнова журналістам &quot;Радіо Свобода&quot;"/>
    <meta property="og:description" content="В Офісі Президента відбулося перше засідання Ради з питань свободи слова та захисту журналістів при Президентові України. Про це передає ОП. Учасники засідання заслухали інформацію представників Національної поліції та Міністерства внутрішніх справ щодо проваджень, відкритих у зв’язку з погрозами журналістам «Радіо Свобода» та оприлюдненням їхніх персональних даних. Заступник начальника Головного слідчого управління Нацполіції Олександр Ковтун […]"/>
  </head>
  <body>
    <article>
      <h1>У Зеленського обговорили погрози Портнова журналістам "Радіо Свобода"</h1>
      <address><time datetime="2019-11-14T16:05:01+00:00">14 Nov 2019, 16:05</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/05/portnopv_771x517-860x580-c-1.jpg"/>
      </figure>
      <p>
        <b>
          <b>В Офісі Президента відбулося перше засідання Ради з питань свободи слова та захисту журналістів при Президентові України.</b>
        </b>
      </p>
      <p>Про це<a href="https://www.president.gov.ua/news/rada-z-pitan-svobodi-slova-zasluhala-informaciyu-pro-rozslid-58349?fbclid=IwAR2H1qVCqtjkmf3emsYZt74bpFlLEPmRceG54vv3HbzLZttTNJtsfR2x1lQ"> передає</a> ОП.</p>
      <p>Учасники засідання заслухали інформацію представників Національної поліції та Міністерства внутрішніх справ щодо проваджень, відкритих у зв’язку з погрозами журналістам «Радіо Свобода» та оприлюдненням їхніх персональних даних.</p>
      <p>Заступник начальника Головного слідчого управління Нацполіції Олександр Ковтун повідомив, що 6 листопада було відкрито кримінальне провадження на підставі інформації про те, що колишній перший заступник глави Адміністрації Президента Андрій Портнов вчинив дії, спрямовані на перешкоджання законній журналістській діяльності.</p>
      <figure>
        <img src="https://rubryka.com/wp-content/uploads/2019/11/Kovtun.jpeg"/>
        <figcaption>Фото ОП</figcaption>
      </figure>
      <p>За даними слідства, Андрій Портнов опублікував на своїй сторінці у месенджері «Телеграм» персональні дані водія знімальної групи «Радіо Свобода», яка розслідує його діяльність.</p>
      <p>Склад правопорушення кваліфіковано за частиною 2 статті 171 та частиною 1 статті 345-1 Кримінального кодексу. У рамках розслідування допитано журналіста «Радіо Свобода» Михайла Ткача та водія автомобіля знімальної групи.</p>
      <p>Паралельно до Нацполіції надійшла заява представника Андрія Портнова про перешкоджання його професійній діяльності як журналіста та збирання конфіденційної інформації про нього. У зв’язку з цим відкрито кримінальне провадження за статтями 171 та 182 Кримінального кодексу.</p>
      <p>Директор департаменту комунікацій МВС Артем Шевченко наголосив, що розслідування цього провадження веде Головне слідче управління Нацполіції – центральний апарат цієї структури.</p>
      <p>«Це свідчить про достатню увагу, яку приділено органами досудового розслідування цьому випадку», – сказав Артем Шевченко.</p>
      <figure>
        <img src="https://rubryka.com/wp-content/uploads/2019/11/Maksymchuk.jpeg"/>
        <figcaption>Фото ОП</figcaption>
      </figure>
      <p>Перший заступник міністра культури, молоді та спорту Анатолій Максимчук заперечив можливість запровадження кримінальної відповідальності за поширення дезінформації.</p>
      <p>«Не йдеться взагалі про запровадження кримінальної відповідальності за розповсюдження недостовірної інформації. Так само не може бути будь-якої відповідальності за оціночні судження», – сказав Анатолій Максимчук.</p>
      <p>Раніше <a href="https://rubryka.com/2019/11/07/politsiya-vzyalasya-za-vyslovlyuvannya-portnova-pro-zhurnalistiv-radio-svoboda/">поліція взялася за висловлювання Портнова про журналістів “Радіо Свобода”.</a></p>
      <p>Колишній голова Адміністрації президента часів Віктора Януковича, юрист Андрій Портнов писав у Telegram, що упіймав журналістів “Радіо Свобода” на стеженні за ним, а вони нібито йому погрожують.</p>
      <p>Він <a href="https://rubryka.com/2019/11/02/portnov-oprylyudnyv-dani-shhe-troh-avto-shem-i-zayavyv-shho-nahabnyh-treba-zhorstko-vchyt/">опублікував дані</a> про автомобілі журналістів, звинувачуючи їх у незаконному зборі інформації.</p>
      <p>Після заяв про тиск і перешкоджання журналістській діяльності сам Портнов назвав себе журналістом каналу “112 Україна” і пригрозив журналістам “Радіо Свобода” відповідальністю за перешкоджання його “законній професійній діяльності”.</p>
    </article>
  </body>
</html>