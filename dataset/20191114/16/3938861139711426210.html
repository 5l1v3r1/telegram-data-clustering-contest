<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zyavilisya-podrobici-pro-cholovika-deputatki-skorohod-biznesmena-z-rosiyi/938156"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T16:04:00+00:00"/>
    <meta property="og:title" content="З'явилися подробиці про чоловіка депутатки Скороход - бізнесмена з Росії"/>
    <meta property="og:description" content="Підприємця Олексія Алякіна, який є цивільним чоловіком нардепа від &quot;Слуги народу&quot; Анни Скороход, затримали вранці 14 листопада через розшук у Росії. Про це заявив його адвокат Сергій Тарасюк, пише &quot;Українська правда&quot; &quot;О 10 годині ранку на розі вулиць Пилипа Орлика та Інститутської ..."/>
  </head>
  <body>
    <article>
      <h1>З'явилися подробиці про чоловіка депутатки Скороход - бізнесмена з Росії</h1>
      <address><time datetime="2019-11-14T16:04:00+00:00">14 Nov 2019, 16:04</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938156_w_300.jpg?v=0"/>
        <figcaption>Бізнесмен Алякін приїхав із Росії.</figcaption>
      </figure>
      <p>Підприємця <b>Олексія Алякіна</b>, який є цивільним чоловіком нардепа від "Слуги народу" <b>Анни Скороход</b>, затримали вранці 14 листопада через розшук у Росії.</p>
      <p>Про це заявив його адвокат <b>Сергій Тарасюк</b>, пише <a href="https://www.pravda.com.ua/news/2019/11/14/7231958/">"Українська правда"</a></p>
      <p>"О 10 годині ранку на розі вулиць Пилипа Орлика та Інститутської затриманий працівниками департаменту карного розшуку Нацполіції.</p>
      <p>Він оголошений в розшук (Росією), був затриманий рік тому, тимчасове затримання вже пройшло, він, скажемо так, пройшов через усі процедури, і наразі триває процедура екстрадиційної перевірки.</p>
      <p>Фактично була ще одна процедура, яка не передбачена законом. Затриманий повторно – законодавством це не передбачено.</p>
      <p>Підстави для затримання – ті самі, що були рік тому. Тому це фактично ще одна екстрадиційна перевірка Генеральної прокуратури", - сказав він.</p>
      <p>Алякіна доставлять до ізолятора тимчасового тримання, пізніше – обиратимуть запобіжний захід у вигляді тимчасового арешту. Засідання суду відбудеться 15 або 16 листопада.</p>
      <p>У 2018 році Алякіна позбавили українського громадянства. При цьому, у 2013 році, коли підприємець отримував український паспорт, він відмовився від російського. За словами адвоката, наразі Алякін є особою без громадянства.</p>
      <p>Захист Алякіна планує звертатись до Державного бюро розслідувань через нібито незаконне затримання.</p>
      <p>У серпні 2018 року Служба безпеки України затримувала Алякіна за запитом Росії, яка підозрює підприємця у шахрайстві. Він був арештований, однак у вересні цього року термін арешту сплив.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_vidvernutis-vid-zahodu-i-pozichiti-u-rosiyi-100-mlrd-kolomojskij-shokuvav-novoyu-zayavoyu/937970"/>
      </related>
      <blockquote>14 листопада народний депутат від "Слуги народу" <a href="https://gazeta.ua/articles/politics/_sluga-narodu-skorohod-mogo-cholovika-areshtuvali-bo-golosuvala-chervonoyu-knopkoyu/938122">Анна Скороход заявила про тиск</a> фракції та правоохоронних органів. Нібито через відмінну від фракції позицію її чоловіка затримали.<br/>Голова "Слуги народу" у парламенті Давид Арахамія на це відповів, що Скороход "неодноразово зверталася до народних депутатів і пропонувала їм матеріально-грошову допомогу". Він повідомив, що <a href="https://gazeta.ua/articles/politics/_arahamiya-anonsuvav-pershe-vidvorennya-z-frakciyi-slugi-narodu/938126">ставитиме питання виключення її з фракції</a>.</blockquote>
    </article>
  </body>
</html>