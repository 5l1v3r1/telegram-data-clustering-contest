<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/stolichna-vlada-virishila-groshima-stimulyuvati-narodzhuvanist-u-kijevi-639980.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T16:09:02+00:00"/>
    <meta property="og:title" content="Столична влада вирішила грошима стимулювати народжуваність у Києві"/>
    <meta property="og:description" content="Київ планує надавати матеріальну підтримку батькам при народженні дитини"/>
  </head>
  <body>
    <article>
      <h1>Столична влада вирішила грошима стимулювати народжуваність у Києві</h1>
      <address>
        <time datetime="2019-11-14T16:09:02+00:00">14 Nov 2019, 16:09</time>
      </address>
      <h4>Київ планує надавати матеріальну підтримку батькам при народженні дитини</h4>
      <p>У четвер, 14 листопада, на пленарному засіданні Київської міської ради депутати прийняли у першому читання рішення, яке передбачає надання матеріальної допомоги при народженні дитини мешканцям Києва.</p>
      <p>Відтак, місто планує виділяти фінансову допомогу на кожну новонароджену дитину сім’ям киян з міського бюджету. На матеріальну підтримку зможуть розраховувати батьки, опікуни та кияни, які усиновили немовля. Про це <a href="https://kmr.gov.ua/uk/content/kyyiv-planuye-nadavaty-materialnu-pidtrymku-batkam-pry-narodzhenni-dytyny">повідомляє</a> пресслужба Київради.</p>
      <p>Як зазначається у документі, соціально-демографічна ситуація у столиці не покращується. У 2015 році народилося 35,5 тис. дітей, у 2016-му – 36,7 тисяч. У 2017 році цифра знову опустилася до 35 тисяч.</p>
      <p>«За даними ООН, у рейтингу народжуваності Україна займає 172 місце у світі серед 193 країн. Чому так? Усе просто – народжувати українці не поспішають. І причиною тому – недостатнє матеріальне забезпечення. Тільки за останній рік чисельність населення нашої країни знизилась на 250 тисяч. І прогнози невтішні – показники будуть погіршуватися», - зазначив один із ініціаторів рішення, депутат Київради Михайло Буділов.</p>
      <p>Депутати Київради прийняли рішення за основу. Тепер Київська міська держадміністрація має доопрацювати документ до другого читання таким чином, аби він запрацював на практиці.</p>
      <p>Також у першому читанні депутати підтримали проєкт рішення про забезпечення функціонування послуги з догляду за дитиною до трьох років «Київська муніципальна няня».</p>
      <p>За даними Держстату, падіння рівня народжуваності викликано несприятливою демографічною ситуацією, яка склалась ще в 1990-ті роки.</p>
      <p>Відтоді смертність стала значно більшою, аніж народжуваність. Лише торік кількість українців зменшилася на 250 тисяч.</p>
      <p>Як повідомлялося, у вересні 2019 року у Києві <a href="https://glavcom.ua/kyiv/news/veresen-poraduvav-narodzhennyam-u-kijevi-mayzhe-troh-tisyach-nemovlyat-629909.html">народилося 2814 немовлят</a>: 1462 хлопчики та 1352 дівчинки. За цей період у пологодопоміжних закладах столиці народилося 59 двієнь та одна трійня. Це вже четверта трійня у 2019 році.</p>
      <related>
        <a href="https://glavcom.ua/columns/viktoriya_sumar/v-derzhbyudzheti-2020-zrizali-koshti-na-ohmatdit-639884.html"/>
        <a href="https://glavcom.ua/kyiv/news/yaskraviy-ta-suchasniy-klichko-vidkriv-na-oboloni-onovleniy-dityachiy-sadok-foto-639646.html"/>
        <a href="https://glavcom.ua/kyiv/news/policiya-rozshukala-batkiv-hlopchika-yakogo-kiyani-znayshli-na-vulici-639603.html"/>
      </related>
    </article>
  </body>
</html>