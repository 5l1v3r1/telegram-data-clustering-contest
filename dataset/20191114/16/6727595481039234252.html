<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bjp-fields-13-disqualified-mlas-for-karnataka-bypolls.html"/>
    <meta property="og:site_name" content="DoolNews"/>
    <meta property="article:published_time" content="2019-11-14T16:30:00+00:00"/>
    <meta property="og:title" content="അയോഗ്യരാക്കിയ 13 എം.എല്‍.എമാര്‍ക്ക് സീറ്റ് നല്‍കി ബി.ജെ.പി; റോഷന്‍ ബെയ്ഗ് ബി.ജെ.പിയില്‍ ചേര്‍ന്നില്ല; പട്ടികയിലില്ലാതെ ആര്‍. ശങ്കര്‍"/>
    <meta property="og:description" content="B.J.P India ബെംഗളൂരു: സുപ്രീം കോടതി അയോഗ്യത ശരിവെച്ച 13 എം.എല്‍.എമാര്‍ക്ക് ഡിസംബര്‍ അഞ്ചിന് ഉപതെരഞ്ഞെടുപ്പ് നടക്കുന്ന 15 സീറ്റുകളില്‍ ടിക്കറ്റ് നല്‍കി ബി.ജെ.പി പാ"/>
  </head>
  <body>
    <article>
      <h1>അയോഗ്യരാക്കിയ 13 എം.എല്‍.എമാര്‍ക്ക് സീറ്റ് നല്‍കി ബി.ജെ.പി; റോഷന്‍ ബെയ്ഗ് ബി.ജെ.പിയില്‍ ചേര്‍ന്നില്ല; പട്ടികയിലില്ലാതെ ആര്‍. ശങ്കര്‍</h1>
      <address><time datetime="2019-11-14T16:30:00+00:00">14 Nov 2019, 16:30</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: സുപ്രീം കോടതി അയോഗ്യത ശരിവെച്ച 13 എം.എല്‍.എമാര്‍ക്ക് ഡിസംബര്‍ അഞ്ചിന് ഉപതെരഞ്ഞെടുപ്പ് നടക്കുന്ന 15 സീറ്റുകളില്‍ ടിക്കറ്റ് നല്‍കി ബി.ജെ.പി പാര്‍ട്ടിയില്‍ ചേര്‍ന്ന് ഏതാനും മണിക്കൂറുകള്‍ക്കുള്ളിലാണ് എം.എല്‍.എമാര്‍ക്ക് ടിക്കറ്റ് നല്‍കിയത്.</p>
      <p>വോട്ടെടുപ്പ് നടത്തുന്ന മറ്റ് രണ്ട് നിയോജകമണ്ഡലങ്ങളായ ശിവാജിനഗര്‍, റാണിബെന്നൂര്‍ എന്നീ സീറ്റുകളിലേക്കുള്ള സ്ഥാനാര്‍ത്ഥികളെ പാര്‍ട്ടി ഇതുവരെ പ്രഖ്യാപിച്ചിട്ടില്ല.</p>
      <p>അതേസമയം അയോഗ്യനാക്കപ്പെട്ട ശിവാജിനഗറില്‍ നിന്നുള്ള എം.എല്‍.എ ആര്‍. റോഷന്‍ ബെയ്ഗ് ബി.ജെ.പിയില്‍ ചേര്‍ന്നില്ല. അയോഗ്യനാക്കപ്പെട്ട റാണിബെന്നൂരില്‍ നിന്നുള്ള എം.എല്‍.എ ആര്‍. ശങ്കറിന്റെ സ്ഥാനാര്‍ത്ഥിത്വവും പ്രഖ്യാപിച്ചിട്ടില്ല.</p>
      <p>കര്‍ണാടകയില്‍ അയോഗ്യരായ 17 എം.എല്‍.എമാരില്‍ 16 പേര്‍ മുഖ്യമന്ത്രി ബി.എസ്. യെദ്യൂരപ്പയുടെ സാന്നിധ്യത്തില്‍ ബി.ജെ.പിയില്‍ ചേര്‍ന്നിരുന്നു.</p>
      <p>പാര്‍ട്ടിയില്‍ ചേര്‍ന്ന അയോഗ്യത നേരിടുന്ന മുന്‍ എം.എല്‍.എമാര്‍ക്ക് നല്‍കിയ എല്ലാ വാഗ്ദാനങ്ങളും നിറവേറ്റുമെന്ന് യെദിയൂരപ്പ ഉറപ്പ് നല്‍കി.<br/>ഇവര്‍ ഭാവി എം.എല്‍.എമാരും ഭാവി മന്ത്രിമാരുമാണെന്നായിരുന്നു യെദിയൂരപ്പ പറഞ്ഞത്.</p>
      <related>
        <a href="https://www.doolnews.com/dmk-chief-mk-stalin-demands-fair-transparent-and-independent-probe-on-fathima-death-343.html?utm_source=doolnews&amp;utm_medium=related"/>
      </related>
      <p>ബി.ജെ.പി സ്ഥാനാര്‍ത്ഥിയായി നിന്ന് തെരഞ്ഞെടുപ്പിനെ നേരിടുന്നതില്‍ നിങ്ങള്‍ ആശങ്കപ്പെടേണ്ടതില്ലെന്നും പാര്‍ട്ടി ഹൈക്കമാന്‍ഡ് നിങ്ങളോടൊപ്പമുണ്ടെന്നും അദ്ദേഹം മുന്‍ എം.എല്‍.എമാര്‍ക്ക് ഉറപ്പ് നല്‍കി.</p>
      <p>എല്ലാ ബി.ജെ.പി പ്രവര്‍ത്തകരും നേതാക്കളും അവരുടെ താല്‍പ്പര്യങ്ങളും വ്യത്യാസങ്ങളും മാറ്റിവച്ച് ഈ നേതാക്കളുടെ വിജയത്തിനായി പ്രവര്‍ത്തിക്കണമെന്നും യെദിയൂരപ്പ അഭ്യര്‍ത്ഥിച്ചു.</p>
      <p>ഇവരുടെ അസാധാരണമായ ത്യാഗം മൂലമാണ് സംസ്ഥാനത്ത് ഒരു ബി.ജെ.പി സര്‍ക്കാര്‍ അധികാരത്തിലെത്തിയത്. ഇന്ന് താന്‍ ഈ സംസ്ഥാനത്തിന്റെ മുഖ്യമന്ത്രിയാണ്. അത് നിങ്ങള്‍ ഓര്‍ക്കണം. ഓരോ നേതാക്കളുടേയും വിജയത്തിനായി പ്രവര്‍ത്തിക്കണമെന്നായിരുന്നു യെദിയൂരപ്പ പറഞ്ഞത്.</p>
      <p>ബെംഗളൂരുവിലെ പാര്‍ട്ടി ആസ്ഥാനത്ത് രാവിലെ പത്തരയോടെ മുഖ്യമന്ത്രി ബി.എസ് യെദ്യൂരപ്പ, പാര്‍ട്ടി സംസ്ഥാനാധ്യക്ഷന്‍ നളിന്‍ കുമാര്‍ കട്ടീല്‍ എന്നിവരുടെ സാന്നിധ്യത്തിലായിരുന്നു പാര്‍ട്ടിപ്രവേശം.</p>
      <related>
        <a href="https://www.doolnews.com/sanjay-raut-blames-amit-shah-for-fallout-between-allies.html?utm_source=doolnews&amp;utm_medium=related"/>
      </related>
      <p>തിങ്കളാഴ്ച വരെയാണ് നാമനിര്‍ദ്ദേശ പത്രിക സമര്‍പ്പിക്കാനുള്ള കാലാവധി. ഡിസംബര്‍ ഒമ്പതിനാണ് വോട്ടെണ്ണല്‍.</p>
      <p>ഇന്നലെ ജസ്റ്റിസുമാരായ എന്‍.വി രമണ, സഞ്ജീവ് ഖന്ന, കൃഷ്ണ മുരാരി എന്നിവരടങ്ങിയ ബെഞ്ചായിരുന്നു എം.എല്‍.എമാരുടെ അയോഗ്യതാ നടപടി ശരിവെച്ചത്. എന്നാല്‍ ഉപതെരഞ്ഞെടുപ്പില്‍ എം.എല്‍.എമാര്‍ക്ക് മത്സരിക്കാമെന്നും കോടതി ഉത്തരവില്‍ പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ജൂലൈയില്‍ നടന്ന വിശ്വാസ വോട്ടെടുപ്പിന് മുന്നോടിയായിട്ടായിരുന്നു കൂറുമാറിയ കോണ്‍ഗ്രസ്-ജെ.ഡി.എസ് സഖ്യത്തിലെ 17 എം.എല്‍.എമാരെയും സ്പീക്കര്‍ അയോഗ്യരാക്കിയത്. ഈ നടപടിയാണ് സുപ്രീംകോടതി ശരിവെച്ചത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/X282KA_csm8" width="500" height="281" data-service="Youtube" scrolling="no"/>
      </figure>
    </article>
  </body>
</html>