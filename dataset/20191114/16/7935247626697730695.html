<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/sir-olumde-flas-gelisme-215083h.htm"/>
    <meta property="og:site_name" content="OLAY"/>
    <meta property="article:published_time" content="2019-11-14T16:19:05+00:00"/>
    <meta property="og:title" content="Sır ölümde flaş gelişme"/>
    <meta property="og:description" content="İngiliz istihbaratçı Le Mesurier'in ölümüyle ilgili soruşturma kapsamında eşi Winberg için yurtdışına çıkış yasağı konuldu. Polis, ofis ve hizmetliler başta olmak üzere 14 kişinin daha ifadesine başvurdu."/>
  </head>
  <body>
    <article>
      <h1>Sır ölümde flaş gelişme</h1>
      <h2>İngiliz istihbaratçı Le Mesurier'in ölümüyle ilgili soruşturma kapsamında eşi Winberg için yurtdışına çıkış yasağı konuldu. Polis, ofis ve hizmetliler başta olmak üzere 14 kişinin daha ifadesine başvurdu.</h2>
      <address>
        <time datetime="2019-11-14T16:19:05+00:00">14 Nov 2019, 16:19</time>
      </address>
      <p>İstanbul Tophane'de ofisinin bulunduğu binanın önünde ölü bulunan eski İngiliz istihbarat subayı James Gustaf Edward Le Mesurier'in eşi Emma Hedvig Christina Winberg'e yurtdışına çıkma yasağı konulduğu öğrenildi.<br/>Le Mesurier'in ölümüyle ilgili soruşturma sürüyor. Eski istihbaratçının eşi Winberg, önceki gün ikinci kez Gayrettepe'de bulunan Asayiş Şube Müdürlüğü'nde ifade vermişti. Cinayet Büro Amirliğinde kaldığı sürede olay gecesini tekrar tekrar anlatması istenen Winberg'e evlerinde bulunan bilgisayar, tablet ve cep telefonlarının aralarında bulunduğu 7 elektronik eşyayla ilgili sorular sorulduğu belirtildi. Polis tarafından inceleme altına alınan bu eşyalar için Winberg'in eşi ve kendisi tarafından kullanıldığını söylediği öğrenildi.</p>
      <p>Emniyette yaklaşık 4 saat ifade veren Winberg'e soruşturma tamamlanana kadar yurtdışına çıkış yasağı konulduğu öğrenildi. Bu, genç kadının 'şüpheli' olduğu anlamına gelmediği; ifadesine yeniden başvurulabileceği için yasağın konulduğu belirtiliyor.  Emniyet yetkilileri tarafından 'intihar' olarak değerlendirilen olayla ilgili Mesurier'in ruhsal sorunlarıyla gittiği hastane ve doktor kayıtları da inceleniyor.</p>
      <p>
        <b>SORUŞTURMA GENİŞLİYOR...</b>
      </p>
      <p>Bu arada Le Mesurier soruşturması çok yönlü sürüyor. Le Mesurier'in eşi Emma Winberg'in verdiği ifadeler doğrultusunda harekete geçen İstanbul Polisi, ofis ve hizmetliler başta olmak üzere 14 kişinin ifadesine başvurdu. Emniyete çağrılanlara, Le Mesurier'ın ölümüyle ilgili sorular soran polis, eve giriş çıkış saatlerini de not aldı.</p>
    </article>
  </body>
</html>