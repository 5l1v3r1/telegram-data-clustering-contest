<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/world-in-progress/2019/11/14/eco-innovazione-prodotti-per-edilizia-pneumatici-cavi-elettrici-dismessi_EXhlgLBm5R8KrCFMiUoaNO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-14T16:30:00+00:00"/>
    <meta property="og:title" content="Eco-innovazione, prodotti per l'edilizia da pneumatici e cavi elettrici dismessi"/>
    <meta property="og:description" content="Piastrelle, intonaci e malte, ricavati da pneumatici fuori uso (Pfu) e cavi elettrici dismessi. Nuovi prodotti ecosostenibili per l’edilizia saranno realizzati nell’ambito di due progetti dal valore complessivo di oltre 1,1 milioni di euro che vedono l'Enea collaborare con l’Università della Calabria e due aziende calabresi. Si tratta dei progetti Pfu Predecore, coordinato dalla società Gatim Srl, e Pvc UpCycling coordinato da Redel Srl."/>
  </head>
  <body>
    <article>
      <h1>Eco-innovazione, prodotti per l'edilizia da pneumatici e cavi elettrici dismessi</h1>
      <address>
        <time datetime="2019-11-14T16:30:00+00:00">14 Nov 2019, 16:30</time>
      </address>
      <p>Piastrelle, intonaci e malte, ricavati da pneumatici fuori uso (Pfu) e cavi elettrici dismessi. Nuovi prodotti ecosostenibili per l’edilizia saranno realizzati nell’ambito di due progetti dal valore complessivo di oltre 1,1 milioni di euro che vedono l'Enea collaborare con l’Università della Calabria e due aziende calabresi. Si tratta dei progetti Pfu Predecore, coordinato dalla società Gatim Srl, e Pvc UpCycling coordinato da Redel Srl.</p>
      <p>Il progetto Pfu Predecore (Premiscelati per l’Edilizia Ecocompatibili e a Risparmio Energetico) mira a realizzare intonaci, malte e colle con premiscelati a base di Pfu in sostituzione di un materiale aggregante tradizionale come la sabbia.</p>
      <p>Le attività consisteranno nella caratterizzazione fisica, chimica e meccanica dei manufatti, valutazione di durabilità e proprietà isolanti e allestimento di un impianto pilota su scala semi-industriale.</p>
      <p>"L’importanza di questo progetto è duplice: da una parte consente di ottenere prodotti a basso impatto ambientale, caratterizzati da una matrice ad elevate prestazioni. Dall’altra offre la possibilità di incrementare notevolmente il valore economico del materiale Pfu, aumentando di conseguenza la domanda e, quindi, valorizzando l’intera filiera che si occupa del recupero/trattamento", sottolinea la responsabile Enea del progetto Maria Bruna Alba.</p>
      <p>Le attività sperimentali condotte presso i laboratori Enea si sono concentrate sulla definizione della conducibilità termica e dell’isolamento acustico al fine di valutare le proprietà isolanti dei prodotti ottenuti.</p>
      <p>"Le caratteristiche termoacustiche dei manufatti realizzati con Pfu sono risultate ampiamente soddisfacenti. Per quanto riguarda la capacità di isolamento termico, i campioni analizzati sono risultati di pari caratteristiche rispetto ad analoghi intonaci e malte isolanti presenti sul mercato. Dal punto di vista dell’isolamento acustico, invece, i manufatti realizzati con Pfu si sono dimostrati più performanti, migliorando l’abbattimento acustico del 9%", aggiunge Maria Bruna Alba.</p>
      <p>Il secondo progetto, denominato Pvc UpCycling, prevede di realizzare prodotti edili a basso impatto ambientale con Pvc recuperato da cavi elettrici dismessi. Tre i principali ambiti: i rivestimenti per pavimentazioni esterne (piastrelle in Pvc su massetto esistente), i piazzali carrabili (massetto armato con malta miscelata con granuli di Pvc) e green parking (blocchi a spessore in Pvc riciclato e giunti strutturali in Pla stampati in 3D).</p>
      <p>L’Enea ha sviluppato malte cementizie contenenti Pvc riciclato studiandone gli aspetti meccanici, termici e di assorbimento dell’acqua. Inoltre ha realizzato prototipi in Pvc e resina poliuretanica per il settore edilizio, conducendo test di durabilità, resistenza e tenuta del colore rispetto alla radiazione solare.</p>
      <p>"In questo progetto mettiamo in campo le linee programmatiche prioritarie di Enea, quali la valorizzazione, gestione e salvaguardia dell’ambiente, il recupero e riutilizzo di materiali in processi ecosostenibili e l’efficienza energetica, supportando aziende come Redel che si prefiggono il triplice obiettivo di migliorare l’efficienza del sistema produttivo, ampliare il proprio mercato con nuovi prodotti e potenziare la propria competitività sul lungo periodo", spiega il ricercatore Enea Corradino Sposato.</p>
    </article>
  </body>
</html>