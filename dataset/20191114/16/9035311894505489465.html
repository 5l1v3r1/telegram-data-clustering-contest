<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/uluslararas-ceza-mahkemesinden-arakanli-muslumanlara-yonelik-suclara-sorusturma-izni?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-14T16:27:50+00:00"/>
    <meta property="og:title" content="UCM'den Arakanlı Müslümanlara yönelik suçlara soruşturma izni"/>
    <meta property="og:description" content="Uluslararası Ceza Mahkemesi (UCM), Arakanlı Müslümanlara karşı işlenen suçlarla ilgili soruşturma başlatılmasına izin verdi."/>
  </head>
  <body>
    <article>
      <h1>UCM'den Arakanlı Müslümanlara yönelik suçlara soruşturma izni</h1>
      <address><time datetime="2019-11-14T16:27:50+00:00">14 Nov 2019, 16:27</time> by <a rel="author">Melis Ozoglu</a></address>
      <p>Uluslararası Ceza Mahkemesi (UCM), Arakanlı Müslümanlara karşı işlenen suçlarla ilgili soruşturma başlatılmasına izin verdi.</p>
      <p>UCM tarafından yapılan açıklamada, Myanmar'ın UCM'ye üye olmadığı, fakat söz konusu suçların kısmen işlendiği Bangladeş'in üye olmasından dolayı yargının yetkisini kullanabileceği ifade edildi.</p>
      <p>Uluslararası Ceza Mahkemesi Başsavcısı Fatou Bensuda, 4 Temmuz 2019'da Myanmar'ın Arakanlı Müslümanlara karşı işlediği suçlarla ilgili soruşturma talebinde bulunmuştu.</p>
      <p>Myanmar'ın 2017'de Rohingya halkına yönelik başlattığı operasyondan bu yana yaklaşık 730 bin kişi komşu ülke Bangladeş'e sığınmak zorunda kaldı. Birleşmiş Milletler'in (BM) "soykırım amacıyla" hareket ettiğini söylediği Myanmar "etnik temizlik" iddialarını reddediyor.</p>
      <h3>Gambiya Arakanlı Müslümanlar için harekete geçti</h3>
      <p>Batı Afrika ülkelerinden Gambiya da geçtiğimiz gün Arakanlı Müslümanlara yönelik soykırım ve tecavüz suçlarının soruşturulması için Uluslararası Adalet Divanı'na <a href="https://tr.euronews.com/2019/11/11/gambiya-arakanli-muslumanlar-icin-myanmari-uluslararasi-adalet-divanina-sikayet-etti">başvurdu.</a></p>
      <h3>Bir dava da Myanmarlı lider Suu Çii'ye</h3>
      <p>Arjantin'de de Myanmarlı lider Suu Çii ile diğer devlet yetkilileri hakkında, Arakanlı Müslümanlara karşı işlediği suçlar sebebiyle dava açıldı.</p>
      <p>Arjantin resmi haber ajansı TELAM'da yer alan habere göre, "evrensel yargılama yetkisine" dayandırılarak Latin Amerikalı, Arjantinli ve Arakanlı insan hakları savunucusu grupların, Çii'ye, işkence, ortadan kaybolma ve cinsel şiddet gibi suçlardan açtığı dava, uluslararası yargı yetkisi bulunan 1 Numaralı Federal Ceza Mahkemesi Yargıç María Servini tarafından üstlenildi.</p>
      <p>Davayı kabul eden Yargıç Servini, 2010'da, İspanya'nın eski diktatörü Francisco Franco'nun işlediği suçların üzerine açılan davaya bakmıştı.</p>
      <ul>
        <li>
          <a href="https://tr.euronews.com/2017/09/25/myanmar-soykirim-suclamalarini-reddetti">Myanmar soykırım suçlamalarını reddetti</a>
        </li>
        <li>
          <a href="https://tr.euronews.com/2019/11/03/bm-arakanli-multecilerin-yurtlarina-donmesi-icin-myanmari-uyardi">BM Arakanlı mültecilerin yurtlarına dönmesi için Myanmar'ı uyardı</a>
        </li>
        <li>
          <a href="https://tr.euronews.com/2019/09/16/bm-600-bin-arakanli-musluman-myanmarda-soykirim-riski-altinda-rohingya">BM: 600 bin Arakanlı Müslüman Myanmar'da soykırım riski altında</a>
        </li>
      </ul>
      <figure>
        <img src="https://static.euronews.com/articles/stories/04/30/03/28/606x340_cmsv2_3b34f154-2957-59e0-9223-3ecb5dde2978-4300328.jpg"/>
        <figcaption>AA</figcaption>
      </figure>
      <h3>Arakanlı Müslümanlara "etnik temizlik"</h3>
      <p>Arakan'da 2012'de Budistler ile Müslümanlar arasında çatışmalar çıkmış, olaylarda çoğu Müslüman binlerce kişi katledilmiş, yüzlerce ev ve iş yeri ateşe verilmişti.</p>
      <p>Arakan'daki sınır karakollarına 25 Ağustos 2017'de düzenlenen eş zamanlı saldırıları gerekçe gösteren Myanmar ordusu ve Budist milliyetçiler, kitlesel şiddet eylemleri başlatmıştı.</p>
      <p>BM'ye göre, Ağustos 2017'den sonra Arakan'daki baskı ve zulümden kaçıp Bangladeş'e sığınanların sayısı 900 bine ulaştı.</p>
      <p>Uluslararası insan hakları kuruluşları, yayımladıkları uydu görüntüleriyle yüzlerce köyün yok edildiğini kanıtladı.</p>
      <p>BM ve uluslararası insan hakları örgütleri, Arakanlı Müslümanlara yönelik şiddeti "etnik temizlik" ya da "soykırım" olarak adlandırıyor.</p>
      <p>Ek kaynaklar<b> • Reuters, AA</b></p>
    </article>
  </body>
</html>