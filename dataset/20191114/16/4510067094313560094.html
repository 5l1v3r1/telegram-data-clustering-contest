<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/a-devenit-sofer-cu-1000-de-euro-un-tanar-de-21-de-ani-prins-la-bors-ca-sofa-cu-un-permis-fals-152789.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T16:06:00+00:00"/>
    <meta property="og:title" content="A devenit şofer cu 1.000 de euro: Un tânăr de 21 de ani, prins la Borş că şofa cu un permis fals "/>
    <meta property="og:description" content="Un tânăr de 21 de ani a devenit şofer cu 1.000 de euro. Fără să facă şcoala de şoferi şi să treacă examenele obligatorii, tânărul a urcat la volan cu un permis fals despre care a mărturisit că l-a cumpărat cu 1.000 de euro. El a fost prins la frontiera Borş şi a susţinut în faţa poliţiştilor că nu ştie cine este vânzătorul permisului."/>
  </head>
  <body>
    <article>
      <h1>A devenit şofer cu 1.000 de euro: Un tânăr de 21 de ani, prins la Borş că şofa cu un permis fals </h1>
      <address><time datetime="2019-11-14T16:06:00+00:00">14 Nov 2019, 16:06</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/borsfrontiera14112019.jpg"/>
      </figure>
      <p>Un tânăr de 21 de ani a devenit şofer cu 1.000 de euro. Fără să facă şcoala de şoferi şi să treacă examenele obligatorii, tânărul a urcat la volan cu un permis fals despre care a mărturisit că l-a cumpărat cu 1.000 de euro.</p>
      <p>Tânărul, cu iniţialele S.A., domiciliat în judeţul Mureş, a fost prins în noaptea de marţi spre miercuri, în jurul orei 2.40, în timp ce încerca să iasă din ţară, la volanul unui autoturism, prin Punctul de Trecere a Frontierei Borş.</p>
      <p>"La controlul specific, tânărul a prezentat pe lângă documentele de identitate şi un permis de conducere care avea însemnele autorităţilor din Ucraina. Cu ocazia verificărilor specifice, poliţiştii de frontieră au constatat faptul că documentul prezentat la control nu îndeplineşte condiţiile de formă şi fond ale unuia autentic, acesta fiind fals", a precizat comisarul-şef Laura Bondar, purtătorul de cuvânt al ITPF Oradea, într-un comunicat transmis joi.</p>
      <p>În faţa poliţiştilor, tânărul a susţinut că "a obţinut permisul de conducere de la o persoană a cărei identitate nu o cunoaşte, în schimbul sumei de 1.000 de euro şi a ales această metodă întrucât nu deţine permis de conducere eliberat de autorităţile române".</p>
      <p>Poliţiştii de frontieră efectuează cercetări cu privire la săvârşirea infracţiunilor de conducere pe drumurile publice a unui autovehicul fără a poseda  permis de conducere, uz de fals şi complicitate la fals material în înscrisuri oficiale.</p>
    </article>
  </body>
</html>