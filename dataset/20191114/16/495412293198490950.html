<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/ultime-notizie-ultimora-oggi-venezia-in-ginocchio-per-lacqua-alta-14-novembre/1949072/"/>
    <meta property="og:site_name" content="IlSussidiario"/>
    <meta property="article:published_time" content="2019-11-14T16:37:30+00:00"/>
    <meta property="og:title" content="Ultime notizie/ Ultim’ora oggi, California: sparatoria in una scuola (14 novembre)"/>
    <meta property="og:description" content="Ultime notizie e ultim’ora di oggi, giovedì 14 novembre 2019: California, sparatoria alla Saugus High School di Santa Clarita. Bilancio di 7 feriti."/>
  </head>
  <body>
    <article>
      <h1>Ultime notizie/ Ultim’ora oggi, California: sparatoria in una scuola (14 novembre)</h1>
      <h2>Ultime notizie e ultim’ora di oggi, giovedì 14 novembre 2019: California, sparatoria alla Saugus High School di Santa Clarita. Bilancio di 7 feriti.</h2>
      <address><time datetime="2019-11-14T16:37:30+00:00">14 Nov 2019, 16:37</time> by <a rel="author" href="https://www.ilsussidiario.net/autori/fabio-belli/" target="_blank">Fabio Belli</a></address>
      <p>Dramma negli <b>USA</b>, in <b>California</b>:<b> sparatoria alla Saugus High School di Santa Clarita</b>, il bilancio è di <b>7 studenti feriti</b>. In corso le indagini ed i rilievi delle forze dell’ordine, è caccia all’aggressore: secondo quanto riporta NBC News, l’assalitore è stato descritto dai testimone come un ragazzo asiatico con abiti neri, visto nei pressi del campus poco prima delle ore 8. Gli investigatori hanno rinvenuto un’arma, ma non è ancora chiaro se l’aggressore abbia con sé altre pistole. L’emittente statunitense evidenzia che tutte le scuole del William S. Hart Union School District sono state messe al sicuro, mentre l’invito ai residenti è quello di rifugiarsi in un posto sicuro e di segnalare alle autorità attività sospette. Attese novità nel corso delle prossime ore sulle condizioni di salute degli studenti raggiunti da colpi d’arma da fuoco. (Aggiornamento di Massimo Balsamo)</p>
      <h4>Ultime notizie, caso Cucchi: attesa sentenza carabinieri e medici</h4>
      <p>I giudici della prima Corte d’assise di Roma sono entrati in camera di consiglio per dirimere la prima storica sentenza del <a href="https://www.ilsussidiario.net/news/stefano-cucchi-morto-per-caduta-dopo-pestaggio-pm-primo-processo-kafkiano/1928151/"><b>Processo-bis</b></a> sulla <a href="https://www.ilsussidiario.net/news/stefano-cucchi-processo-depistaggi-giudice-bona-galvagno-si-astiene-ex-carabiniere/1948243/"><b>morte di Stefano Cucchi</b></a>: si decide la sorte dei 5 carabinieri, 3 dei quali imputati direttamente di omicidio preterintenzionale. Dopo la requisitoria della difesa, non c’è stata alcuna replica del pm Giovanni Musarò e le ultime notizie danno la sentenza come prevista non prima delle ore 18. Si deciderà anche dei medici del Pertini che hanno ricoverato Cucchi dopo il pestaggio, ma per loro è scattato già la prescrizione dunque verrà chiesto il proscioglimento. «Ilaria ci ha dato la forza per andare avanti e cercare la verità. Quello che abbiamo giurato davanti a quel corpo massacrato è che non ci saremmo mai fermati e così faremo, andremo sempre avanti. Oggi ci auguriamo una svolta, i dati sono tutti a favore di una sentenza positiva, però ci sono dei segnali..», hanno spiegato i genitori di Stefano,<b> Giovanni Cucchi e Rita Calore</b>. La sorella <b>Ilaria</b> che più di tutti ha lottato per questa nuova sentenza ha commentato «Sono passati 10 anni di lotte durissime. Abbiamo sentito tante bugie, tante ipocrisie, tante cattiverie. Io credo che siamo alla resa dei conti».</p>
      <h4>Assad “Usa ci rubano petrolio, stato criminale”</h4>
      <p>Sono pesanti le accuse lanciate dal presidente della Siria, Bashar al Assad, agli Stati Uniti. Intervistato dalla televisione di stato russa, il numero uno siriano ha accusato la nazione governata da Donald Trump di rubare il petrolio siriano, e di essere “un Paese il cui sistema politico si basa sulle bande criminali”. Gravi accuse riportate dall’edizione online dell’agenzia Ansa, citando l’agenzia Interfax. Ma non finisce qui perché secondo quanto sostiene il presidente siriano, senza presentare alcuna prova, l’ex 007 inglese James Le Mesurier, fra i fondatori del gruppo di soccorritori Caschi Bianchi siriani, trovato senza vita vicino alla sua abitazione in Turchia, ad Istanbul, sarebbe stato ucciso su mandato della Cia, la potentissima agenzia internazionale a stelle e strisce. (aggiornamento di Davide Giancristofaro)</p>
      <h4>Ultime notizie, Conte: “Non mi faccio distrarre dalle polemiche”</h4>
      <p>Giuseppe Conte non è intenzionato a farsi distrarre dalle polemiche politiche delle ultime ore. <b><a href="https://www.ilsussidiario.net/news/venezia-acqua-alta-quando-il-mose-oggi-cdm-tecnico-si-valuta-stato-di-emergenza/1949126/">Intervistato a Venezia</a></b>, dove il presidente del consiglio si trova da ieri per via dell’emergenza acqua alta, il premier ha parlato così con i giornalista che l’hanno intercettato: “Abbiamo così tanti impegni coi cittadini, si sta approvando la manovra finanziaria. Se uno vuole farsi distrarre dalle polemiche faccia pure, io non lo faccio”. Conte, all’uscita dall’albergo dove ha alloggiato, ha quindi aggiunto: “Per Venezia c’è un impegno a 360 gradi, c’è una situazione drammatica in una città unica, ci dobbiamo essere”. Infine sul Mose: “E’ un’opera su cui ormai sono stati spesi tantissimi soldi ed è in dirittura finale, ora va completata e poi manutenuta”. Oggi previsto consiglio dei ministri tecnico proprio in quel di Venezia, per valutare lo stato di emergenza. (aggiornamento di Davide Giancristofaro)</p>
      <h4>Ultime notizie Gioia Tauro: sequestrata una tonnellata di cocaina</h4>
      <p>Maxi sequestro di droga eseguito dalle forze dell’ordine nelle scorse ore, presso il porto di Gioia Tauro (provincia di Reggio Calabria). I carabinieri del comando provinciale e del Ros, assieme alla guardia di finanza, hanno scoperto più di una tonnellata di cocaina nascosta in 144 imballi, in un container adibito per il trasporto delle banane. Il carico proveniva dal Sud America ed era destinato alla Germania, e in base ad un calcolo degli inquirenti, la droga avrebbe fruttato più di 250 milioni di euro. Attraverso una scansione radiogena si è scoperto che il carico trasportasse qualcosa di illegale, e con il supporto di sofisticate attrezzature in dotazione all’agenzia delle dogane, è appunto venuta alla luce l’ingente quantità di droga. Più di due tonnellate di stupefacenti sono stati scoperti e sequestrati nel porto reggino da inizio anno ad oggi, uno snodo “che rimane strategico – riferiscono i carabinieri – nelle rotte dello stupefacente. Sistema che ha consentito alla Guardia di finanza ed all’Agenzia delle dogane di sequestrare, solo nell’ultimo anno, oltre due tonnellate e mezzo di cocaina”. (aggiornamento di Davide Giancristofaro)</p>
      <h4>Ultime notizie, Venezia in ginocchio per l’acqua alta</h4>
      <p>Le condizioni climatiche avverse hanno messo in ginocchio Venezia. Luca Zaia, governatore del veneto, e Luigi Brugnaro, sindaco di Venezia, hanno proclamato lo stato di emergenza. Angelo Borrelli, responsabile della Protezione civile, ha fatto un sopralluogo a Venezia in mattinata per constatare i danni causati dalle inondazioni e dalla pioggia. Il mal tempo non ha risparmiato la Basilica di San Marco ed il Teatro La Fenice. L’invasione dell’acqua nelle due strutture ha danneggiato seriamente gli impianti elettrici ed i vari impianti di allarme antincendio.L’Unità di Crisi della Protezione Civile sta anche esaminando i danni provocati dagli allagamenti nei locali pubblici , nelle scuole e nel porto di Venezia.</p>
      <h4>Ultime notizie, esplosione autobomba a Kabul</h4>
      <p>Nei pressi del quartiere generale della National Directorate of Security, che ospita la delegazione americana, è stata fatta detonare un’ automobile carica di esplosivo. Il ministero dell’interno afgano ha reso noto che, in seguito alla deflagrazione, sette persone sono morte e più di trenta civili sono stati feriti in modo grave. I talebani e l’Isis non hanno per il momento rivendicato l’attentato. Nasrat Rahimi, ministero dell’Interno, ha fatto sapere che per precauzione tutte le strade dell’area di Shash Darak sono state chiuse al traffico. L’attacco è avvenuto durante l’ accordo di pace tra Taleban e Stati Uniti. L’intesa dei due Stati prevede il ritiro della maggiore parte delle milizie occidentali dall’ Est del Paese, mentre 8600 soldati presiederanno ancora le basi militari di Kandahar e Bagram.</p>
      <h4>Ultime notizie, ancora proteste a Hong Kong</h4>
      <p>Non si è fermata la manifestazione in segno di protesta. Il responsabile della metropolitana Mtr ha comunicato che la viabilità delle linee East Rail e Kwun Tong lines sono state sospese per motivi di sicurezza. La popolazione di Hong Kong ha utilizzato altri mezzi di trasporto per arrivare sul posto di lavoro. La maggior parte delle scuole e dei centri commerciali sono state chiusi per precauzione. In seguito alle animate discussioni sulla questione sicurezza tra il presidente del Partito Democratico, Wu Chi-wai ed il segretario alla Sicurezza, John Lee, il Parlamento ha dovuto sbloccare la propria attività. Nel tentativo di fare evacuare gli studenti della Chinese University la polizia ha dovuto sparare più di cento lacrimogeni. Anche il centro ippico più famoso di Hong Kong, Jockey Club ha dovuto cancellare lo spettacolo serale per motivi di sicurezza.</p>
      <h4>Ultime notizie, Arcelor Mittal deve onorare le promesse</h4>
      <p>Il governo è diviso in due sulla questione ex Ilva, nonostante il deposito dell’atto di recesso del contratto. Luigi Di Maio, ospite a “Fuori dal Coro”, nonostante i vari contrasti tra i partiti di maggioranza e di minoranza, è sicuro che il governo troverà una rapida soluzione. Per il ministro degli affari esteri Mittal deve onorare le promesse intercorse tra le parti. A breve verrà depositato il ricorso cautelare e d’urgenza da parte dei avvocati dei commissari dell’ex Ilva per annullare tutte le pretese avanzate dal colosso industriale.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-14-novembre-i-numeri-vincenti/1949326/"/>
        <a href="https://www.ilsussidiario.net/news/thyssenkrupp-corte-europea-fascicolo-vs-italia-e-germania-vertici-ancora-liberi/1949476/"/>
        <a href="https://www.ilsussidiario.net/news/allerta-meteo-rossa-in-veneto-bollettino-maltempo-temporali-su-liguria-e-toscana/1949401/"/>
        <a href="https://www.ilsussidiario.net/news/scuole-chiuse-domani-maltempo-15-novembre-elenco-venezia-belluno-e-grosseto/1949416/"/>
        <a href="https://www.ilsussidiario.net/news/stefano-cucchi-sentenza-oggi-imputati-carabinieri-e-medici-ilaria-siamo-stremati/1949298/"/>
        <a href="https://www.ilsussidiario.net/news/venezia-acqua-alta-quando-il-mose-oggi-cdm-tecnico-si-valuta-stato-di-emergenza/1949126/"/>
      </related>
    </article>
  </body>
</html>