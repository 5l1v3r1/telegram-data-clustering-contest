<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/bakanov-poyasniv-chomu-prezident-zvilniv-yogo-zastupnika-639960.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T16:00:35+00:00"/>
    <meta property="og:title" content="Баканов пояснив, чому президент звільнив його заступника"/>
    <meta property="og:description" content="«Владислав Бухарєв, мені здається, бачив роботу системи по-старому», - каже керівник спецслужби"/>
  </head>
  <body>
    <article>
      <h1>Баканов пояснив, чому президент звільнив його заступника</h1>
      <address>
        <time datetime="2019-11-14T16:00:35+00:00">14 Nov 2019, 16:00</time>
      </address>
      <h4>«Владислав Бухарєв, мені здається, бачив роботу системи по-старому», - каже керівник спецслужби</h4>
      <p>Голова Служби безпеки України Іван Баканов прокоментував останні кадрові перестановки у спецслужбі.</p>
      <p>Баканов <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">в інтерв’ю «Главкому»</a> стверджує, що зробив подання, «президент зрозумів аргументацію і визначився».</p>
      <p>«Скажімо так: у нас не збігалося стратегічне бачення реформування Служби безпеки. СБУ – не Ватикан, не держава в державі, тут не буде окремих законів і обраних», - заявив голова Служби безпеки.</p>
      <p>На думку Баканова, «старі кадри мислять старими категоріями, тому кадри потребують оновлення».</p>
      <p>«Молоді люди більш прогресивні в цьому сенсі, і вони не бояться тих змін, які очікують СБУ. Владислав Бухарєв, мені здається, бачив роботу системи по-старому», - вважає посадовець.</p>
      <p>Керівник спецслужби зауважив, що «на співбесіді кожному з кандидатів каже, що у них є багато можливостей, але єдине, чого у них немає, – це часу». «Ви повинні починати ефективно діяти негайно. Часу чекати нема, як і сенсу. Взагалі немає потреби щось чекати. Є політична воля і її потрібно виконувати. Для СБУ сьогодні немає політичних «священних корів», яких не можна чіпати. Наш єдиний орієнтир – це закон. Був злочин – має бути розслідуваний і покараний. Повинні діяти рішуче і ефективно», - стверджує голова Служби безпеки.</p>
      <p>Як повідомлялося, 8 листопада <a href="https://glavcom.ua/country/politics/v-ofisi-prezidenta-tochitsya-zhorstka-borotba-za-sbu-butusov-637378.html">президент</a> Володимир Зеленський звільнив Владислава Бухарєва з посади першого заступника голови СБУ, начальника управління по боротьбі з корупцією і організованою злочинністю. Його також звільнили з військової служби з правом носіння військової форми.</p>
      <p>На цю посаду призначили Дмитра Нескромного, який раніше був заступником голови СБУ.</p>
      <p>12 вересня президент України Володимир <a href="https://glavcom.ua/news/zelenskiy-zvilniv-golovu-sluzhbi-zovnishnoji-rozvidki-ta-priznachiv-yogo-v-sbu-624641.html">Зеленський призначив Владислава Бухарєва першим заступником голови Служби безпеки України</a>.</p>
      <figure>
        <img src="https://glavcom.ua/img/forall/users/107/10724/.jpg_189.jpg"/>
      </figure>
      <p>До цього у червні 2019 року Зеленський призначив Владислава Бухарєва очільником Служби зовнішньої розвідки.</p>
      <p>Бухарєв пробув на посаді голови зовнішньої розвідки близько трьох місяців.</p>
      <blockquote><b>Читайте детальніше тут:<br/></b><br/>   •  <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html"><b>Перше велике інтерв’ю голови Служби безпеки України Івана Баканова</b></a></blockquote>
      <related>
        <a href="https://glavcom.ua/country/politics/uves-svit-zhartuje-nad-politikami-ale-glava-sbu-bakanov-vpershe-prokomentuvav-skandalne-video-deputatki-fedini--639790.html"/>
        <a href="https://glavcom.ua/news/chi-platili-uchasnikam-akciji-ni-kapitulyaciji-glava-sbu-vpershe-prokomentuvav-skandalni-zvinuvachennya-639761.html"/>
        <a href="https://glavcom.ua/country/society/pidesh-pidu-bakanov-rozkazav-yak-prezident-doviriv-yomu-sbu-639740.html"/>
      </related>
    </article>
  </body>
</html>