<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/u-kyyevi-vpershe-zaareshtuvaly-cholovika-za-domashnye-nasylstvo/"/>
    <meta property="og:site_name" content="Рубрика"/>
    <meta property="article:published_time" content="2019-11-14T16:34:51+00:00"/>
    <meta property="og:title" content="У Києві вперше заарештували чоловіка за домашнє насильство"/>
    <meta property="og:description" content="У Києві 33-річного чоловіка засуджено до 3 місяців арешту та взято під варту в залі суду за те, що він систематично скоював психологічне та фізичне насильство в сім’ї (ст.126-1 КК України). Про це йдеться на сайті прокуратури Києва. Зазначається, що це перший вирок у місті Києві за домашнє насилля. Рішення ухвалив Оболонський суд. Зловмисник навмисно […]"/>
  </head>
  <body>
    <article>
      <h1>У Києві вперше заарештували чоловіка за домашнє насильство</h1>
      <address><time datetime="2019-11-14T16:34:51+00:00">14 Nov 2019, 16:34</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/violence-women-860x580-c-1.jpg"/>
      </figure>
      <p>
        <b>
          <b>У Києві 33-річного чоловіка засуджено до 3 місяців арешту та взято під варту в залі суду за те, що він систематично скоював психологічне та фізичне насильство в сім’ї (ст.126-1 КК України).</b>
        </b>
      </p>
      <p>Про це йдеться на <a href="https://kyiv.gp.gov.ua/ua/news.html?_m=publications&amp;_c=view&amp;_t=rec&amp;id=261133">сайті</a> прокуратури Києва.</p>
      <p>Зазначається, що це перший вирок у місті Києві за домашнє насилля. Рішення ухвалив Оболонський суд.</p>
      <p>Зловмисник навмисно систематично ображав нецензурними висловлюваннями свою дружину, залякував, принижував та погрожував їй фізичною розправою. Ці всі події відбувалися в однокімнатній квартирі в присутності малолітніх дітей.</p>
      <p>До цього, від січня по жовтень 2019 року, чоловік 9 разів притягувався до адміністративної відповідальності за вчинення домашнього насильства (ст.173-2 КУпАП), проте складені адмінпротоколи не вплинули на підозрюваного та не змінили його поведінку стосовно дружини.</p>
      <p>Як повідомлялося, <a href="https://rubryka.com/2019/01/27/protydiya-domashnomu-nasylstvu-v-ukrayini-rozpochynayut-robotu-45-mobilnyh-grup-politsiyi/">у 2019 року в Україні 45 мобільних груп поліції реагуватимуть на факти домашнього насильства.</a></p>
      <p>Нагадаємо, 11 січня 2019 року в Україні почав діяти закон про протидію домашньому насильству.</p>
      <p>Відповідно до документу, домашнє насильство – це умисне систематичне фізичне, психологічне або економічне насильство щодо чоловіка (дружини) чи колишнього чоловіка (дружини), або члена родини, або близької особи, що призводить до фізичних чи психологічних страждань, розладів здоров’я, втрати працездатності, емоційної залежності або погіршення якості життя потерпілого. За це каратимуть громадськими роботами від 50 до 240 годин або арештом на строк до 6 місяців, обмеженням волі до 5 років або позбавленням волі до 2 років.</p>
      <h3>Куди звертатися за допомогою, якщо стали жертвою домашнього насильства:</h3>
      <p>– Викличте поліцію за номером 102</p>
      <p>– Зателефонуйте на Національну “гарячу лінію” за номером телефону: 0 800 500 335 або з мобільного 116 123</p>
      <p>– Якщо ви зазнали фізичного чи сексуального насильства і потребуєте медичної допомоги, одразу звертайтесь до лікарні чи поліклініки. Звідти інформацію передадуть до поліції</p>
      <p>– Зверніться до центру соціальних служб для сім`ї, дітей та молоді. Там фахівці нададуть психологічні консультації</p>
      <p>– Якщо у сім`ї є діти, які стали жертвами насильства або були його свідками, тоді слід звернутися до служби у справах дітей</p>
      <p>– Надати тимчасовий притулок жертвам домашнього насилля або ж допомогти вирішити деякі проблеми можуть громадські організації, наприклад, “Ла Страда Україна”. Зокрема, посприяти з одягом для дитини, їжею, ліками.</p>
      <p>– Отримати безкоштовну юридичну допомогу можна в Центрах безоплатної правової допомоги. Юристи можуть допомогти із розлученням та захистом майнових прав</p>
    </article>
  </body>
</html>