<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/14/ha-preso-per-il-collo-un-bambino-maestro-finisce-sotto-accusa/1325082/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-14T16:48:34+00:00"/>
    <meta property="og:title" content="«Ha preso per il collo un bambino», maestro finisce sotto accusa"/>
    <meta property="og:description" content="IN AULA - Un 37enne di Treia è imputato per abuso di mezzi di correzione. A segnalare la situazione due colleghe. La difesa: «Nessuna violenza, è legato ad una dermatite»"/>
  </head>
  <body>
    <article>
      <h1>«Ha preso per il collo un bambino», maestro finisce sotto accusa</h1>
      <h2>IN AULA - Un 37enne di Treia è imputato per abuso di mezzi di correzione. A segnalare la situazione due colleghe. La difesa: «Nessuna violenza, è legato ad una dermatite»</h2>
      <address><time datetime="2019-11-14T16:48:34+00:00">14 Nov 2019, 16:48</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F14%2Fha-preso-per-il-collo-un-bambino-maestro-finisce-sotto-accusa%2F1325082%2F">Condividi35</a><a href="https://twitter.com/intent/tweet?text=%C2%ABHa+preso+per+il+collo+un+bambino%C2%BB%2C++maestro+finisce+sotto+accusa&amp;url=https%3A%2F%2Fwww.cronachemaceratesi.it%2F2019%2F11%2F14%2Fha-preso-per-il-collo-un-bambino-maestro-finisce-sotto-accusa%2F1325082%2F">Tweet</a>Email35 Condivisioni</p>
      <p> </p>
      <p><b>Maestro finisce sotto accusa per aver preso per il collo un bambino, deve rispondere di abuso di mezzi di correzione. La difesa però respinge le accuse, sostenendo che il segno rosso che è stato trovato sul collo del piccolo era legato ad una dermatite. Il processo è in corso al tribunale di Macerata, oggi il giudice Federico Simonelli non ha accolto la richiesta del difensore dell’imputato, l’avvocato Jacopo Allegri, di fare una perizia su alcune foto in cui si vedevano i segni.</b> I fatti contestati risalgono al 19 novembre del 2014 ed erano avvenuti in una scuola dell’Infanzia di un piccolo comune dell’entroterra. Secondo l’accusa, sostenuta dal pm Stefano Lanari, un maestro di religione, 37enne di Treia (che al momento non lavora come insegnante) mentre stava facendo una supplenza avrebbe preso per il collo un bambino di cinque anni, originario dell’Est Europa, causandogli lesioni giudicate guaribili in 3 giorni.</p>
      <figure>
        <img src="https://cdn.cronachemaceratesi.it/wp-content/uploads/2019/04/jacopo-allegri-494x650.jpg"/>
        <figcaption>L’avvocato Jacopo Allegri</figcaption>
      </figure>
      <p><b>La vicenda era venuta fuori perché le maestre dell’ora successiva avevano notato dei segni sul collo del bambino e gli avevano chiesto cosa fosse accaduto. Il bambino, che l’ora precedente era stato sgridato dal maestro, aveva detto che il maestro era stato cattivo.</b> Successivamente le insegnanti avevano fatto partire una segnalazione della cosa e anche i genitori del piccolo erano stati avvisati tanto che una volta a casa avevano deciso di fare una sorta di videointervista al piccolo usando un cellulare. <b>Nelle immagini si vedevano i segni sul collo del bambino «c’era un segno rosso con delle bollicine, ma le stesse bollicine le aveva – e si vedono dal video –, anche dietro al ginocchio. Le abbiamo mostrate ad un pediatra e secondo il medico si tratta di una normale dermatite. Il bambino si era grattato le bollicine sul collo. Da una dermatite ad accusare il mio assistito di aver preso per il collo un bambino, tra l’altro senza che vi sia una testimonianza di questo, ce ne passa» dice l’avvocato Jacopo Allegri.</b> Secondo il legale inoltre il bambino «non ha detto di essere stato preso per il collo. Siccome il maestro lo aveva sgridato l’ora prima, quando le maestre gli hanno chiesto cosa avesse sul collo ha detto che il maestro è stato cattivo». Il processo è stato rinviato al 5 marzo per la discussione.</p>
      <p>
        <i>(Gian. Gin.)</i>
      </p>
    </article>
  </body>
</html>