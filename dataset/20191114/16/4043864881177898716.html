<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/14/7231968/"/>
    <meta property="og:site_name" content="Українська правда"/>
    <meta property="article:published_time" content="2019-11-14T16:20:00+00:00"/>
    <meta property="og:title" content="&quot;Плакуча Анна&quot;. Хто така Скороход, яку хочуть виключити зі &quot;Слуги народу&quot;"/>
    <meta property="og:description" content="Конфлікт у “Слузі народу”. Чому виганяють Анну Скороход."/>
  </head>
  <body>
    <article>
      <h1>"Плакуча Анна". Хто така Скороход, яку хочуть виключити зі "Слуги народу"</h1>
      <address><time datetime="2019-11-14T16:20:00+00:00">14 Nov 2019, 16:20</time> by <a rel="author" href="https://www.pravda.com.ua/authors/5bb49645dc413/" target="_blank">Соня Лукашова, Катерина Рещук</a></address>
      <p>У четвер 14 листопада під час засідання Верховної Ради, де голосувався <a href="https://www.pravda.com.ua/news/2019/11/14/7231954/">бюджет-2020</a>, прогримів скандал який, як не дивно, зовсім не пов'язаний зі складанням головного кошторису країни. </p>
      <p>Зе!депутатка Анна Скороход з трибуни ВР фактично <a href="https://www.pravda.com.ua/news/2019/11/14/7231943/">звинуватила свою ж фракцію "Слуга народу" у репресіях</a>. Нібито через те, що вона не голосувала за законопроєкт щодо <a href="https://www.epravda.com.ua/publications/2019/11/5/653341/">анбандлінгу "Нафтогазу</a>" та <a href="https://www.pravda.com.ua/news/2019/11/13/7231854/">земельну реформу,</a> затримали її чоловіка Олексія Алякіна.</p>
      <p><i>"Сьогодні за мої політичні уподобання і за те, що я не голосувала так, як мені вказувала фракція, за дорученням одного з замів (голови) Адміністрації президента, одного з замів генерального прокурора Каська… мого чоловіка було затримано. </i><b><i>Підставою стали мої голосування, відстоювання державної власності ГТС, а також червона кнопка проти відкриття ринку землі</i></b><i>"</i>, – стверджувала вона.</p>
      <p>Скороход скаржилася, що під час виборів підтримувала Володимира Зеленського, і "ніхто не думав, що потім нас будуть ламати через коліно і діяти тими методами, як зараз".</p>
      <p>Депутка наполягає, що рішення про затримання її чоловіка незаконне: <i>"Підставою став запит Росії 2017 року. До цього ніяких питань не було, а після червоної кнопки іде затримання мого чоловіка".</i></p>
      <p>Глава фракції "Слуга народу"<a href="https://www.pravda.com.ua/news/2019/11/14/7231943/"> Давид Арахамія не забарився з відповіддю</a> та закинув Скороход, що вона пропонувала хабарі іншим нардепам: </p>
      <p>
        <i>"Якщо ви загуглите цивільного чоловіка пані Скороход – ви все зрозумієте. Ми як політична партія до цього не маємо жодного відношення. </i>
        <b>
          <i>Але те, що пані Скороход неодноразово зверталася до народних депутатів і пропонувала грошову матеріальну допомогу – це є факт</i>
        </b>
        <i>"</i>
      </p>
      <p>Арахамія пообіцяв, що особисто <a href="https://www.pravda.com.ua/news/2019/11/14/7231956/">ініціюватиме виключення Скороход</a> із фракції.</p>
      <h3>Хто така Анна Скороход</h3>
      <p>Анна Скороход потрапила до парламенту як мажоритарник від 93 округу в Київській області, який відомий тим, що саме тут колись депутатом обирався скандальний газовий <a href="https://www.pravda.com.ua/articles/2017/12/14/7165467/">олігарх-утікач Олександр Онищенко</a>.</p>
      <figure>
        <img src="https://img.pravda.com/images/doc/c/8/c8b2cde-onyschenko.jpg"/>
        <figcaption>Скандальний газовий олігарх-утікач Олександр Онищенко</figcaption>
      </figure>
      <p>Цього разу він також рвався у парламент на 93-му, але після тривалих судових перипетій <a href="https://www.pravda.com.ua/news/2019/06/25/7219087/">ЦВК відмовила Онищенку в реєстрації</a>, аргументуючи тим, що протягом останніх 5 років він не проживав в Україні.   </p>
      <p>На окрузі також балотувалась його колишня цивільна дружина гімнастка Анна Різатдінова, однак сам олігарх запевняв, що не має до цієї затії відношення.</p>
      <p>У "Слузі народу" гімнастку також не підтримали, виставивши на округ Скороход, яка перемогла на виборах креатуру олігарха Юрія Косюка Олександра Жукотанського. </p>
      <p>До політичної кар'єри Скороход була заступником директора будівельного комбінату "Прогрес", зареєстрованого на Київщині, одним із співвласників якого є чоловік депутатки.</p>
      <p>Відомою ж широкому загалу Анна Скороход стала наприкінці жовтня, коли не втримала емоцій і <a href="https://www.pravda.com.ua/news/2019/10/31/7230637/">розридалась під час виступу у Верховній Раді</a>. Вона аргументувала свій зрив тим, що голова енергетичного комітету Андрій Герус ігнорував правки, які вона подавала до законопроєкту про <a href="https://www.epravda.com.ua/publications/2019/11/5/653341/">відокремлення ГТС від "Нафтогазу"</a>, та навіть намагався виключити її зі складу комітету. </p>
      <p>Тоді Скороход наполягала на 10 поправках. Майже всі вони за змістом співпадали з поправками, які подавала лідер фракції "Батьківщина" Юлія Тимошенко. </p>
      <p><i>"Більшість з них були направлені на те, щоб "зламати" анбандлінг. Тимошенко під час голосування вийшла і підтримала закон, не сказавши про це Скороход. Та залишилася сама із своїми правками"</i>, – пояснював "Економічній правді" дивну поведінку депутатки один з членів енергетичного комітету парламенту. </p>
      <p>Якщо підсумувати суть усіх поправок нардепки, вони фактично робили узгоджену <a href="https://www.epravda.com.ua/publications/2019/11/5/653341/">модель анбандлінгу</a> "Нафтогазу" неможливою. Зміни не врахували, Верховна Рада підтримала законопроєкт, Скороход розплакалась.</p>
      <blockquote>Читайте також: <a href="https://www.epravda.com.ua/news/2019/11/8/653516/?fbclid=IwAR1QsWliGnEcyqZshETmhJGjZ6qnt_dpDZuZxz2O7u3OXkJBdhDNJoUjXfs">Депутат заплакала під час голосування за відокремлення "Труби": про що були її правки</a></blockquote>
      <h3>Чоловік Скороход та українські олігархи</h3>
      <p>Олексій Алякін – 47-річний уродженець Узбекистану, колишній російський банкір, а нині – власник будівельного бізнесу, зареєстрованого під Києвом.</p>
      <figure>
        <img src="https://img.pravda.com/images/doc/0/6/06bc99e-alyakin-komersanty.jpg"/>
        <figcaption>У 2015 році Росія оголосила Олексія Алякіна в розшук через переховування, ще пізніше – заочно арештувала<cite>фото: комерсант</cite></figcaption>
      </figure>
      <p>У 2012 році російський девелопер <b>Сергій Полонський звинуватив Алякіна у шахрайстві та виведенні 2 мільярдів рублів </b>з компанії Potok. Фірма належала Полонському, а банкір хотів її купити, однак через звинувачення угода зірвалась.</p>
      <p>Полонський тоді і сам був під слідством, а нині – засуджений за розкрадання. Він розірвав відносини з Алякіним, перебуваючи під арештом у Камбоджі.</p>
      <p>У 2013 – на початку 2014 року Алякін оголосив себе банкрутом і продав усі банківські активи в Росії. </p>
      <p>Один із найвідоміших його активів – російський банк "Пушкіно", через який у підприємця і з'явились проблеми з правоохоронцями. Частину акцій "Пушкіно" купив відомий російсько-український бізнесмен Павло Фукс. Якийсь час вони були партнерами у цьому бізнесі. </p>
      <p>За даними ЗМІ, інтереси Фукса та Алякіна перетинались також у російському "Совкомбанку".</p>
      <p>Фукс – теж <a href="https://www.epravda.com.ua/news/2019/11/11/653580/">підслідний</a> у Росії через підозру у шахрайстві. В Україні він є бізнес-партнером олігарха Ігоря Коломойського в енергетичній <a href="https://www.epravda.com.ua/news/2018/08/1/639250/">"Укрнафтобуріння"</a>. Як розповідав Фукс в <a href="https://www.epravda.com.ua/publications/2019/02/6/645001/">інтерв'ю УП</a>, з Коломойським він дружить більш ніж 20 років і своєю появою в Україні завдячує саме дніпропетровському олігарху. </p>
      <p>Примітно, що Фукс також має бізнесзв'язок з іншим олігархом, Олександром Онищенком, про якого згадувалось вище. </p>
      <p>Вони <a href="https://www.epravda.com.ua/news/2018/01/7/632796/">разом свого часу придбали</a> у "гаманця Януковича" Сергія Курченка компанію, яка володіла 160 мільйонами доларів заморожених активів президента-втікача. </p>
      <figure>
        <img src="https://img.pravda.com/images/doc/3/8/3843b4e-fuks-1680.jpg"/>
        <figcaption>Фукс – підслідний у Росії через підозру у шахрайстві. В Україні він є бізнес-партнером олігарха Ігоря Коломойського в енергетичній компанії "Укрнафтобуріння"<cite>фото: українська правда</cite></figcaption>
      </figure>
      <h3>Темна історія Олексія Алякіна</h3>
      <p>У 2013 році банк Алякіна "Пушкіно" визнали неплатоспроможним. Пізніше, коли російське державне Агентство зі страхування вкладів розбиралось у документах банку, було нібито виявлено розкрадання грошей під виглядом надання кредитів різним юрособам.</p>
      <p>У 2014 році російські правоохоронці почали розслідувати справу про шахрайство, "вчинене організованою групою або в особливо великому розмірі".</p>
      <p>Наразі у справі вже є троє засуджених. Один з них пішов на угоду зі слідством, розповів про корупційні схеми, які нібито дозволили вивести з банку більше 800 мільйонів рублів, та назвав Алякіна справжнім організатором злочину.</p>
      <p><b>У 2015 році Росія оголосила останнього в розшук через переховування, ще пізніше – заочно арештувала</b>.</p>
      <p>Однак на той час Алякін вже мав громадянство України та розпочинав бізнес під Києвом. Паспорт України він отримав 2013 року "за територіальним походженням". З таким формулюванням громадянство дають, якщо особа або її близькі родичі народились або за часів СРСР постійно проживали на території України.</p>
      <p>У липні 2018 року паспорт із тризубом в Алякіна забрали – Державна міграційна служба дізналась, що чоловік насправді не відмовився від російського і підробив довідку від посольства Росії. </p>
      <p>Сам Алякін це заперечує, а українські міграційники апелюють до відповіді посольства Росії. Росіяни кажуть, що 2013 року не видавали Алякіну довідку про вихід з громадянства.</p>
      <p>Нині бізнесмен судиться з українськими чиновниками за паспорт. Адвокат підприємця у коментарі УП назвав його "особою без громадянства", сам ексросіянин вважає себе громадянином України.</p>
      <p>У серпні 2018 року Служба безпеки України за запитом Росії затримала Алякіна на трасі Київ-Одеса. Російська генпрокуратура попросила видати банкіра. У відповідь Україна арештувала чоловіка та почала стосовно нього екстрадиційну перевірку. Тримання під вартою могло тривати не більше 12 місяців, і два місяці тому цей термін сплив.</p>
      <p>За <a href="https://www.pravda.com.ua/news/2019/11/14/7231978/">твердженням ГПУ</a>, у січні 2019 року Алякіна відпустили з-під варти як громадянина України. Водночас, у тому ж січні міграційники вдруге забрали в нього український паспорт. </p>
      <p>Поки суди йшли, Алякіну навіть вдалось здобути тимчасову перемогу – Окружний адмінсуд Києва у червні 2019 року став на його бік. Однак тиждень тому, 7 листопада, міграційники виграли апеляцію.</p>
      <p>Водночас, сам Алякін ще минулого року розповідав у суді, що про російські звинувачення нібито дізнався лише після затримання в Україні, обставини та фігуранти справи йому не відомі. Інтерес правоохоронців РФ до себе пояснював так:</p>
      <p>
        <i>"З початку російської агресії в Україні та по теперішній час є патріотом України, який допомагає 8-му батальйону Української добровольчої армії".</i>
      </p>
      <p>Адвокат Алякіна стверджував, що він служив у добробатах "Аратта" і "Айдар", забезпечував бійців АТО роботою та житлом, є членом Всеукраїнської спілки "Мужність".</p>
      <p>Нині Алякін – один із співвласників будівельного комбінату "Прогрес", зареєстрованого на Київщині. Серед керівників підприємства значиться також його цивільна дружина, депутатка Анна Скороход. Останній також належить ще одна будівельна фірма – "Прогрес-41", а Алякіну – мажоритарний пакет акцій Заводу залізобетонних виробів.</p>
      <p>***</p>
      <p>
        <i>Затримання Алякіна дивним чином співпало з проблемами вищезгаданих олігархів Фукса та Онищенка.</i>
      </p>
      <p>
        <i>Фукс нещодавно був </i>
        <a href="https://www.epravda.com.ua/news/2019/10/8/652368/">
          <i>оголошений в розшук</i>
        </a>
        <i> Росією, а Онищенку директор НАБУ Артем Ситник </i>
        <a href="https://www.pravda.com.ua/news/2019/11/14/7231924/">
          <i>пророкує примусове повернення в Україну</i>
        </a>
        <i> вже в грудні.</i>
      </p>
      <p>
        <i>Соня Лукашова, Катерина Рещук</i>
      </p>
      <related>
        <a href="https://www.pravda.com.ua/news/2019/11/15/7232119/"/>
        <a href="https://www.pravda.com.ua/news/2019/11/15/7232100/"/>
        <a href="https://www.pravda.com.ua/news/2019/11/15/7232074/"/>
      </related>
    </article>
  </body>
</html>