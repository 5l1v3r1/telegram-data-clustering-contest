<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Oli-conserves-llet-Gran-Recapte-Aliments-2019-iniciativa-solidaria_0_2343965769.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T16:45:05+00:00"/>
    <meta property="og:title" content="Oli, conserves i llet: els protagonistes del Gran Recapte d'Aliments, que se celebrarà el 22 i el 23 de novembre"/>
    <meta property="og:description" content="Les entitats adverteixen que els falten 9.000 voluntaris per dur a terme la iniciativa solidària"/>
  </head>
  <body>
    <article>
      <h1>Oli, conserves i llet: els protagonistes del Gran Recapte d'Aliments, que se celebrarà el 22 i el 23 de novembre</h1>
      <h2>Les entitats adverteixen que els falten 9.000 voluntaris per dur a terme la iniciativa solidària</h2>
      <address>
        <time datetime="2019-11-14T16:45:05+00:00">14 Nov 2019, 16:45</time>
      </address>
      <p>Hi ha aliments que són bàsics i duren molt de temps sense fer-se malbé, entre els quals l'oli, les conserves i la llet. Precisament aquests tres productes són els protagonistes de l'onzena edició del Gran Recapte d'Aliments, que se celebrarà el 22 i el 23 de novembre. Els quatre bancs dels aliments de Catalunya, un per cada demarcació, demanen la col·laboració ciutadana per abastir-se dels productes que no poden aconseguir a través de l'aprofitament alimentari i que serviran per ajudar 196.000 persones que viuen la coneguda com a <i>pobresa cronificada</i> al país. </p>
      <figure>
        <img src="https://www.ara.cat/2019/10/25/societat/Imatge-alimentacio-families-situacio-vulnerabilitat_2331976952_66884201_117x66.jpg"/>
      </figure>
      <p><a href="https://www.ara.cat/societat/Creu-Roja-pobresa-intermitent_0_2331966887.html">La pobresa intermitent s'acarnissa amb les dones de més de 50 anys</a> Segons l'entitat, ja s'han registrat un 68% dels voluntaris necessaris per realitzar aquesta iniciativa solidària. Amb tot, es necessiten en total 28.000 voluntaris i el Banc dels Aliments adverteix que encara els falten 9.000 voluntaris més per aconseguir-ho. </p>
      <p>L'any passat  es van recollir 4.452.000 quilos d'aliments i s'espera igualar o superar aquesta xifra.  La presidenta de la Federació Catalana de Bancs d'Aliments, Roser Brutau, i el director del Banc dels Aliments de Barcelona, Lluís Fatjó-Vilas, han apel·lat aquest dijous a "la solidaritat, anònima però massiva, de milers de ciutadans que es comprometen amb els objectius de la campanya", i han recordat "la importància del Gran Recapte per donar visibilitat a la cronificació de la pobresa".</p>
      <p>L 'onzena edició del Gran Recapte d'Aliments inclou com a novetat la posada en marxa d'una campanya de recollida de productes als mercats municipals de Barcelona que tinguin un alt valor proteínic fresc i refrigerat. Es farà a través de l'adquisició de tiquets per un valor de 3 euros a les parades, l'import dels quals permetrà a les entitats d'iniciativa social adquirir peix, ous o carn. Aquests cinc mercats de la capital catalana seran els del Carmel (Horta-Guinardó), d'Horta (Horta-Guinardó), de la la Mercè (Nou Barris), de l'Estrella (Gràcia) i de l'Abaceria (Gràcia).</p>
      <p>Segons ha informat l'organització en una roda de premsa, hi haurà més de 2.000 punts de recol·lecta d'aliments a tot Catalunya, però alerten que a la província de Barcelona es necessiten uns 6.000 voluntaris més, mentre que a Lleida, Girona i Tarragona encara falten unes 1.000 persones per assegurar els punts de recollida.</p>
      <p>El president del Banc d'Aliments de Barcelona, Lluís Fatjó-Vilas, reconeix estar "preocupat", ja que, tot i les campanyes com el Gran  Recapte i les tasques diàries de recuperació d'aliments que queden fora del circuit comercial, només poden cobrir "les necessitats nutritives del 30% de les persones que atenen".</p>
    </article>
  </body>
</html>