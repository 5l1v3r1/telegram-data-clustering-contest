<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119302-jugoslav-cosic-cilj-kampanje-protiv-mene-je-zastrasivanje-zbog-afere-krusik?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T16:00:06+00:00"/>
    <meta property="og:title" content="Jugoslav Ćosić: Cilj kampanje protiv mene je zastrašivanje zbog afere Krušik"/>
    <meta property="og:description" content="Programski direktor TV N1 za Srbiju Jugoslav Ćosić izjavio je da je cilj javnih optužbi da je plaćeni kosovski lobista da ga uplaši i da ga upozori da je trgovina oružjem opasna tema koju treba da izbegava. Ćosić se oglasio saopštenjem povodom, kako je rekao, klevetničke, organizovane i planirane kampanje koja se vodi u pojedinim medijima, ali i povodom izlaganja pojedinih poslanika koji su, kako je rekao, &quot;zloupotrebili skupštinu za obračun sa nezavisnim novinarima i medijima&quot;.List &quot;Informer&quot; objavio je danas na naslovnoj strani da je Jugoslav Ćosić iz Albanije dobio 249.862 evra i da ga na taj način &quot;plaćaju Šiptari sa Kosova&quot;, a pojedini narodni poslanici danas su u Skupštini pitali da li uplate iz Albanije imaju veze sa uredjivačkom politikom N1 televizije.Ćosić je objasnio da je Agencija Key connection Media d.o.o. čiji je suvlasnik, osnovana 2005. godine i registrovana kao agencija koja se bavi televizijskom industrijom.Ta agencija, pored produkcijskih, konsultantskih, edukativnih i marketinških aktivnosti…"/>
  </head>
  <body>
    <article>
      <h1>Jugoslav Ćosić: Cilj kampanje protiv mene je zastrašivanje zbog afere Krušik</h1>
      <address>
        <time datetime="2019-11-14T16:00:06+00:00">14 Nov 2019, 16:00</time>
      </address>
      <p><b>Programski direktor TV N1 za Srbiju Jugoslav Ćosić izjavio je da je cilj javnih optužbi da je plaćeni kosovski lobista da ga uplaši i da ga upozori da je trgovina oružjem opasna tema koju treba da izbegava.</b> <br/><br/>Ćosić se oglasio saopštenjem povodom, kako je rekao, klevetničke, organizovane i planirane kampanje koja se vodi u pojedinim medijima, ali i povodom izlaganja pojedinih poslanika koji su, kako je rekao, "zloupotrebili skupštinu za obračun sa nezavisnim novinarima i medijima".<br/><br/>List "Informer" objavio je danas na naslovnoj strani da je Jugoslav Ćosić iz Albanije dobio 249.862 evra i da ga na taj način "plaćaju Šiptari sa Kosova", a pojedini narodni poslanici danas su u Skupštini pitali da li uplate iz Albanije imaju veze sa uredjivačkom politikom N1 televizije.<br/><br/>Ćosić je objasnio da je Agencija Key connection Media d.o.o. čiji je suvlasnik, osnovana 2005. godine i registrovana kao agencija koja se bavi televizijskom industrijom.<br/><br/>Ta agencija, pored produkcijskih, konsultantskih, edukativnih i marketinških aktivnosti, punih 19 godina saradjuje i sa civilnim sektorom konkurišući za različite grantove kao i brojne druge agencije i produkcijske grupe, a svi podaci o njenom poslovanju kao i akcionarima javno su dostupni na APR-u, navedeno je u saopštenju.<br/><br/>"Kada sam 2015. zaposlen u kompaniji Adria News d.o.o. dao sam ostavku na mesto direktora Key connection Media i od tada pa do danas sam isključivo akcionar i nemam nikakve operativne ili upravljačke aktivnosti u kompaniji", istakao je Ćosić.<br/><br/>On je objasnio da se iz skena dokumenta koji je pribavljen krivičnim delom i koji je objavio Bogoljub Pješčić vidi da je Key connection Media saradjivao sa IREX-om i američkom ambasadom.<br/><br/>IREX-ov grant od 47.432, 50 USD, od pre deset godina, bio je namenjen višemesečnom projektu organizacije, snimanja, produkcije kao i emitovanja na mreži lokanih televizija Srbije, serijala javnih debata u Domu Omladine na kojima su studenti razgovarali sa ministrima u vladi Srbije.<br/><br/>Ukupan iznos granta američke ambasade iz fonda za pomoć medijima je 25.974.357,00 dinara za period od 5 godina (2009-2013) i u tom periodu Key connection Media je obučila oko 150 studenata novinarstva i medija, a rezultat tog projekta je 60 televizijskih polučasovnih emisija prikazivanih u formi serijala na TV Studio B i brojnim lokalnim TV stanicama iz Mreže ANEM, saopštio je Ćosić.<br/><br/>On je dodao da je prihod od 249.862 Evra Key connection Media ostvarila u periodu od dve godine, na osnovu konsultantskog ugovora sa albanskom kompanijom Gener 2, koja se bavi gradjevinskom industrijom, telekomunikacijama i retailom.<br/><br/>Konsultantski ugovor bio je specifično vezan isključivo za osnivanje nove televizije iz Tirane A2 koja je ekskluzivni partner CNN-a i čiji je investitor Gener 2, a svaka uplata je išla legalnim tokom, preko Narodne Banke Srbije, na ceo iznos plaćen je zakonski porez na dobit.<br/><br/>"Kampanja laži koju protiv mene vode doušnik Bogoljub Pješčić, Informer, Srpski Telegraf, Alo i poslanik Marijan Rističević, ima samo jedan cilj da me diskredituje i zaplaši. Doušnik Pješčić je sken dokumenta o prihodima kompanije objavio neposredno nakon najave gostovanja uzbunjivača iz Krušika na N1, a u istom trenutku čak tri puta me je pozvao na mobilni telefon. Poruka koja mi je kampanjom poslata je da je oružje opasna tema i njen cilj je da me zastraši u ugrozi", rekao je programski direktor N1.<br/><br/>"Nikada nisam imao kontakt sa bilo kojim ili bilo čijim lobistom, pa ni sa kosovskim ili albanskim. Ova zastrašujuća kampanja je pokušaj moje javne egzekucije kao nezavisnog novinara. U zemlji u kojoj su novinari ubijani i povredjivani svaka ovakva kampanja mora biti shvaćena ozbiljno i ja sam je primio veoma ozbiljno", saopštio je Ćosić i najavio krivične prijave protiv svih aktera ove kampanje.</p>
    </article>
  </body>
</html>