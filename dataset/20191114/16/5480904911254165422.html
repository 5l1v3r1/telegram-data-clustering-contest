<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/disciplinarni-komise-zahajila-rizeni-s-balutou-za-chovani-v-plzni/1821124?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T16:34:00+00:00"/>
    <meta property="og:title" content="Disciplinární komise zahájila řízení s Balutou za chování v Plzni"/>
    <meta property="og:description" content="Praha - Disciplinární komise Ligové fotbalové asociace zahájila řízení kvůli nesportovnímu chování s libereckým záložníkem Alexandruem Balutou, jenž byl vyloučen v nedělním ligovém utkání v Plzni. Frustrovaný rumunský středopolař si po červené kartě neodpustil gesta směrem k rozhodčím, mimo jiné mnutím prstů naznačoval, že je duel ovlivněný penězi. Zatím dostal Baluta dvouzápasový trest za vyloučení po dvou žlutých kartách a čtvrté napomínání v sezoně."/>
  </head>
  <body>
    <article>
      <h1>Disciplinární komise zahájila řízení s Balutou za chování v Plzni</h1>
      <address><time datetime="2019-11-14T16:34:00+00:00">14 Nov 2019, 16:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Disciplinární komise Ligové fotbalové asociace zahájila řízení kvůli nesportovnímu chování s libereckým záložníkem Alexandruem Balutou, jenž byl vyloučen v nedělním ligovém utkání v Plzni. Frustrovaný rumunský středopolař si po červené kartě neodpustil gesta směrem k rozhodčím, mimo jiné mnutím prstů naznačoval, že je duel ovlivněný penězi. Zatím dostal Baluta dvouzápasový trest za vyloučení po dvou žlutých kartách a čtvrté napomínání v sezoně.</p>
      <p>Baluta byl vyloučen za stavu 1:1 po dvou žlutých kartách v rozmezí necelých tří minut. Nejprve ho rozhodčí Zbyněk Proske v 29. minutě napomenul za protesty proti neudělení druhé žluté karty plzeňskému Romanu Hubníkovi a druhou kartu dostal chvíli nato po přišlápnutí achillovky domácímu Joelu Kayambovi.</p>
      <p>Podle komise rozhodčích Proske duel nezvládl a chyboval, když neudělil Hubníkovi druhou žlutou kartu. Plzeň přesilovku využila a Liberec v 16. ligovém kole po otočce porazila 4:1. Komise rozhodčích Proskemu a asistentovi Davidu Hockovi zastavila činnost do konce podzimní části sezony.</p>
      <p>Disciplinární komise zatím Balutovi udělila klasický jednozápasový trest za vyloučení po dvou žlutých kartách stejně jako Michaelu Ugwuovi z Bohemians 1905; další kolo bude muset rumunský fotbalista vynechat kvůli tomu, že dostal čtvrtou žlutou kartu v sezoně. O dalším případném potrestání rozhodne komise na příštím zasedání za 14 dní po reprezentační přestávce.</p>
      <p>Po čtvrté žluté kartě v sezoně si příští kolo nezahrají ani jablonečtí Vladimir Jovovič s Janem Krobem, Stanislav Hofmann ze Slovácka a teplický Jan Shejbal.</p>
      <p>Komise na dnešním zasedání také udělila několik pokut vesměs za nesportovní chování a výtržnosti fanoušků. Sparta musí zaplatit 60 tisíc korun, Slavia o deset tisíc méně a Ostrava, Bohemians 1905 a Opava po 20 tisících.</p>
    </article>
  </body>
</html>