<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/eszak-korea-a-targyalasok-ujrafelvetelet-javasolta-decemberben-az-egyesult-allamok/186623"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-14T16:24:00+00:00"/>
    <meta property="og:title" content="Észak-Korea: a tárgyalások újrafelvételét javasolta decemberben az Egyesült Államok"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Észak-Korea: a tárgyalások újrafelvételét javasolta decemberben az Egyesült Államok</mark>
      </h1>
      <address><time datetime="2019-11-14T16:24:00+00:00">14 Nov 2019, 16:24</time> by <a rel="author">MTI</a></address>
      <p>A nukleáris leszerelésről folytatott tárgyalások decemberi újrafelvételét javasolta az Egyesült Államok Észak-Koreának, mégpedig a Kim Dzsong Un észak-koreai vezető által szabott, év végéig szóló határidő lejárta előtt - közölte a phenjani vezetés főtárgyalója csütörtökön.</p>
      <p>Kim Mjong Gil észak-koreai főtárgyaló, akit az állami sajtó idézett, ugyanakkor nem közölte egyértelműen, hogy országa elfogadja-e Washington állítólagos ajánlatát a párbeszéd folytatására. Mint mondta, Stephen Biegun, az Észak-Korea ügyeivel foglalkozó különmegbízott egy harmadik ország közvetítésével javasolt újabb tárgyalási fordulót.</p>
      <p>"Fel nem foghatom, miért terjeszt elő olyan ötletet, amely szerint az észak-koreai-amerikai kapcsolatokat egy harmadik félen keresztül kellene előmozdítani, hogy ha egyenesen hozzám, vagyis a beszédpartneréhez is fordulhatna, ha van valamilyen elképzelése az észak-koreai-amerikai dialógus folytatására" - hangoztatta Kim Mjong Gil. "Magatartása csak fokozza az Egyesült Államok iránti bizalmatlanságot" - tette hozzá.</p>
      <p>Kim Dzsong Un áprilisban az év végéig szabott határidőt az Egyesült Államoknak, hogy legyen rugalmasabb a nukleáris leszerelésről szóló tárgyalásokon és a kommunista vezetés számára elfogadható javaslattal álljon elő.</p>
      <p>Kim Mjong Gil szerint Észak-Koreának nem fűződik érdeke olyan megbeszélésekhez, amelyek mindössze időnyerésre szolgálnak megoldások keresése nélkül. Hangsúlyozta, a phenjani vezetés nem kíván olyan "másodrendű ügyekről" alkut kötni, mint például az Egyesült Államoknak az a felvetése, hogy hivatalos békemegállapodással zárják le a tűzszünettel véget ért 1950-53-as koreai háborút, vagy hogy összekötő irodákat létesítsenek a két országban.</p>
      <p>Az észak-koreai diplomata kijelentette: készek bárhol, bármikor találkozni az amerikai féllel, amennyiben lehetőség van a nyitva hagyott kérdések tárgyalásos rendezésére. Egyben felszólította Washingtont, hogy hagyjon fel az Észak-Koreával szembeni ellenséges politikával.</p>
      <p>Mark Milley tábornok, az amerikai vezérkari főnökök egyesített bizottságának vezetője Szöulban megerősítette, hogy az Egyesült Államok kész "minden rendelkezésére álló eszközt" bevetni, hogy megvédje szövetségesét, Dél-Koreát egy esetleges támadástól. A nap folyamán Milley dél-koreai hivatali partnerével, Park Han-kivel találkozott. Az amerikai katonai tisztségviselő egyebek mellett azt szorgalmazta, hogy Szöul nagyobb összeggel járuljon hozzá a távol-keleti ország területén állomásozó 28 500 fős amerikai kontingenssel kapcsolatos költségekhez, és vonja vissza azt a döntését, amellyel felbontotta a hírszerzési értesülések megosztását szolgáló megállapodását Japánnal. A GSOMIA rövidítéssel ismert egyezmény felbontása Washington szerint ugyanis aláássa a háromoldalú együttműködést.</p>
      <p>Mark Esper amerikai védelmi minisztert csütörtökön várják Dél-Koreába. A repülőgépén újságírók kérdéseire válaszolva kijelentette: Washington hajlandó változtatni az amerikai-dél-koreai közös hadgyakorlatok és katonai kiképzések rendszerén annak érdekében, hogy elősegítse a megegyezést Észak-Koreával.</p>
      <p>Kim Jong Csol vezető észak-koreai tisztségviselő úgy fogalmazott: reméli Esper ezt úgy értette, hogy teljesen leállítják a hadgyakorlatokat. "Úgy vélem, kijelentése Donald Trump amerikai elnök gondolatait tükrözi, és az Egyesült Államok pozitív erőfeszítéseinek részét képezi, amelyek a tárgyalások továbblendítését szolgálják" - idézte a KCNA állami hírügynökség Kim Jong Csolt. "Amennyiben azonban ... az ellenséges provokációt mégis megvalósítanák, nem lenne más választásunk, mint olyan borzalmas büntetéssel válaszolni, amelyet az Egyesült Államok nem tesz majd zsebre" - fűzte hozzá.</p>
      <p>Szerdán Észak-Korea közleményben fenyegette megtorlással Washingtont arra az esetre, ha az Egyesült Államok megrendezné a Dél-Koreával tervezett szokásos hadgyakorlatokat. A közleményt Phenjanban az Állami Ügyek Bizottsága adta ki, de nem részletezte, hogy milyen ellenintézkedésekről lenne szó.</p>
    </article>
  </body>
</html>