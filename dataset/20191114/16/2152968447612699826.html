<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/podkrepa-za-bolnichnite-partiina-igra-za-smetka-na-naroda.429653"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T16:02:00+00:00"/>
    <meta property="og:title" content="&quot;Подкрепа&quot; за болничните: Партийна игра за сметка на народа"/>
    <meta property="og:description" content="Предложението е на Валери Симеонов | Dnes.bg"/>
  </head>
  <body>
    <article>
      <h1>"Подкрепа" за болничните: Партийна игра за сметка на народа</h1>
      <h2>Предложението е на Валери Симеонов</h2>
      <address><time datetime="2019-11-14T16:02:00+00:00">14 Nov 2019, 16:02</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Икономическият съветник на КТ "Подкрепа" Ваня Григорова определи като "чисто партийна игра, но за сметка на българския народ" договореното на Коалиционен съвет днес между ГЕРБ и "Обединени патриоти", пише БТА.</p>
      <related>
        <a href="https://www.dnes.bg/obshtestvo/2019/11/14/vlastta-reshi-bez-pari-za-pyrviia-den-bolnichen.429642"/>
      </related>
      <p>ГЕРБ и "Обединени патриоти" се разбраха за минимална пенсия от 1 юли догодина от 250 лв., а от 1 януари първият ден от болничните да не се заплаща. Вторият и третият ден ще се поема както и досега от работодателите.</p>
      <p>"Доколкото разбрах това е предложение на Валери Симеонов, прието от ГЕРБ", каза Григорова. Според нея това е поредният начин, чрез който ГЕРБ се стреми да запази управлението и подкрепата на маргиналните партньори в него.</p>
      <p>По думите й ако "маргиналните партньори " не могат по някакъв начин да покажат, че влияят, тогава смисълът да стоят в Народното събрание просто изчезва, поради което периодично трябва да им се прави реверанс.</p>
      <p>"Това са част от реверансите - от една страна удовлетворяват работодателските искания на Валери Симеонов, защото той открито казва, че е защитник на бизнеса и на работодателите в ущърб на работниците, от друга страна - увеличават с нищожна сума минималната пенсия, за да покажат, че изпълняват обещанията на Обединени патриоти от началото на този мандат - минималната пенсията да стане 300 лева", допълни Григорова.</p>
    </article>
  </body>
</html>