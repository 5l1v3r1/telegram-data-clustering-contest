<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547358.html/%D9%82%D8%A7%D8%B6%DB%8C-%D8%B2%D8%A7%D8%AF%D9%87-%D9%87%D8%A7%D8%B4%D9%85%DB%8C--%D9%86%DA%AF%D8%A7%D9%87-%D8%A8%D8%A7%D9%86%DA%A9-%D9%87%D8%A7-%D8%A8%D8%A7%DB%8C%D8%AF-%D8%A8%D9%87-%D8%AA%D9%88%D9%84%DB%8C%D8%AF-%D8%AA%D8%BA%DB%8C%DB%8C%D8%B1-%DA%A9%D9%86%D8%AF--%D9%BE%DA%98%D9%85%D8%A7%D9%86%D9%81%D8%B1--%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%D8%AA%D9%88%D9%84%DB%8C%D8%AF-%DA%A9%D9%88%D8%AA%D8%A7%D9%87%DB%8C-%DA%A9%D8%B1%D8%AF%D9%87--%D8%A7%D8%B3%D8%AA--%D8%B2%D8%B1%D9%86%D8%AF%DB%8C--%D8%AF%D9%81%D8%AA%D8%B1-%D9%85%D8%A7%D9%84%DB%8C-%D9%88%D8%B2%D8%A7%D8%B1%D8%AA-%D8%B5%D9%86%D8%B9%D8%AA-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T16:35:00+00:00"/>
    <meta property="og:title" content="قاضی‌زاده هاشمی: نگاه بانک‌ها باید به تولید تغییر کند/ پژمانفر: مجلس برای حمایت از تولید کوتاهی کرده‌ است/ زرندی: دفتر مالی وزارت صنعت راه اندازی می شود"/>
    <meta property="og:description" content="صبح امروز سی و دومین اجلاس سراسری خانه‌های صنعت، معدن و تجارت با حضور رؤسای خانه‌های صنعت و معدن در محل همایش‌های نمایشگاه بین‌المللی مشهد برگزار شد."/>
  </head>
  <body>
    <article>
      <h1>قاضی‌زاده هاشمی: نگاه بانک‌ها باید به تولید تغییر کند/ پژمانفر: مجلس برای حمایت از تولید کوتاهی کرده‌ است/ زرندی: دفتر مالی وزارت صنعت راه اندازی می شود</h1>
      <h2>در سی و دومین اجلاس سراسری خانه‌های صمت مطرح شد؛</h2>
      <address>
        <time datetime="2019-11-14T16:35:00+00:00">14 Nov 2019, 16:35</time>
      </address>
      <p>صبح امروز سی و دومین اجلاس سراسری خانه‌های صنعت، معدن و تجارت با حضور رؤسای خانه‌های صنعت و معدن در محل همایش‌های نمایشگاه بین‌المللی مشهد برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://sobhtoos.ir/"> صبح توس</a>، سی و دومین اجلاس سراسری خانه‌های صنعت، معدن و تجارت صبح امروز با حضور رؤسای خانه‌های صنعت و معدن در محل همایش‌های نمایشگاه بین‌المللی مشهد برگزار شد.</p>
      <p>در این همایش امیرحسین قاضی‌زاده هاشمی، نماینده مردم مشهد در مجلس شورای اسلامی اظهار کرد: قانون رفع موانع تولید و قانون نظام صنفی از جمله قوانین مهمی است که طی فعالیت چهار سال گذشته مجلس به تصویب رسید.</p>
      <p>وی ادامه داد: باید عزم جدی برای حمایت از تولید داخلی در کشور ایجاد شود و در این رابطه باید تولید را مانند ناموس خود بدانیم و باید تمام ارگان‌ها و دستگاه‌ها تا جایی که می‌توانند به تولید کشور کمک کنند.</p>
      <figure>
        <img src="http://newsroom.dana.ir/content/upload/c54a84b4-9aed-4459-9d3a-04e76e2be552.jpg"/>
      </figure>
      <p>
        <b>راه‌های قاچاق و واردات کالاهای مشابه باید سخت شود</b>
      </p>
      <p>نماینده مردم مشهد در مجلس شورای اسلامی با بیان اینکه باید کاری کنیم که قاچاق آن‌قدر سخت شود کسی به سمت آن نرود و از طرف دیگر باید جلوی واردات بی‌رویه گرفته شود، گفت: وقتی می‌خواهیم تاب‌آوری یک بازار را تأمین کنیم نباید به بازار 80 میلیونی کشورمان تکیه کنیم بلکه باید برای بازارهای بین‌المللی نیز هدف داشته باشیم.</p>
      <p>قاضی‌زاده هاشمی یادآور شد: بخش خصوصی باید رویکردش را نسبت به بازارهای خارجی تغییر دهد اما تمام مشکلات محدود به آن‌ها نیست بلکه قسمتی از مشکلات مربوط به مسائل سیاسی بوده و قسمتی مربوط به قوانین است که مجلس باید به این موضوع ورود جدی داشته باشد.</p>
      <p>
        <b>نگاه بانک‌ها و دولت باید به بخش خصوصی و تولید تغییر کند</b>
      </p>
      <p>وی ادامه داد: عدم نو شدن تکنولوژی و نوآوری یکی از دیگر مشکلاتی است که صنعت ما با آن مواجه است زیرا بسیاری از تکنولوژی‌هایی که وارد کشور می‌شود بسیار قدیمی است از طرف دیگر نگاه بانک‌ها و دولت باید به بخش خصوصی و تولید تغییر کند.</p>
      <figure>
        <img src="http://newsroom.dana.ir/content/upload/0bc07623-4861-43c2-ad49-df7d1e83a23a.jpg"/>
      </figure>
      <p>
        <b>مجلس برای حمایت از تولید کوتاهی کرده‌ است</b>
      </p>
      <p>در ادامه این همایش حجت‌الاسلام نصرالله پژمانفر، نماینده مردم مشهد در مجلس اظهار کرد: دشمن امروز جبهه جنگ را به عرصه اقتصادی آورده است و ما در مجلس و دولت باید از تولیدکنندگان عذرخواهی کنیم که نتوانسته‌ایم به‌درستی از آن‌ها در مقابل فشارهای اقتصادی حمایت کنیم.</p>
      <p>وی افزود: در حال حاضر متأسفانه 35 درصد هزینه سربار به کالاهای تولیدکنندگان تحمیل می‌شود و طی چند سال گذشته بسیاری از واحدهای تولیدی به دلیل مشکلات اقتصادی رو به تعطیلی رفته‌اند که باید اقدامی اساسی در خصوص حمایت از آن‌ها انجام شود.</p>
      <p>نماینده مردم مشهد در مجلس گفت: یک فرد برای احداث و راه انداختن یک واحد تولیدی از 40 ارگان باید تأییدیه بگیرد اما متأسفانه قاچاق هیچ در و پیکری ندارد و قاچاقچیان به‌راحتی کالاهای خود را وارد می‌کنند؛ در واقع ما در مجلس در جهت حمایت از تولید کوتاهی کرده‌ایم و این جبهه را جبهه جنگ با دشمن تلقی نکرده‌ایم.</p>
      <p>پژمانفر تصریح کرد: تمرکز تصمیم‌گیری که در تهران ایجادشده است مانع تولید بوده و در واقع باید اختیاراتی که رئیس‌جمهور در خصوص رونق تولید دارد به استانداران که رؤسای ستادهای تسهیل تولید هستند واگذار شود تا این روند سرعت گیرد.</p>
      <figure>
        <img src="http://newsroom.dana.ir/content/upload/8986a0a1-e123-4cf3-9907-ead5eedffb15.jpg"/>
      </figure>
      <p>در ادامه سعید زرندی، معاون وزیر صنعت، معدن و تجارت اظهار کرد: یکی از راه‌های کاهش اختیارات دولت، اعتماد به بخش خصوصی است.</p>
      <p>وی با بیان اینکه در اداره کشور به مشارکت دولت، مردم و تشکل‌ها تأکید می‌شود، افزود: حوزه صنعت، معدن و تجارت هم در همین راه در سال رونق تولید گام برداشته است‌.</p>
      <p>زردندی تصریح کرد: گاهی برخی به گونه‌ای صحبت می‌کنند که در هیچ تنش و بحرانی نبودیم در صورتی که سال ۹۷ سال سنگینی برای ایران مخصوصا در حوزه صنعت و تجارت بود و شرایط بسیار پرتنشی در تأمین مواد اولیه و تأمین ارز وجود داشت ولی خداوند عنایت کرد و به خیر گذشت. سخت‌ترین تحریم‌ها بر ما گذاشته شد و حتی کشورهای نزدیک ما پا پس کشیدند.</p>
      <p>
        <b>واردات بیش از ۵۰۰ قلم کالا را محدود کردیم</b>
      </p>
      <p>معاون وزیر صنعت، معدن و تجارت در خصوص واکنش این وزرات‌خانه در برابر تحریم‌ها ابراز کرد: ما در حوزه تحریم دست تسلیم بالا نیاوردیم و سعی کردیم تحریم را تبدیل به فرصت کنیم. تلاش کردیم رجوع خود را بیشتر به سمت داخلی ببریم و نهضت ساخت داخل را در وزارت‌خانه راه انداخیتم. همچنین در همین راستا، واردات بیش از ۵۰۰ قلم کالا را محدود کردیم.</p>
      <p>زرندی اضافه کرد: همچنین تمرکز صادرات خود را بر کشورهای همسایه گذاشتیم و توفیقات خوبی را در این زمینه داشتیم. از طرفی نگاه‌های جدید به بحث فناوری داشتیم و بحث شرکت‌های دانش‌بنیان را امسال به خوبی جلو بردیم.</p>
      <p>
        <b>دفتر مالی وزارت صنعت راه اندازی می شود</b>
      </p>
      <p>وی ادامه داد: یکی از موضوعات مهم، بحث بهبود فضای کسب و کار است؛ ما در وزارت‌خانه بالغ بر ۸۹ مجوز داشتیم که خیلی از آن‌ها را حذف کرده و اکنون به ۴۷ مجوز رسیده است. همچنین قرار است دفتر مالی وزارت صنعت را راه بیندازیم.</p>
      <p>زرندی ضمن اشاره به تبصره ۱۸ گفت: قانون سال ۹۷ بند تبصره ۱۸ را داشت که قرار بود ۱۰هزار میلیارد را صندوق توسعه ملی و ۱۰هزار میلیارد را بانک‌ها بدهند ولی تنها ۹۰۰ میلیارد تومان داده شد اما از شهریور ماه امسال تحقق آن را به فرآیند اجرا گذاشته‌ایم. سرجمع در کارگروه‌های استانی ۱۴۲۰ طرح را بررسی کردیم که تعداد ۷۱۷ مورد به بانک‌ها ارجاع داده شده است و تاکنون ۱۴۶ طرح با ۸۶ میلیارد تومان پرداخت شده است.</p>
      <p>معاون وزیر صنعت، معدن و تجارت در انتها ضمن بیان اینکه ما خودمان به تفویض اختیارات اعتقاد داریم، گفت: اما اگر تفویض اختیارات می‌خواهیم، به موازات باید خود را تقویت کنیم تا مشکلات از گردن دولت به گردن بخش خصوصی نیفتد. توقعی که بنده از خانه صنعت دارم این است که حضور انجمن‌های ملی جایش در خانه صنعت و معدن خالی است.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>