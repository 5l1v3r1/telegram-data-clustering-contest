<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547349.html/%D8%B3%D9%82%D9%81-%D8%A7%D8%B9%D8%AA%D8%A8%D8%A7%D8%B1-%D8%A7%D8%B4%D8%AA%D8%BA%D8%A7%D9%84--%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D8%AF%D8%B1-%D8%AE%D9%84%DB%8C%D9%84-%D8%A2%D8%A8%D8%A7%D8%AF-25-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T16:37:00+00:00"/>
    <meta property="og:title" content="سقف اعتبار اشتغال‌ کمیته امداد در خلیل آباد 25 میلیون تومان است"/>
    <meta property="og:description" content="مدیرکل کمیته امداد خراسان رضوی گفت: اعتبار اشتغال شهرستان خلیل آباد را تا سقف 25 میلیارد تومان در نظر گرفته ایم که بستگی به کشش شهرستان برای جذب دارد."/>
  </head>
  <body>
    <article>
      <h1>سقف اعتبار اشتغال‌ کمیته امداد در خلیل آباد 25 میلیون تومان است</h1>
      <h2>مدیرکل کمیته امداد امام خمینی (ره) خراسان رضوی:</h2>
      <address>
        <time datetime="2019-11-14T16:37:00+00:00">14 Nov 2019, 16:37</time>
      </address>
      <p>مدیرکل کمیته امداد خراسان رضوی گفت: اعتبار اشتغال شهرستان خلیل آباد را تا سقف 25 میلیارد تومان در نظر گرفته ایم که بستگی به کشش شهرستان برای جذب دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حبیب الله آسوده، مدیرکل کمیته امداد امام خمینی (ره) خراسان رضوی در گفت و گو با خبرنگار <a href="http://sobhtoos.ir/">صبح توس</a>، در خصوص بحث اقتصاد انفاق، اظهار داشت: آن چیزی که مردم به عنوان مالی کمک می کنند اگر همین کمک ها در اقتصاد مردم بچرخد خود می تواند ایجاد اشتغال، بازار مسکن و تولید است.</p>
      <p>وی با بیان اینکه متاسفانه بحث اقتصاد انفاق بصورت کانالیزه و هدفمند نیست، خاطرنشان کرد: زکات، صدقه، کمک های مردمی و... بخشی از اقتصاد انفاق است و بخشی از کمک های مالی مردم می تواند به سمت تولید هدایت شود.</p>
      <p>مدیرکل کمیته امداد خراسان رضوی در ادامه تصریح کرد: کاری که در خلیل آباد تحت عنوان نهادسازی مراکز نیکوکاری آغاز شده است به دنبال این هستیم که انفاق روستا را هدفمند در مسیر توسعه داشته باشیم و اگر این با محوریت زکات انجام شود مدلی برای کل موضوعات انفاق می شود.</p>
      <p>وی اذعان کرد: وضعیت زکات استان خراسان رضوی در شش ماهه نخست سال جاری نسبت به سال گذشته 24 درصد رشد داشته است ولی بیشتر از این انتظار داریم.</p>
      <p>آسوده با بیان اینکه 208 مرکز نیکوکاری تا به امروز در استان راه اندازی شده است، عنوان کرد: اگر خود مردم را با نهادسازی درگیر توسعه  و پیشرفت منطقه کنیم و نهادهای حاکمیتی و دولت بستر ها را فراهم کنند با این رویکرد مراکز نیکوکاری راه اندازی می شوند.</p>
      <p>وی با تاکید بر اینکه کمیته امداد در شهرستان خلیل آباد به عنوان معین اقتصادی انتخاب شده است، تشریح کرد: به همین منظور اعتبار اشتغال را در این شهرستان تا سقف 25 میلیارد تومان در نظر گرفته ایم که بستگی به کشش شهرستان برای جذب دارد.</p>
      <p>مدیرکل کمیته امداد خراسان رضوی بیان کرد: امیدواریم بتوانیم این کار را به کمک سیستم بانکی، مجموعه کارآفرینان و معین های اقتصادی شهرستان خلیل آباد پیش ببریم تا شاهد پایین ترین نرخ بیکاری در این شهرستان باشیم.</p>
      <p>وی همچنین در ادامه تاکید کرد: در شهرستان خلیل آباد به دنبال این هستیم که با محوریت انفاق و اقتصاد انفاق و زکات با نهاد سازی مردمی که در روستاها و شهرها ایجاد می کنیم بحث توسعه و توانمندسازی را توسط خود مردم پیگیری کنیم.</p>
      <p>آسوده در پایان با بیان اینکه اگر مردم پای کار بیایند خیلی از کارهای کمیته امداد هم به سمت مردمی شدن پیش می رود، خاطرنشان کرد: به دنبال این هستیم که بحث مشارکت ها و خانواده ها را به خود مردم واگذار کنیم و هر چه بتوانیم این مسیر را پیگیری کنیم اثرات انسجام اجتماعی و حل مسئله مردم توسط مردم شکل می گیرد که در مبانی دینی آن بسیار تاکید شده است.</p>
      <p>انتهای پیام/</p>
    </article>
  </body>
</html>