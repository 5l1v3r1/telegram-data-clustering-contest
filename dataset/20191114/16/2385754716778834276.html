<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597351/diaggelma-akintzi-den-einai-provlima-o-psevdokratos-alla-diefkolynsi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T16:33:00+00:00"/>
    <meta property="og:title" content="Διάγγελμα Ακιντζί: Δεν είναι πρόβλημα ο ψευδοκράτος αλλά διευκόλυνση"/>
    <meta property="og:description" content="Στην τριμερή συνάντηση στο Βερολίνο θα προσέλθει με πολιτική βούληση και αποφασιστικότητα για να ανοίξουν το δρόμο σε ένα μέλλον με ειρήνη και ευημερία,..."/>
  </head>
  <body>
    <article>
      <h1>Διάγγελμα Ακιντζί: Δεν είναι πρόβλημα ο ψευδοκράτος αλλά διευκόλυνση</h1>
      <address><time datetime="2019-11-14T16:33:00+00:00">14 Nov 2019, 16:33</time> by <a rel="author">SigmaLive</a></address>
      <p>Στην τριμερή συνάντηση στο Βερολίνο θα προσέλθει με πολιτική βούληση και αποφασιστικότητα για να ανοίξουν το δρόμο σε ένα μέλλον με ειρήνη και ευημερία, ανέφερε ο Τ/κ ηγέτης Μουσταφά Ακιντζί στο μήνυμά του για την επέτειο της παράνομης ανακήρυξης του ψευδοκράτους.<br/> <br/> <br/>Στο μήνυμα που μεταδόθηκε ήδη τηλεοπτικά το μεσημέρι από τον «Μπαϊράκ», ο κ. Ακιντζί είπε ότι στην διακήρυξη της παράνομης ανεξαρτησίας αναφέρεται πως στην Κύπρο υπάρχουν δύο «λαοί» που διαφυλάττουν τα δικά τους χαρακτηριστικά και έχουν το δικαίωμα να διοικούν τον εαυτό τους και να ζουν σε ευημερία και ασφάλεια. Επιπλέον, συνέχισε ο κ. Ακιντζί, στην ίδια διακήρυξη αναφέρεται ότι είναι εφικτό και υποχρεωτικό να εξευρεθεί μια μόνιμη και δίκαιη, ειρηνική λύση με διαπραγματεύσεις σε επίπεδο δύο ίσων λαών, κατά την έκφρασή του.<br/> <br/>Σημείωσε δε ότι στην διακήρυξη του παράνομου ψευδοκράτους αναφέρεται ακόμη ότι η δημιουργία της «τδβκ» - όπως αποκαλείται το ψευδοκράτος – δεν αποτελεί εμπόδιο στην δημιουργία ενός συνεταιρισμού μεταξύ δύο ίσων λαών – όπως και πάλι ανέφερε - κάτω από μια ομοσπονδιακή δομή αλλά επιπλέον θα είναι «προς διευκόλυνση».<br/> <br/>Με στόχο την λύση που περιγράφεται στην διακήρυξη του παράνομου ψευδοκράτους και σε συνεργασία με τα ΗΕ θα συνεχίσει τις προσπάθειές του, ανέφερε ο κ. Ακιντζί λέγοντας ότι υπό αυτή την έννοια προσέρχεται στην συνάντηση της 25ης Νοεμβρίου με τον Πρόεδρο Αναστασιάδη και τον ΓΓ του ΟΗΕ.<br/> <br/>«Θα βρίσκομαι εκεί με εποικοδομητική στάση, υπερασπιζόμενος μέχρι τέλους τα νόμιμα δικαιώματα και συμφέροντα για την οικοδόμηση ενός μέλλοντος με πολιτική ισότητα, ασφάλεια και ελευθερία. Σίγουρα θα θελήσουμε αυτή η εποικοδομητική στάση να υπάρχει και από τον συνομιλητή μας. Εύχομαι και ελπίζω αυτή η συνάντηση να αποτελέσει ένα εποικοδομητικό και θετικό βήμα».<br/> <br/>Ωστόσο, συνέχισε ο Τ/κ ηγέτης, θέλει να ξεκαθαρίσει για ακόμη μια φορά ότι «όσο υπάρχουν προβλήματα, σίγουρα θα συνεχίσει να αναζητείται η λύση τους. Σε περίπτωση που φτάσουμε σε λύση, αυτό θα είναι προς όφελος όλων των ενδιαφερόμενων πλευρών. Ωστόσο, όσο συνεχίζεται το Κυπριακό, συνεχίζεται και η ζωή και υπάρχουν εσωτερικά, δικά μας αρκετά προβλήματα που περιμένουν λύση».<br/> <br/>Ο Τ/κ ηγέτης αναφέρθηκε στα πολλά και θανατηφόρα τροχαία δυστυχήματα, την μόλυνση του περιβάλλοντος, την άναρχη ανάπτυξη και ανοικοδόμηση, τα λατομεία, τα απόβλητα και άλλα προβλήματα που απαιτούν, όπως είπε, κοινωνική αφύπνιση και συστράτευση. Αναφέρθηκε επίσης στα θέματα παιδείας και υγείας που πρέπει να τύχουν προσεκτικού χειρισμού ως προς την ποιότητα του πρώτου τομέα και την αύξηση του πληθυσμού στο δεύτερο.<br/> <br/><b>Φυσικό αέριο<br/></b> <br/>Για τις εξελίξεις γύρω από τα θέματα ενέργειας, ο κ. Ακιντζί είπε ότι ο αποκλεισμός του ψευδοκράτους και της Τουρκίας δεν βοηθά στην μείωση της έντασης και έκανε λόγο για προσπάθεια να πραγματοποιηθούν έργα που δεν είναι εφικτά οικονομικά και σύμφωνα με την γεωγραφική πραγματικότητα της περιοχής.<br/> <br/>Αυτό που πρέπει να γίνει, συνέχισε, αντί να υπάρχει ένταση στον τομέα αυτό να δοθεί η ευκαιρία μέσα από μια προσέγγιση συνεργασίας να είναι επικερδές για όλες τις ενδιαφερόμενες πλευρές και με αυτό το στόχο – είπε – κατέθεσε την πρότασή του για την δημιουργία μιας κοινής επιτροπής.<br/> <br/>Επανέλαβε τη θέση του για τους τρεις δρόμους στο θέμα του φυσικού αερίου: 1) αναστολή των μονομερών – κατά την έκφρασή του – ενεργειών της ε/κ πλευράς μέχρι την εξεύρεση λύσης στο Κυπριακό και αντίστοιχη αναστολή των τουρκικών ενεργειών, κάνοντας λόγο σε μορατόριουμ 2) η δική του πρόταση για κοινή επιτροπή που δεν έχει γίνει αποδεκτή μέχρι σήμερα, όπως είπε, και 3) ο καθένας να κάνει χωριστά τις δικές του ενέργειες, όπως γίνεται και σήμερα.<br/> <br/>Κατά τον Μουσταφά Ακιντζί η οδός της λογικής είναι το κοινό όφελος και η αντίληψη που θα φέρει σταθερότητα και ειρήνη στην περιοχή. «Θα συνεχίσουμε να κάνουμε εύλογες προτάσεις και στο Κυπριακό και στα θέματα ενέργειας. Αναμένουμε την συμβολή τρίτων μερών και της διεθνούς κοινότητας προς αυτή την κατεύθυνση».<br/> <br/>Δεν ζούμε σε έναν δίκαιο κόσμο, συνέχισε στην ομιλία του ο κ. Ακιντζί, αναφερόμενος στην φτώχεια και το μεταναστευτικό για να σημειώσει ότι ο στόχος του Ατατούρκ που ήταν η ειρήνη στη χώρα, ειρήνη τον κόσμο, πρέπει να γίνει κοινός στόχος της ανθρωπότητας μαζί με τον τερματισμό των εξοπλισμών.<br/> <br/>Ο Μουσταφά Ακιντζί είπε ότι ο τ/κ «λαός», κατά την έκφρασή του, θέλει να ζήσει πλέον ελεύθερα και διαφυλάττοντας την δική του ταυτότητα σε αυτό το νησί «που μας φιλοξενείς για αιώνες και πλέον χωρίς αμφιβολία είμαστε από κοινού ιδιοκτήτες του».<br/> <br/>Παρά τα σοβαρά προβλήματα, συνέχισε, που αντιμετωπίζουν από καιρού εις καιρό όσον αφορά τις ιστορικές, πολιτιστικές, κοινωνικές και γεωγραφικές συνθήκες, οι Τ/κ θα συνεχίσουν να στέκονται στα πόδια τους με την δική τους βούληση που έχει ριζώσει σε αυτό το νησί.<br/> <br/>Το μεγαλύτερο χρέος τους, ανέφερε, προς τις νέες γενιές είναι να ξεπερνούν τα προβλήματα και χωρίς να υποκύπτουν στις δυσκολίες να συνεχίσουν τον αγώνα και να κάνουν αυτή την πατρίδα ένα βιώσιμο μέρος για τους νεότερους. «Περάσαμε πολλές δυσκολίες και πόνο σε αυτό το νησί αλλά παρ’ όλα αυτά μάθαμε πόσο ωραίο είναι το συναίσθημα να αναπνέεις, να νιώθεις εδώ ζωντανός».<br/> <br/><b>Οι σχέσεις με την Τουρκία<br/></b> <br/>«Με την Τουρκική Δημοκρατία που ίδρυσε ο Ατατούρκ θα συνεχίσουμε να έχουμε στενή συνεργασία και αδελφική συμπαράσταση. Το να έχουμε εμείς ως Τουρκοκύπριοι επαφή με το τουρκικό έθνος, γνωρίζουμε ότι έχουμε ένα ευρύ κοινό όφελος. Αυτό το κοινό όφελος είναι οι αρχές και αξίες του Ατατούρκ και η κατανόηση μιας δημοκρατικής, κοσμικής Δημοκρατίας, η αποφασιστικότητά του να αναθρέψει γενιές με ελεύθερες ιδέες και ελεύθερες συνειδήσεις».<br/> <br/>Αυτές οι προοδευτικές και ειρηνικές αρχές του Ατατούρκ είναι δεσμευτικές για τους Τ/κ από την πρώτη ημέρα και θα συνεχίσουν να αποτελούν οδηγό και από δω και πέρα.<br/> <br/>Ως μια κοινωνία που μάθαμε την αξία της ειρήνης βιώνοντας τον πόλεμο, βλέπουμε και γνωρίζουμε πόσο μεγάλη είναι η ανάγκη για δίκαιη και ισότιμη λύση στην Κύπρο, κατέληξε ο Μουσταφά Ακιντζί.</p>
    </article>
  </body>
</html>