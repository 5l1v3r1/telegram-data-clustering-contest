<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231989/"/>
    <meta property="og:site_name" content="Українська правда"/>
    <meta property="article:published_time" content="2019-11-14T16:57:13+00:00"/>
    <meta property="og:title" content="КС вирішив, чи законна ініціатива Зеленського про народовладдя"/>
    <meta property="og:description" content="Конституційний Суд визнав законопроєкт про законодавчу ініціативу народу таким, що відповідає Конституції, але порадив конкретизувати положення про законодавчу ініціативу народу."/>
  </head>
  <body>
    <article>
      <h1>КС вирішив, чи законна ініціатива Зеленського про народовладдя</h1>
      <address>
        <time datetime="2019-11-14T16:57:13+00:00">14 Nov 2019, 16:57</time>
      </address>
      <p>Конституційний Суд визнав законопроєкт про законодавчу ініціативу народу таким, що відповідає Конституції, але порадив конкретизувати положення про законодавчу ініціативу народу.</p>
      <p><b>Джерело:</b> <a href="http://www.ccu.gov.ua/novyna/nadano-vysnovok-ksu-u-spravi-shchodo-zakonodavchoyi-iniciatyvy-narodu">Конституційний суд</a></p>
      <p><b>Дослівно: </b>"Конституційний Суд України визнав законопроєкт про внесення змін до статті 93 Конституції (щодо законодавчої ініціативи народу) таким, що відповідає вимогам статей 157 і 158 Конституції України".</p>
      <p><b>Деталі: </b>Водночас КС повідомив, що внесені зміни можуть "за певних умов призвести до обмеження прав і свобод людини і громадянина".</p>
      <p>Йдеться про положення "право законодавчої ініціативи у Верховній Раді належить народу".</p>
      <p>У суді відзначили, що воно потребує конкретизації, оскільки поняття "народ" в Основному Законі включає "громадян України всіх національностей": "Відповідно до частини другої статті 5 Конституції України народ є носієм суверенітету і єдиним джерелом влади в Україні, тому його не може бути визначено суб’єктом законодавчої ініціативи без встановлення в Конституції України відповідної кількості громадян України, які мають право голосу...".</p>
      <p>
        <b>Нагадаємо:</b>
      </p>
      <ul>
        <li>У передвиборчій програмі Володимир Зеленський <a href="https://www.pravda.com.ua/articles/2019/02/8/7206150/">обіцяв </a>закон "Про народовладдя".</li>
        <li>29 серпня Зеленський подав відповідний <a href="http://w1.c1.rada.gov.ua/pls/zweb2/webproc4_1?pf3511=66254">законопроєкт</a> у Верховну Раду. У ньому передбачені зміни до Конституції.</li>
        <li>Нині право законодавчої ініціативи належить президенту, Кабінету міністрів, народним депутатам. Зеленський пропонує додати до цього переліку "народ".</li>
        <li>3 вересня парламент направив законопроєкт <a href="https://www.pravda.com.ua/news/2019/09/3/7225222/">до Конституційного суду</a>.</li>
        <li>Серед <a href="https://www.pravda.com.ua/news/2019/11/11/7231669/">ключових напрямків розвитку народовладдя</a>, які "Слуга народу" запропонує на розгляд парламенту, всеукраїнський та місцевий референдуми, законодавча ініціатива та електронні петиції, "відозва" посадових осіб, народне вето на рішення посадовців.</li>
        <li>Також, за словами першого заступника голови Верховної Ради Руслана Стефанчука, його фракція впроваджуватиме "формулювання порядку денного", коли народ на місцевому або загальнонаціональному рівні визначає, що "пріоритетним є перше, друге і третє, а не те, що ви собі думаєте".</li>
      </ul>
      <footer>Українська правда</footer>
      <related>
        <a href="https://www.pravda.com.ua/columns/2019/11/1/7230663/"/>
        <a href="https://www.pravda.com.ua/news/2019/10/29/7230436/"/>
        <a href="https://www.pravda.com.ua/columns/2019/10/29/7230349/"/>
      </related>
    </article>
  </body>
</html>