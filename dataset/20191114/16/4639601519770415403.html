<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/society/agria-katadioksi-taxyploou-doulemporon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T16:47:46+00:00"/>
    <meta property="og:title" content="Άγρια καταδίωξη ταχύπλοου δουλεμπόρων"/>
    <meta property="og:description" content="Τι απαντά το Λιμενικό στα τουρκικά δημοσιεύματα"/>
  </head>
  <body>
    <article>
      <h1>Άγρια καταδίωξη ταχύπλοου δουλεμπόρων</h1>
      <h2>Τι απαντά το Λιμενικό στα τουρκικά δημοσιεύματα</h2>
      <address><time datetime="2019-11-14T16:47:46+00:00">14 Nov 2019, 16:47</time> by <a rel="author">ΤοΒΗΜΑ Team</a></address>
      <p>Άγρια καταδίωξη ταχύπλοου σκάφους που επανειλημμένα έχει καταγραφεί να διακινεί παράνομα πρόσφυγες και μετανάστες από τα τουρκικά παράλια προς τη Χίο σημειώθηκε το βράδυ της Τρίτης.</p>
      <p>Το περιστατικό ήρθε στο φως της δημοσιότητας μέσα από δημοσιεύματα στον τουρκικό τύπου που παρουσίαζαν τα γεγονότα «ευθυγραμμισμένα» στην προπαγάνδα της Άγκυρας.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Η απάντηση ήρθε από το Αρχηγείο του Λιμενικού που εξέδωσε ανακοίνωση περιγράφοντας αναλυτικά τι ακριβώς συνέβη ανοιχτά του Τσεσμέ της Σμύρνης και ανατολικά της Χίου.</p>
      <h3>Η ανακοίνωση</h3>
      <p>«Αναφορικά με δημοσιεύματα που αναπαράγονται σε τουρκικά ΜΜΕ, σύμφωνα με τα οποία η ελληνική ακτοφυλακή πυροβόλησε σκάφος μεταναστών στα ανοιχτά του Τσεσμέ της Σμύρνης, ενώ αυτό κατευθυνόταν προς τη Χίο, από το Αρχηγείο Λ.Σ-ΕΛ.ΑΚΤ. διευκρινίζονται τα εξής:</p>
      <p><b>1.</b> Βραδινές ώρες της 12/11/2019 πλωτό περιπολικό της Λιμενικής Αρχής Χίου στο πλαίσιο περιπολίας εντόπισε στη θαλάσσια περιοχή ανατολικά Βροντάδου ν.Χίου και εντός ελληνικών χωρικών υδάτων, θαλαμηγό ταχύπλοο σκάφος, μήκους 15 περίπου μέτρων, να κινείται ύποπτα με πορεία βορειοδυτική. Στη θέα του περιπολικού σκάφους, το ταχύπλοο έσβησε τα φώτα του και ανέπτυξε μεγάλη ταχύτητα με κατεύθυνση τις έναντι τουρκικές ακτές, πραγματοποιώντας παράλληλα επικίνδυνους ελιγμούς εναντίον του περιπολικού σκάφους.</p>
      <p><b>2.</b> Επισημαίνεται ότι το ανωτέρω θαλαμηγό σκάφος έχει απασχολήσει στο παρελθόν με αρκετά συμβάντα μεταφοράς μεταναστών, τους οποίους αποβίβαζε στην ευρύτερη περιοχή όπου έλαβε χώρα το εν λόγω συμβάν, χωρίς να έχει καταστεί δυνατή μέχρι σήμερα η ακινητοποίησή του και η σύλληψη των μελών του πληρώματος του.</p>
      <p><b>3.</b> Κατόπιν των ανωτέρω και στο πλαίσιο των επιχειρησιακών διαταγών, πραγματοποιήθηκαν από το πλωτό Λ.Σ-ΕΛ.ΑΚΤ., εντός των ελληνικών χωρικών υδάτων, οι προβλεπόμενοι ελιγμοί ακινητοποίησης και αποφυγής του ταχυπλόου με χρήση προβολέα, μεγαφώνων καθώς επίσης και με τη ρίψη προειδοποιητικών βολών σε ασφαλή τομέα, με αρνητικά αποτελέσματα ως προς την ακινητοποίησή του.</p>
      <p><b>4.</b> Προς συνδρομή στην υπόψη επιχείρηση, έσπευσαν στην εν λόγω θαλάσσια περιοχή, το ΠΑΘ 050 και το Ν/Γ 518 του Λ.Σ-ΕΛ.ΑΚΤ. τα οποία ομοίως προσπάθησαν να ακινητοποιήσουν το ταχύπλοο με αρνητικά αποτελέσματα.</p>
      <p><b>5.</b> Τελικά το ανωτέρω ύποπτο θαλαμηγό σκάφος εξήλθε των ελληνικών χωρικών υδάτων με πορεία προς τις έναντι τουρκικές ακτές.».</p>
      <h4>Τα τουρκικά ΜΜΕ</h4>
      <p>Επικαλούμενα ανεπίσημες πληροφορίες, τα τουρκικά μέσα ενημέρωσης ισχυρίζονται ότι άνδρες του Λιμενικού Σώματος πυροβόλησαν εναντίον σκάφους, στο οποίο επέβαιναν 17 Σύροι και 10 Σομαλοί μετανάστες. Ανάμεσα σ’ αυτούς, μάλιστα, συγκαταλέγονταν γυναίκες και παιδιά.</p>
      <p>Με βάση μαρτυρίες των διασωθέντων μεταναστών, κατεύθυνσή τους ήταν το νησί του Χίου. Ωστόσο, λίγο πριν τον τελικό τους προορισμό δέχθηκαν πυρά από σκάφος του Λιμενικού Σώματος της Ελλάδος, με αποτέλεσμα να επιστρέψουν και πάλι στο λιμάνι της Σμύρνης.</p>
      <p>Μιλώντας στο πρακτορείο Anadolu, ένας 21χρονος Σύρος υποστήριξε ότι το όλο επεισόδιο διήρκησε περίπου 1,5 ώρα και έλαβε χώρα σε κοντινή απόσταση από τις ακτές της Χίου.</p>
      <p>Συγκεκριμένα ισχυρίζεται τα εξής: «Κάποια στιγμή, είδαμε να έρχεται προς εμάς μία ομάδα της Ελληνικής Ακτοφυλακής. Ξαφνικά, άρχισαν να πυροβολούν προς το μέρος μας για 15-20 λεπτά. Μας έριξαν περίπου 100 σφαίρες. Πυροβόλησαν τη βάρκα πολλές φορές».</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/10/society/epanastatiki-aytoamyna-proetoimasia-gia-isxyro-xtypima/"/>
        <a href="https://www.tovima.gr/2019/11/09/society/kypseli-pos-to-limeniko-eksarthrose-to-kykloma-diakinisis-profygon/"/>
        <a href="https://www.tovima.gr/2019/11/08/society/limeniko-eksetazei-nees-proslipseis/"/>
        <a href="https://www.tovima.gr/2019/11/07/society/m-lazaridis-gia-prosfygiko-gia-proti-fora-yparxei-sygkekrimeno-sxedio/"/>
        <a href="https://www.tovima.gr/2019/11/05/vimatv/i-apostolopoulos-o-ellinas-fylakas-aggelos-ton-prosfygon-sti-mesogeio-sto-one-talk/"/>
      </related>
    </article>
  </body>
</html>