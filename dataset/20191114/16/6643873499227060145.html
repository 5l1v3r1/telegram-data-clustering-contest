<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/3JebXv/maanen-er-en-gul-ost"/>
    <meta property="og:site_name" content="Bergens Tidende"/>
    <meta property="article:published_time" content="2019-11-14T16:35:32+00:00"/>
    <meta property="og:title" content="Debatt: – Patetisk, sørgelig og skremmende av BT"/>
    <meta property="og:description" content="Psykologiprofessor Torill Christine Lindstrøm reagerer på oppslaget om klimafornektere."/>
  </head>
  <body>
    <article>
      <h1>Debatt: – Patetisk, sørgelig og skremmende av BT</h1>
      <h2>En professors private meninger om klimaendringer er ikke det samme som kunnskap.</h2>
      <address><time datetime="2019-11-14T16:35:32+00:00">14 Nov 2019, 16:35</time> by <a rel="author">Torill Christine Lindstrøm</a></address>
      <p>Debattinnlegg</p>
      <p><b>På BTs førsteside</b> 11. november sjokkeres man av et digert oppslag med en pensjonert professor, Einar Sletten, som <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer">mener at klimaendringene er naturlige</a>.</p>
      <p>Sletten er tidligere professor i kjemi. Altså verken er han, eller var han, klimaforsker. Han kunne like gjerne vært professor i italiensk renessansepoesi. Han hadde vært like lite kompetent til å trekke i tvil klimaendringene, som utallige forskningsrapporter og ekspertpanel har dokumentert hinsides enhver tvil.</p>
      <figure>
        <img src="https://images.sacdn.no/v2/images/4e1cc89c-8040-402d-b84b-4a969183b184?fit=crop&amp;h=2651&amp;w=1900&amp;s=5a00c09012ca344b273341f83c5f88f43e3c5466"/>
        <figcaption>KRITIKK: Innsenderen reagerer på mandagens forside i BT.<cite>Faksimile: BT 11. november</cite></figcaption>
      </figure>
      <p><b>Sletten kom altså </b>ikke med en kvalifisert ekspertuttalelse, men en høyst personlig oppfatning. Det var derfor meningsløst å bruke en professortittel på den måten BT gjorde.</p>
      <p>Mange lar seg imponere av professortitler, og tillegger professorer kompetanse og kunnskap langt utover deres fagfelt. Det har farlig påvirkningskraft. Det er pinlig at Norge ligger på tredjeplass i verden blant dem som benekter at klimaendringene i vesentlig grad er menneskeskapte.</p>
      <p>BT kan nå ha bidratt til at Norge stiger på denne skammens statistikk.</p>
      <p><b>Oppslaget inni avisen</b> var viet et digert bilde av Sletten på altanen sin, og en slags for og imot-debatt mellom Sletten og direktør Tore Furevik på Bjerknessenteret (for øvrig uten flatterende bilde). Bjerknessenteret er det største naturvitenskapelige klimasenteret i Norden.</p>
      <p>Tore Furevik, som er professor og ledende ekspert i klimaforskning, har, i motsetning til Sletten, topp-kompetanse til å uttale seg om klimaspørsmål. Når BT konstruerer en «moderat» og «balansert» presentasjon av Slettens personlige mening og Fureviks faktabaserte kunnskap, vet jeg ikke om jeg skal le eller gråte.</p>
      <p>Det er patetisk, sørgelig og skremmende at BT lar slike bakstreverske, feilaktige og farlige holdninger som Sletten representerer, få så mye prangende plass i avisen.</p>
      <p>Eller er dette BTs nye profil?</p>
      <p><b>I så fall </b>venter vi spent på flere digre førstesideoppslag i samme retning: For eksempel at mange mener at kvinner er mindre intelligente enn menn, eller at den hvite rase er overlegen alle andre folkeslag, eller at jorden er flat. Sett i gang, BT! Dere finner nok en eller annen professor eller «ekspert» som med glede vil ytre påstander om saker og fagfelt de ikke har kompetanse i.</p>
      <p>Jeg er også professor. Jeg har moderat kunnskap om solsystemet og ingen kunnskap om osteproduksjon. Men jeg stiller gjerne opp på førstesiden med flott bilde av meg på min altan, for å hevde at månen egentlig er en diger gul ost.</p>
      <related>
        <h4>Les også</h4>
        <a href="https://www.bt.no/btmeninger/debatt/i/Xg37aB/logisk-kortslutning-av-klimafornekter"/>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
        <a href="https://www.bt.no/btmeninger/debatt/i/vQGm3p/slutt-aa-behandle-klimakrisen-med-silkehansker"/>
        <a href="https://sysla.no/a/RRXmkx"/>
      </related>
      <related>
        <h4>Mest lest akkurat nå</h4>
        <a href="https://www.bt.no/kultur/i/K3X5o6/oeyulf-hjertenes-slutter-som-sjefredaktoer-i-bergens-tidende"/>
        <a href="https://www.bt.no/nyheter/lokalt/i/6je7eQ/edel-og-mannen-bor-i-en-hytte-mener-kommunen-hjemmet-deres-gjennom-3"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/debatt/i/3JebXv/maanen-er-en-gul-ost"/>
        <a href="https://www.bt.no/innenriks/i/JoX5nb/lovbrudd-fra-nav-paa-flere-nye-omraader"/>
        <a href="https://www.bt.no/btmagasinet/i/awe9Aa/haakon-og-harmony-ville-toppe-forelskelsen-med-kjaerlighetsdop"/>
      </related>
      <ol>
        <li>
          <a href="https://www.bt.no/tag/Klimaforskning">Klimaforskning</a>
        </li>
        <li>
          <a href="https://www.bt.no/tag/Debatt">Debatt</a>
        </li>
      </ol>
    </article>
  </body>
</html>