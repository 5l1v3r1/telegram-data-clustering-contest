<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%A9%D9%85%DB%8C%D8%B3%DB%8C%D9%88%D9%86-%D8%AA%D8%AD%D9%82%DB%8C%D9%82-%D8%A8%D8%B1%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%AC%D9%85%D8%B9%D9%87-%D9%86%D8%B4%D8%B3%D8%AA-%D8%B9%D9%84%D9%86%DB%8C-%D8%AE%D9%88%D8%AF-%D8%B1%D8%A7-%D8%A8%D8%A7-%D8%A7%D8%AD%D8%B6%D8%A7%D8%B1-%D8%B3%D9%81%DB%8C%D8%B1-%D8%A8%D8%B1%DA%A9%D9%86%D8%A7%D8%B1-%D8%B4%D8%AF%DB%80-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%DA%A9%D9%86%D8%AF-20191114/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-14T16:22:19+00:00"/>
    <meta property="og:title" content="کمیسیون تحقیق برای استیضاح ترامپ جمعه نشست علنی خود را با احضار سفیر برکنار شدۀ آمریکا در اوکراین برگزار می‌کند"/>
    <meta property="og:description" content="روند برکناری دونالد ترامپ که روز گذشته، چهارشنبه ١٣ نوامبر، با آغاز نشست‌های علنی کمیسیون اطلاعات مجلس نمایندگان و استماع اظهارات دو دیپلمات این کشور وارد مرحلۀ تازه‌ای شد، فردا جمعه خانم «مری یووانوویچ»، سفیر پیشن آمریکا در کیِف، را مورد پرسش قرار..."/>
  </head>
  <body>
    <article>
      <h1>کمیسیون تحقیق برای استیضاح ترامپ جمعه نشست علنی خود را با احضار سفیر برکنار شدۀ آمریکا در اوکراین برگزار می‌کند</h1>
      <address>
        <time datetime="2019-11-14T16:22:19+00:00">14 Nov 2019, 16:22</time>
      </address>
      <p>
        <b>روند برکناری دونالد ترامپ که روز گذشته، چهارشنبه ١٣ نوامبر، با آغاز نشست‌های علنی کمیسیون اطلاعات مجلس نمایندگان و استماع اظهارات دو دیپلمات این کشور وارد مرحلۀ تازه‌ای شد، فردا جمعه خانم «مری یووانوویچ»، سفیر پیشن آمریکا در کیِف، را مورد پرسش قرار می‌دهد. او که در ماه مه گذشته به شکل ناگهانی از مقام خود برکنار شد، پیش از این در یک نشست غیر علنی همین کمیسیون اطلاعات و نظرات خود را در بارۀ گفتگوی تلفنی روز ٢۵ ژوئیه میان دونالد ترامپ و همتای اوکراینی او ابراز داشته بود. حضور وی در جلسۀ علنیِ فردا در پی استماع علنی دو دیپلمات ارشد دیگر صورت می گیرد. کاردار آمریکا در کیف، روز چهارشنبه ایراد اتهام بر دونالد ترامپ را تقویت کرد.</b>
      </p>
      <p>در نخستین نشست علنی کمیسیون اطلاعات مجلس نمایندگان ویلیام تیلور، کاردار و جانشین سفیر آمریکا در کیف، به سخنان پیشین خود در جلسۀ غیر علنی، نکتۀ تازه‌ای را افزود که اتهام وارد شده بر دونالد ترامپ را تقویت می‌کند. او گفت دونالد ترامپ در روز ٢٦ ژوئیه، یک روز پس از آنکه در گفتگو با همتای اوکراینی خود از او خواسته بود در بارۀ جو بایدن تحقیق کند، با یکی از نزدیکان خود، گوردُن ساندلند، سفیر واشینگتن نزد اتحادیۀ اروپا، که در آن هنگام در کیف بسر می‌برد، گفتگو می‌کرد. ویلیام تیلور گفت که یکی از همکاران او که شاهد این گفتگو بوده، از گوردُن ساندلند پرسیده است نظر دونالد ترامپ در بارۀ اوکراین چیست؟ و وی در پاسخ گفته است «رئیس جمهوری ترامپ به تحقیقات در بارۀ جو بایدن بیشتر از موقعیت این کشور علاقه‌مند است».</p>
      <p>ویلیام تیلور و دیپلمات ارشد دیگر، جرج کِنت که کارشناس وزارت امور خارجۀ آمریکا در امور اوکراین است، در اظهارات روز گذشتۀ خود به ایجاد «یک دیپلماسی موازی» در کنار «دستگاه دیپلماسی رسمی» برای برقراری ارتباط میان نزدیکان ترامپ با مقامات اوکراین اشاره کردند. این شبکۀ موازی زیر نظر «رودی جولیانی»، وکیل شخصی دونالد ترامپ قرار گرفته بود و بگفتۀ جرج کِنت «از میانۀ ماه اوت کاملاً روشن شد که تلاش‌های وی برای تحمیل تحقیقات سیاسی به مقامات اوکراین» مناسبات میان دو کشور را دچار مخاطره می‌کند. او گفت هدف جولیانی در این زمینه «لجن مال کردن جو بایدن» بود.</p>
      <p>ویلیام تیلور نیز تاکید کرد که اقدامات این شبکۀ موازی «بر خلاف اهداف دراز مدت سیاست آمریکا در اوکراین» بوده است. او مشروط ساختن پرداخت کمک نظامی آمریکا به کیف در برابر گشایش تحقیقات قضائی علیۀ جو بایدن را «دیوانگی» توصیف کرد.</p>
      <p>گوردِن ساندلند، که از نزدیکان دونالد ترامپ محسوب می‌شود و در انتخابات گذشته کمک‌های مالی فراوانی به کارزار او کرده است، در اظهارات خود در ماه سپتامبر گذشته در برابر همین کمیسیون اذعان کرده بود که دونالد ترامپ پرداخت این کمک را به انجام تحقیقات مورد درخواست خود مشروط کرده بود.</p>
      <p>جرج کنت گفت هنگامی که در سال ٢٠١٤ هانتر بایدن، فرزند معاون رئیس جمهوری وقت آمریکا به عضویت هیئت مدیرۀ کمپانی گازی «بوریسما» در اوکراین درآمد، او به کاخ سفید گوشزد کرد که چنین امری می‌تواند به «تضاد منافع» منجر شود. او با این حال تاکید کرد که در آن دوره کاخ سفید هرگز مانع انجام تحقیقات در بارۀ این کمپانی گازی نشد.</p>
      <p>برگ دوم دفتر برکناری دونالد ترامپ که از دیروز ١٣ نوامبر نوشتن آن با برگزاری نشست‌های علنی کمیسیون تحقیقات آغاز شد، فردا و در هفته‌های پیش رو کامل تر می‌شود. نمایندگان دموکرات مجلس امیدوارند که اگر برکناری دونالد ترامپ، به سبب حمایت اکثریت جمهوری خواه سنا به نتیجه نرسد، انتشار اظهارات شاهدان در افکار عمومی موثر افتد.</p>
    </article>
  </body>
</html>