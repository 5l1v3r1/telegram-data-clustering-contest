<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/to-drept-under-skoleskyting-i-california/71820903"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T16:49:16+00:00"/>
    <meta property="og:title" content="To drept under skoleskyting i California"/>
    <meta property="og:description" content="Tenåring skal ha avfyrt skudd mot medelever. Minst to skal være drept."/>
  </head>
  <body>
    <article>
      <h1>To drept under skoleskyting i California</h1>
      <h2>Tenåring skal ha avfyrt skudd mot medelever. Minst to skal være drept.</h2>
      <address><time datetime="2019-11-14T16:49:16+00:00">14 Nov 2019, 16:49</time> by <a rel="author">Audun Hageskal</a></address>
      <p>Nødetatene i Los Angeles rykket torsdag morgen lokal tid ut etter meldinger om skyting ved en videregående skole i Santa Clarita. Skolen ligger omkring seks mil nord for Los Angeles sentrum.</p>
      <p>Ifølge <a href="https://www.nbclosangeles.com/news/local/Saugus-High-School-Shooting-Santa-Clarita-California-564919052.html">NBC Los Angeles</a> ble det først meldt at sju personer var skutt. Tallet er seinere justert flere ganger, men like før klokka 19.30 norsk tid opplyser politiet at seks personer blir behandlet på lokale sykehus med skader.</p>
      <p><b>Ifølge <a href="https://losangeles.cbslocal.com/2019/11/14/shooting-at-saugus-high-in-santa-clarita/">CBS Los Angeles</a> er minst to kritisk skadd, begge skal være menn.</b> <b>BBC melder torsdag kveld norsk tid at to personer er drept i hendelsen.</b> <b>Ei kvinne ble bekreftet omkommet etter å ha ankommet Henry Mayo Hospital.</b></p>
      <p>Politiet bekrefter at minst tre av de skadde er elever ved skolen. Også den mistenkte gjerningsmannen er identifisert som en 15 år gammel elev.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d482919.2998012531!2d-118.65602246459235!3d34.20688653509923!2m3!1f0!2f0!3f0!3m2!1i1024!2i768!4f13.1!3m3!1m2!1s0x80c28633acd51827%3A0x564a8fe07305d648!2sSanta%20Clarita%2C%20California%2C%20USA!5e0!3m2!1sno!2sno!4v1573751836622!5m2!1sno!2sno" data-embed-type="--simple-iframe" width="640" height="360" data-service="GoogleMaps" scrolling="no"/>
      </figure>
      <p>Like etter klokka 18.30 norsk tid meldes det at gjerningspersonen ikke lenger er noen trussel. Ifølge <a href="https://www.washingtonpost.com/education/2019/11/14/shooting-reported-los-angeles-area-high-school/">Washington Post</a> er han pågrepet og behandles på sykehus. Det mistenkes ikke at flere var involvert.</p>
      <h3>- Hold deg innendørs</h3>
      <p>Lokalt politi advarte folk mot å ferdes i nærheten av skolen etter skyteepisoden, som har i overkant av 2000 elever. Gjerningspersonen hadde da stukket av fra stedet, og ble beskrevet som en mørkkledd mann med asiatisk utseende. Han skal være i tenårene, melder <a href="https://twitter.com/ABC7/status/1195020339278778368">ABC7</a>.</p>
      <p>
        <b>- Hvis du bor i nabolaget i nærheten av Saugus videregående, LÅS DØRA og hold deg innendørs. Hvis du ser den mistenkte, en mørkkledd mann, i hagen, ring 911, skreiv politiet på Twitter etter skytingen.</b>
      </p>
      <p>Det ble også innført såkalt lock down på flere skoler i området.</p>
    </article>
  </body>
</html>