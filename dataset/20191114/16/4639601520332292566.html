<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/media/ioannina-kseperasan-kathe-prosdokia-oi-ekdiloseis-ton-efimeridon-vima-kai-nea/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T16:21:39+00:00"/>
    <meta property="og:title" content="Ιωάννινα: Ξεπέρασαν κάθε προσδοκία οι εκδηλώσεις των εφημερίδων «ΒΗΜΑ» και «ΝΕΑ»"/>
    <meta property="og:description" content="Με επιτυχία που ξεπέρασε κάθε προσδοκία ολοκληρώθηκαν οι διήμερες εκδηλώσεις που διοργάνωσαν οι εφημερίδες «ΤΟ ΒΗΜΑ» και «ΤΑ ΝΕΑ», τα ηλεκτρονικά μέσα in.gr, tovima.gr, tanea.gr, αλλά και ο τηλεοπτικός σταθμός ONE Channel στην πόλη των Ιωαννίνων"/>
  </head>
  <body>
    <article>
      <h1>Ιωάννινα: Ξεπέρασαν κάθε προσδοκία οι εκδηλώσεις των εφημερίδων «ΒΗΜΑ» και «ΝΕΑ»</h1>
      <h2>Με επιτυχία που ξεπέρασε κάθε προσδοκία ολοκληρώθηκαν οι διήμερες εκδηλώσεις που διοργάνωσαν οι εφημερίδες «ΤΟ ΒΗΜΑ» και «ΤΑ ΝΕΑ», τα ηλεκτρονικά μέσα in.gr, tovima.gr, tanea.gr, αλλά και ο τηλεοπτικός σταθμός ONE Channel στην πόλη των Ιωαννίνων</h2>
      <address><time datetime="2019-11-14T16:21:39+00:00">14 Nov 2019, 16:21</time> by <a rel="author">ΤοΒΗΜΑ Team</a></address>
      <p>Με επιτυχία που ξεπέρασε κάθε προσδοκία ολοκληρώθηκαν οι διήμερες εκδηλώσεις που διοργάνωσαν οι εφημερίδες «<b>ΤΟ ΒΗΜΑ</b>» και «<b>ΤΑ ΝΕΑ</b>», τα ηλεκτρονικά μέσα <b><a href="http://in.gr/">in.gr</a>, <a href="http://tovima.gr/">tovima.gr</a>, <a href="http://tanea.gr/">tanea.gr</a></b>, αλλά και ο τηλεοπτικός σταθμός <b><a href="https://www.onetv.gr/">ONE Channel</a></b> στην πόλη των Ιωαννίνων.</p>
      <p>Στις εκδηλώσεις που ξεκίνησαν τη Δευτέρα 11 και ολοκληρώθηκαν την Τρίτη 12 Νοεμβρίου, εκπρόσωποι του πολιτικού, ακαδημαϊκού αλλά και επιχειρηματικού κόσμου συζήτησαν για την εμβληματική ηπειρώτικη ευποιία, αλλά ταυτόχρονα αναζήτησαν και σύγχρονες μεθόδους σύνδεσης των τοπικών παραγωγών με την αγορά.</p>
      <p><a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες <br/></a>Πρόκειται για σειρά αφιερωμάτων, εκδηλώσεων και ομιλιών, που θα πραγματοποιήσει η <b>Alter Εgo</b> σε μεγάλες πόλεις της Ελλάδας, καθώς πλησιάζουμε στην συμπλήρωση 100 χρόνων από την κυκλοφορία της εφημερίδας <b>«ΤΟ ΒΗΜΑ»</b>.</p>
      <figure>
        <img src="https://www.in.gr/wp-content/uploads/2019/11/%CF%83%CE%B5%CE%B2.jpg"/>
      </figure>
      <h3>Πρώτη στάση στα Ιωάννινα</h3>
      <p>Εκπρόσωποι των ιστορικών εφημερίδων «<b>ΤΟ ΒΗΜΑ</b>» και «<b>ΤΑ ΝΕΑ</b>» επισκέφθηκαν την Ανώτατη Εκκλησιαστική Σχολή Βελλάς και συναντήθηκαν με τον Σεβασμιώτατο Μητροπολίτη Κεφαλληνίας κ. Δημήτριο και αναπληρωτή καθηγητή Χριστιανικής και Βυζαντινής Αρχαιολογίας, με τον υποδιευθυντή του πρότυπου Γυμνασίου της ιστορικής Ζωσιμαίας Σχολής κ. Ιωάννη Ζωγάκη, την υποδιευθύντρια του 2ου Λυκείου Ιωαννίνων κυρία Μαρία Χαριζάνη, καθώς και καθηγητές και μαθητές του σχολείου με τους οποίους και συζήτησαν τα προβλήματα της εκπαιδευτικής κοινότητας της περιοχής, αλλά και τις καινοτομίες που την κάνουν να ξεχωρίζει.</p>
      <figure>
        <img src="https://www.in.gr/wp-content/uploads/2019/11/%CE%95%CE%99%CE%A3%CE%9F%CE%94%CE%9F%CE%A3-%CE%A4%CE%97%CE%A3-%CE%92%CE%99%CE%92%CE%9B%CE%99%CE%9F%CE%98%CE%97%CE%9A%CE%97%CE%A3-%CE%A4%CE%97%CE%A3-%CE%A3%CE%A7%CE%9F%CE%9B%CE%97%CE%A3-%CE%92%CE%95%CE%9B%CE%9B%CE%91%CE%A3.jpg"/>
      </figure>
      <h3>«Οι Μεγάλες Σχολές των Ιωαννίνων – Ο προεπαναστατικός διαφωτισμός και ο Ηπειρωτικός Ευεργετισμός»</h3>
      <p>Η πρώτη μέρα τον εκδηλώσεων περιελάμβανε μια σπουδαία συνάντηση με θέμα: «Οι Μεγάλες Σχολές των Ιωαννίνων – Ο προεπαναστατικός διαφωτισμός και ο Ηπειρωτικός Ευεργετισμός».</p>
      <p>Σε αυτή συμμετείχαν περισσότεροι από 700 πολίτες στην κατάμεστη αίθουσα του πνευματικού κέντρου του Δήμου, παρουσιάστηκε το ιστορικό πλαίσιο και η προσφορά των μεγάλων ευεργετών και των σχολών που ίδρυσαν στην περιοχή διατηρώντας ζωντανή την ελληνική Παιδεία στα χρόνια της Τουρκοκρατίας.</p>
      <p>Στην εκδήλωση την οποία συντόνισε ο διευθυντής του «Βήματος» Αντώνης Καρακούσης, χαιρετισμό απηύθυνε ο πρόεδρος της Βουλής κ. Κωνσταντίνος Τασούλας, ενώ μίλησαν ο Δήμαρχος Ιωαννίνων, κ. Μωυσή Ελισάφ, ο πρώην υπουργός κ. Αλέκος Παπαδόπουλος, ο καθηγητής και πρώην πρύτανης του Πανεπιστημίου Ιωαννίνων, κ. Γεώργιος Δ. Καψάλης, και η Προϊσταμένη Διεύθυνσης της Ζωσιμαίας Δημόσιας Κεντρικής Ιστορικής Βιβλιοθήκης Ιωαννίνων κυρία Βάγια Οικονομίδου.</p>
      <figure>
        <img src="https://www.in.gr/wp-content/uploads/2019/11/%CE%A3%CE%A4%CE%9F-%CE%92%CE%97%CE%9C%CE%91-%CE%9F-%CE%A0%CE%A1%CE%9F%CE%95%CE%94%CE%A1%CE%9F%CE%A3-%CE%A4%CE%97%CE%A3-%CE%92%CE%9F%CE%A5%CE%9B%CE%97%CE%A3-%CE%BA.-%CE%9A%CE%A9%CE%9D%CE%A3%CE%A4%CE%91%CE%9D%CE%A4%CE%99%CE%9D%CE%9F%CE%A3-%CE%A4%CE%91%CE%A3%CE%9F%CE%A5%CE%9B%CE%91%CE%A3.jpg"/>
      </figure>
      <p>
        <b>Αξίζει να σημειωθεί, μάλιστα, πως αυτή την Κυριακή 17 Νοεμβρίου θα κυκλοφορήσει ως ειδικό αφιέρωμα μόνο στην Περιφέρεια της Ηπείρου με την εφημερίδα «ΤΟ ΒΗΜΑ» η ανατύπωση της έκδοσης του 1930 «Τα Γιάννενα κι η Νεοελληνική Αναγέννηση (1648-1820)» του Φάνη Μιχαλόπουλου.</b>
      </p>
      <h3>«Re-growth: Επιχειρηματικότητα, Τεχνολογία, Startup»</h3>
      <p>Την δεύτερη ημέρα των εκδηλώσεων σε μια συνάντηση με θέμα «re-growth: Επιχειρηματικότητα, Τεχνολογία, Startup» τοπικοί φορείς, νέοι εκπρόσωποι νεοφυών επιχειρήσεων αλλά και καθηγητές πανεπιστημίου μίλησαν για to μείζον θέμα της ανάπτυξης της επιχειρηματικότητας στην Περιφέρεια.</p>
      <figure>
        <img src="https://www.in.gr/wp-content/uploads/2019/11/%CE%B1%CE%BD%CF%84.jpg"/>
      </figure>
      <p>Την εν λόγω εκδήλωση χαιρέτησε ο Περιφερειάρχης Ηπείρου Αλέξανδρος Καχριμάνης, ο οποίος μίλησε για τα συγκριτικά πλεονεκτήματα της Ηπείρου, την καλλιέργεια και επεξεργασία αρωματικών και φαρμακευτικών φυτών, τα προϊόντα ΠΟΠ και τον τουρισμό.</p>
      <p>Ακόμη, μίλησαν ο πρόεδρος του Επιμελητηρίου Ιωαννίνων Δημήτρης Δημητρίου και ο πρόεδρος του Επιστημονικού Πάρκου Πατρών κ. Βασίλης Αναστασόπουλος.</p>
      <p>Επιπλέον, μεταξύ των ομιλητών ήταν οι: Γιώργος Μελισσαρόπουλος, Σύμβουλος Επιχειρήσεων. Σταμάτης Πουλημένος, διευθύνων σύμβουλος της εταιρείας «ISTMOS» – σύστημα ελέγχου και παρακολούθησης του κρασιού σε όλα τα στάδια. Βαγγέλης Αγγελόπουλος, διευθύνων σύμβουλος της εταιρείας «FUELICS» – παραγωγή αισθητήρων για τη διαχείριση δεξαμενών καυσίμων και αισθητήρων για τις έξυπνες πόλεις. Φίλιππος Ζεμπίλας, διευθύνων σύμβουλος της εταιρείας «12 GODS» – καινοτόμα προϊόντα από μείγμα ελληνικών βοτάνων τυποποιημένα σε πρωτοποριακή κάψουλα συμβατή με επώνυμες μηχανές εσπρέσο, Κατερίνα Πραματάρη, αναπληρώτρια καθηγήτρια του Οικονομικού Πανεπιστημίου Αθηνών- Partner Uni.fund. Γεώργιος Γκωλέτσης, επίκουρος καθηγητής του Τμήματος Οικονομικών Επιστημών Πανεπιστημίου Ιωαννίνων. Ευγενία Κουτούβελα, ερευνήτρια Μελισσοκομίας, Πάνος Μήτσος, συνιδρυτής της νεοφυούς εταιρείας λογισμικού «ΤΕΚΜΟΝ» με έδρα τα Ιωάννινα.</p>
      <p>Την εκδήλωση χαιρέτησαν ο αρχισυντάκτης Οικονομικού της εφημερίδας «ΤΟ ΒΗΜΑ» Ζώης Τσώλης και ο δημοσιογράφος Οικονομικού, Ντίνος Σιωμόπουλος, ενώ τον συντονισμό της συζήτησης έκανε ο εκδότης Ιωάννης Διονάτος.</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>