<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980822123.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T16:15:00+00:00"/>
    <meta property="og:title" content="روزنامه چینی: ناآرامی های بولیوی، نتیجه دخالت مستقیم آمریکا"/>
    <meta property="og:description" content="به گزارش الف چاینا میلیتاری در بخش دیدگاه خود به قلم &quot;ونگ ژن&quot; از محققان ارشد موسسه مطالعات بین الملل چین و سفیر سابق این کشور در ونزئلا، با اشاره به ناآرامی های اخیر در بولیوی افزود تظاهرات سراسری مخالفان مورالس به بهانه تقلب در انتخابات ریاست جمهوری، با حمایت سازمان کشورهای آمریکایی (OAS) به رهبری آمریکا صورت گرفت. "/>
  </head>
  <body>
    <article>
      <h1>روزنامه چینی: ناآرامی های بولیوی، نتیجه دخالت مستقیم آمریکا</h1>
      <address>
        <time datetime="2019-11-14T16:15:00+00:00">14 Nov 2019, 16:15</time>
      </address>
      <p>روزنامه "چاینا میلیتاری" وابسته به "ارتش آزادیبخش خلق چین" می نویسد کودتا علیه "اوو مورالس" رئیس جمهور بولیوی که وی را به کناره گیری از قدرت و خروج از کشور واداشت، نتیجه دخالت مستقیم آمریکا بوده است. </p>
      <p>به گزارش الف چاینا میلیتاری در بخش دیدگاه خود به قلم "ونگ ژن" از محققان ارشد موسسه مطالعات بین الملل چین و سفیر سابق این کشور در ونزئلا، با اشاره به ناآرامی های اخیر در بولیوی افزود تظاهرات سراسری مخالفان مورالس به بهانه تقلب در انتخابات ریاست جمهوری، با حمایت سازمان کشورهای آمریکایی (OAS) به رهبری آمریکا صورت گرفت. </p>
      <p>به نوشته این روزنامه، تحولات بولیوی یادآور کودتایی است که فرماندهان نظامی در سال 2002 و به دنبال مدتی ناآرامی علیه هوگو چاوز رئیس جمهور وقت ونزوئلا به راه انداختند. در کشورهای آمریکای لاتین، دخالت نظامیان در امور سیاسی به یک سنت تبدیل شده که همواره با هدایت آمریکا صورت گرفته است. این وضع در قضییه ژنرال "آگوستو پینوشه" رئیس جمهور سابق شیلی در دهه 1970، کودتای ونزوئلا در اوایل قرن 21  و بسیاری رخدادهای مشابه بین این دو زمان دیده شد که در تمام آنها آمریکا دخالت کرده بود.</p>
      <p>به نوشته چاینا میلیتاری، می توان گفت دخالت نیروهای خارجی به ویژه مداخله مستقیم خشونت بار آمریکا، دلیلی مهم برای تغییرات ناگهانی در اوضاع سیاسی بولیوی است. مورالس که از وی به عنوان مبارز ضد آمریکایی یاد می شود، رهبر چپ گرایان آمریکای لاتین است، مانند هوگو چاوز. بعد از مرگ چاوز، از مورالس به عنوان نماینده "چپ افراطی" یاد می شد لذا مانعی برای روی آوردن مجدد آمریکا به "دکترین مونرو" بود. آمریکا قطعا وی را ریشه کن میکند. هم مادورو (رئیس جمهور ونزوئلا) و هم مورالس در راس فهرست "سیاه" دونالد ترامپ رئیس جمهور آمریکا، مایک پومپئو وزیر خارجه اش و سایرین قرار دارند. ظاهرا آمریکا از مدت ها پیش برای براندازی مورالس از طریق این انتخابات برنامه ریزی کرده بود. </p>
      <p>این روزنامه با اشاره به ادعای تقلب در انتخابات مورالس که آمریکا و OAS اعلام کردند، می افزاید تاریخ و واقعیت بارها ثابت کرده است که دخالت تحت امر آمریکا منبع اصلی ظهور و تشدید ناآرامی ها در کشورهای آمریکای لاتین است. با مقایسه مواضع آمریکا در قبال اوضاع بولیوی، اکوادور و شیلی به سادگی می توان به "سیاست دوگانه" واشنگتن پی برد: وقتی ناآرامی در دولت های چپگرا تشدید شود، آمریکا از آب گل آلود ماهی خواهد گرفت؛ اما اگر رژیم راستگرا دچار آشوب شود، آمریکا سکوت خواهد کرد. </p>
      <p>چاینا میلیتاری همچین نقش بحران های سیاسی، اجتماعی، اقتصادی و قومی را در ناآرامی های بولیوی موثر دانسته، می افزاید مناقشات "راست و چپگرا" صرفا نوعی تجلی سیاسی است، اما نکته اساسی این است که چگونه در شرایط کنونی بولیوی می توان پیشرفت کرد و قدرت حکومت آن را بهبود داد و با مشکلات اجتماعی نظیر توزیع نابرابر ثروت در جامعه و فقر مقابله کرد. اینها مشکلاتی است که باید آن را حل کرد. در سال های اخیر اوضاع اقتصادی بولیوی از پیشرفت ثابتی در میان کشورهای آمریکای جنوبی برخوردار بود، اما مشکلات اجتماعی آن پابرجا است، مساله ای که مخالفان از آن استفاده ابزاری می کنند.</p>
      <p> به نوشته این روزنامه کناره گیری مورالس، بولیوی را در حالت "هرج و مرج" موقت قرار داده است اما این مساله به هیچ وجه پایان کار نیست، بلکه احتمالا آغاز نارامی های جدید است. حزب طرفدار مورالس که عمدتا فقرا و گروه های قومی در راس آن هستند،  قطعا با شرایط موجود مقابله خواهد کرد، و مورالس نیز خود از صحنه کناره گیری نخواهد کرد. اوضاع بولیوی در کوتاه مدت بی ثبات خواهد بود، و با آشفتگی در سایر کشورهای آمریکای لاتین درهم خواهد آمیخت، تا اوضاع سیاسی در این کشور آمریکای لاتین در هرج و مرجی پیچیده تر و نامشخص تر قرار گیرد. <br/><br/>آخرین خبرها از بولیوی حاکی است ارتش بولیوی حمایت خود از خانم  «جینین آنز»، سناتور این کشور که خود را رئیس‌جمهوری موقت خوانده، اعلام کرد. «ویلیامز کالمین»، فرمانده نیروهای مسلح بولیوی،‌ امروز -‌چهارشنبه- با اعلام این خبر گفت که ارتش آماده همکاری با آنز است.</p>
    </article>
  </body>
</html>