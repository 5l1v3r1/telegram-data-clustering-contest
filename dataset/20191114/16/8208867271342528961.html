<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/14/news/csm_giovanni_salvi_nuovo_procuratore_generale_della_cassazione-241105805/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T16:29:00+00:00"/>
    <meta property="og:title" content="Csm, Salvi nuovo procuratore generale della Cassazione. Ma sulla prescrizione è scontro Pd-M5S"/>
    <meta property="og:description" content="Alla presenza del capo dello Stato il plenum dell'organo di autogoverno della magistratura ha nominato il successore di Riccardo Fuzio. Mattarella:"/>
  </head>
  <body>
    <article>
      <h1>Csm, Salvi nuovo procuratore generale della Cassazione. Ma sulla prescrizione è scontro Pd-M5S</h1>
      <h2>Alla presenza del capo dello Stato il plenum dell'organo di autogoverno della magistratura ha nominato il successore di Riccardo Fuzio. Mattarella: "Nomine soltanto con criteri attinenti alle capacità professionali"</h2>
      <address><time datetime="2019-11-14T16:29:00+00:00">14 Nov 2019, 16:29</time> by <a rel="author">LIANA MILELLA</a></address>
      <p>Se fosse un film di cowboy potrebbe intitolarsi “Corvo rosso non avrai il mio scalpo”, nota pellicola del ‘72. Perché di sicuro la sfida sulla giustizia tra il Pd e il Guardasigilli grillino Alfonso Bonafede è durissima. E lo è anche nel giorno in cui proprio M5S, al Csm, vota una toga come Giovanni Salvi per la strategica poltrona di procuratore generale della Cassazione. I tre voti dei consiglieri pentastellati hanno fatto bingo, assieme alla corrente di sinistra di Area e al gruppo dei davighiani. Salvi - da sempre toga di Magistratura democratica - ha raggiunto quota 12 e ha sconfitto Marcello Matera, il candidato della centrista Unicost (la corrente di Palamara) e anche Luigi Riello, pg a Napoli, sostenuto dalla destra di Magistratura indipendente. Sicuramente una vittoria dell’asse giallorosso. <br/><br/>Ma giusto negli stessi minuti, a palazzo Chigi, il Pd ha messo nuovamente i bastoni tra le gambe di Bonafede sulla prescrizione. Una sfida mortale, per usare l’immagine di un altro film come Mezzogiorno di fuoco, in cui le chance del Guardasigilli di vincere sono ridottissime. Perché ha contro, al contempo, il Pd, i renziani di Italia viva, e perfino Leu. Sulla prescrizione bloccata, sic et simpliciter, dopo il primo grado - per consentire alla giustizia di fare il suo corso anziché alzare le mani e dare forfait per il troppo tempo trascorso dal delitto - il ministro grillino resta solo. L’assedio della sua maggioranza intorno a lui fa l’effetto di chi affonda nelle sabbie mobili e respira solo con una cannuccia, finché la cannuccia dura ovviamente. <br/><br/>Il Pd, spalleggiato da renziani e Leu, davanti a Conte, è stato irremovibile: la prescrizione di Bonafede non può entrare in vigore se il ministro non garantisce anche la cosiddetta “prescrizione processuale”, cioè processi col contatore bloccato in ogni grado di giudizio, tot anni in primo grado, tot per appello e cassazione. Non basta: il Pd pretende l’assoluta contestualità, per cui la nuova prescrizione non può entrare in vigore senza la garanzia dei tempi brevi del processo. Inutilmente Bonafede ha ripetuto la sua verità, cioè che la nuova prescrizione si applica solo ai futuri reati, quindi avrà effetto tra tre o quattro anni, quindi c’è tutto il tempo di fare qualsiasi nuova legge. Ma il Pd non si fida. O meglio, il Pd dell’ex Guardasigilli Andrea Orlando non vuole dare vinta a Bonafede e rinunciare addirittura alla legge Orlando (prescrizione solo sospesa per 36 mesi). <br/><br/>Come dice un forzista come Enrico Costa, cresciuto alla scuola di Niccolò Ghedini, protagonista degli anni caldi sulla giustizia di Berlusconi, “finalmente il Pd è venuto sulle nostre posizioni”. Tant’è che la corda rischia di stringersi al collo di Bonafede con la concreta minaccia che il Pd, a dicembre, voti la legge Costa sul rinvio della riforma Bonafede sulla prescrizione. </p>
    </article>
  </body>
</html>