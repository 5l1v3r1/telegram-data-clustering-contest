<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-45/doua-exemplare-de-alpaca-la-zoo-oradea-152793.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T16:31:00+00:00"/>
    <meta property="og:title" content="Două exemplare de alpaca, la Zoo Oradea (FOTO)"/>
    <meta property="og:description" content="După o cămilă şi o lamă, aduse în primăvară, doi lemuri bruni, patru canguri Bennett, o antilopă lechwe, doi struţi, o pereche de cerbi lopătari şi cinci oi cu coamă, în luna octombrie, Grădina Zoologică Oradea şi-a îmbogăţit din nou colecţia de animale. De aproximativ o săptămână, într-un ţarc din zona animalelor erbivore pot fi admirate două exemplare de alpaca, un mascul şi o femelă, în vârstă de 6, respectiv 7 ani, aduse de la Zooland Arad."/>
  </head>
  <body>
    <article>
      <h1>Două exemplare de alpaca, la Zoo Oradea (FOTO)</h1>
      <address>
        <time datetime="2019-11-14T16:31:00+00:00">14 Nov 2019, 16:31</time>
      </address>
      <slideshow>
        <figure>
          <img src="https://www.ebihoreanul.ro/modules/news/files/alpaca14112019_6.jpg"/>
        </figure>
        <figure>
          <img src="https://www.ebihoreanul.ro/modules/news/files/alpaca14112019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/alpaca14112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/alpaca14112019_3.jpg"/>
        </figure>
        <figure>
          <img src="https://www.ebihoreanul.ro/modules/news/files/alpaca14112019_4.jpg"/>
        </figure>
        <figure>
          <img src="https://www.ebihoreanul.ro/modules/news/files/alpaca14112019_5.jpg"/>
        </figure>
      </slideshow>
      <p>După o cămilă şi o lamă, în primăvară, doi lemuri bruni, patru canguri Bennett, o antilopă lechwe, doi struţi, o pereche de cerbi lopătari şi cinci oi cu coamă, aduse în luna octombrie, Grădina Zoologică Oradea şi-a îmbogăţit din nou colecţia de animale. De aproximativ o săptămână, într-un ţarc din zona animalelor erbivore pot fi admirate două exemplare de alpaca, un mascul şi o femelă, în vârstă de 6 respectiv 7 ani, aduse de la Zooland Arad.</p>
      <p>Alpaca, sau pako, este un patruped originar din Anzii Cordilieri, America de Sud, fiind înrudit cu cămila şi adesea confundat cu lama. Cu un aspect simpatic şi caraghios, alpaca este un animal foarte blând, având un comportament prietenos, motiv pentru care a devenit mai nou un animal de companie exotic. Perechea de la Zoo Oradea face parte din rasa Huacaya, având blana moale, ca un ursulet de pluş.</p>
      <p>"Animalele s-au acomodat foarte bine la noi. S-au împrietenit deja cu îngrijitorii noştri, mergând după aceştia ori de câte ori vin în ţarc pentru a le face curăţenie sau a le oferi hrană. Sunt nişte animale foarte simpatice, motiv pentru care atrag deja toate privirile vizitatorilor", precizează administratorul Zoo Oradea, Alexandru Szabo.</p>
      <p>Alpaca are un corp relativ lung, la fel ca picioarele, care sunt subţiri, iar capul are o formă triunghiulară. Sunt mai mici şi mai uşoare decât lamele, cântărind între 55 şi 75 kg. Lâna este foarte deasă şi este în degrade: maro, alb, negru. Aceste animale trebuie tunse regulat, lâna lor fiind uşoară, lucioasă şi mult mai călduroasă faţă de<b> </b>lâna oilor.</p>
      <p>Odată cu aceste noi animale, colecţia Grădinii Zoologice Oradea a ajuns la 852 de exemplare din 176 de specii.</p>
      <p>Programul de vizită până la 1 martie este zilnic între orele 9-17 (ora 16, la casierie).</p>
      <p>
        <i>Loredana Buz<br/>Consilier relaţii publice ADP Oradea</i>
      </p>
    </article>
  </body>
</html>