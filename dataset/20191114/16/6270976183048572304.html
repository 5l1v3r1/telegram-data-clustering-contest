<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/rada-zapustyla-likvidatsiyu-derzhgeokadastru/"/>
    <meta property="og:site_name" content="Рубрика"/>
    <meta property="article:published_time" content="2019-11-14T16:26:28+00:00"/>
    <meta property="og:title" content="Рада запустила ліквідацію Держгеокадастру"/>
    <meta property="og:description" content="Верховна Рада попередньо повернула в управління місцевим громадам державні землі за межами населених пунктів, а також запустила ліквідацію Держгеокадастру. Відповідний законопроєкт №2194 в першому читанні підтримало 272 депутатів. По фракціях: Слуга народу – 230; Батьківщина – 0; Голос – 17; Опозиційна платформа “За життя” – 0;За майбутнє – 9; Позафракційні – 16 ; ЄС – 0 Головні зміни, […]"/>
  </head>
  <body>
    <article>
      <h1>Рада запустила ліквідацію Держгеокадастру</h1>
      <address><time datetime="2019-11-14T16:26:28+00:00">14 Nov 2019, 16:26</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/Kabmin-Rada-860x580.jpg"/>
      </figure>
      <p>
        <b>
          <b>Верховна Рада попередньо повернула в управління місцевим громадам державні землі за межами населених пунктів, а також запустила ліквідацію Держгеокадастру.</b>
        </b>
      </p>
      <p>Відповідний<a href="http://w1.c1.rada.gov.ua/pls/zweb2/webproc4_2?id=&amp;pf3516=2194&amp;skl=10"> законопроєкт №2194</a> в першому читанні підтримало 272 депутатів.</p>
      <p>По фракціях:</p>
      <p>Слуга народу – 230; Батьківщина – 0; Голос – 17; Опозиційна платформа “За життя” – 0;За майбутнє – 9; Позафракційні – 16 ; ЄС – 0</p>
      <p>Головні зміни, які пропонуються документом, можна звести до трьох позицій, пише <a href="https://www.epravda.com.ua/news/2019/11/14/653726/">ЕП.</a></p>
      <p><b>По-перше</b> — сільським, селищним і міським радам повертаються повноваження щодо управління землями місцевих громад за межами населених пунктів.</p>
      <p>Тобто, землі повертаються до комунальної власності.</p>
      <p>“Органи місцевого самоврядування у даний час контролюють лише близько десятої частини неприватизованих земель. В той же час управлінські рішення щодо землі, які приймаються призначеними із Києва чиновниками територіальних органів Держгеокадастру, далеко не завжди можуть розглядатися як такі, що відповідають інтересам сільських громад”, — зазначається в пояснювальній записці.</p>
      <p>Усі місцеві громади були позбавлені цього права з 1 січня 2002 року із набранням чинності Земельного кодексу.</p>
      <related>
        <h4>Читайте також</h4>
        <a href="https://rubryka.com/2019/11/14/rada-pidtrymala-prodazh-zemli-cherez-internet-v-pershomu-chytanni/"/>
      </related>
      <p><b>По-друге</b> — документ пропонує відмовитись від існування “спеціально уповноваженого центрального органу виконавчої влади, що реалізує державну політику у сфері земельних відносин”, тобто від Держгеокадастру.</p>
      <p>Передбачається, що його замінить сервісний орган, який буде займатись кадастровою діяльністю та геопросторовими даними.</p>
      <p>Автори проєкту відзначають, що державна служба України з питань геодезії, картографії та кадастру (Держгеокадастр) із її територіальними органами є п’ятим за величиною штату цивільним відомством країни, що представлений на рівні кожного району та/або міста.</p>
      <p>
        <b>Утримання Держгеокадастру у 2017 році обійшлося платникам податків в Україні у 1,11 млрд грн, а у 2018 році — 1,9 млрд грн.</b>
      </p>
      <p><b>По-третє</b> — відбувається дерегуляція земельних відносин.</p>
      <p>Зокрема, скасовується необхідність погоджувати з Кабміном питання продажу іноземним компаніям земельних ділянок<b> несільськогосподарського призначення</b> державної і комунальної власності.</p>
      <p>“Вказані норми обмежують можливість внесення інвестицій в економіку України і не є обґрунтованими. Крім того, їх достатньо легко обійти, придбавши земельну ділянку на українську юридичну особу, а потім відчуживши її на користь іноземної юридичної особи”, — наголошують автори.</p>
      <p>Також передбачається надати місцевим органам право самим змінювати цільове призначення земельних ділянок приватної власності. Сьогодні ці погодження здійснює Верховна Рада, проте, як зазначають автори, ці повноваження Рада майже не реалізує.</p>
      <p>“За три останні скликання парламентом не було прийнято жодного рішення із зазначеного питання, хоча зміна цільового призначення вказаних земель застосовується досить широко із застосуванням різноманітних схем з обходу закону”, — наголошується в пояснювальній записці.</p>
      <p>Крім цього, планується надати місцевим органам функції із здійснення державного контролю за використанням та охороною земель.</p>
      <p>Нагадаємо, <a href="https://rubryka.com/2019/11/13/pislya-usih-superechok-rada-progolosuvala-za-zakonoproekt-pro-rynok-zemli/">Верховна Рада у першому читанні проголосувала за проєкт закону № 2178-10 щодо скасування мораторію на продаж сільськогосподарської землі.</a></p>
    </article>
  </body>
</html>