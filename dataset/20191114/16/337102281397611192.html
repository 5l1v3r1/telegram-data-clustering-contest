<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D9%82%D8%AF%D9%85%D8%A7%D8%AA%DB%8C-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D9%A2%D9%A0%D9%A2%D9%A2-%D8%A8%D8%B1%D8%A7%DB%8C-%D8%B9%D8%B1%D8%A7%D9%82%DB%8C%E2%80%8C%D9%87%D8%A7%D8%8C-%D9%85%D8%B3%D8%A7%D8%A8%D9%82%D9%87-%D8%A8%D8%A7-%D8%A7%DB%8C%D8%B1%D8%A7%D9%86-%D8%B1%D9%86%DA%AF-%D9%88-%D8%A8%D9%88%DB%8C-%D8%B3%DB%8C%D8%A7%D8%B3%DB%8C-%DA%AF%D8%B1%D9%81%D8%AA-20191114/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-14T16:26:52+00:00"/>
    <meta property="og:title" content="مقدماتی جام جهانی ٢٠٢٢: برای عراقی‌ها، مسابقه با ایران رنگ و بوی سیاسی داشت"/>
    <meta property="og:description" content="مسابقۀ تیم‌های ملی فوتبال عراق و ایران در حالی برگزار شد که عراق همچنان درگیر ناآرامی و تظاهرات ضدحکومتی است. این بازی با نتیجۀ دو بر یک به نفع عراق پایان یافت."/>
  </head>
  <body>
    <article>
      <h1>مقدماتی جام جهانی ٢٠٢٢: برای عراقی‌ها، مسابقه با ایران رنگ و بوی سیاسی داشت</h1>
      <address>
        <time datetime="2019-11-14T16:26:52+00:00">14 Nov 2019, 16:26</time>
      </address>
      <p>
        <b>مسابقۀ تیم‌های ملی فوتبال عراق و ایران در حالی برگزار شد که عراق همچنان درگیر ناآرامی و تظاهرات ضدحکومتی است. این بازی با نتیجۀ دو بر یک به نفع عراق پایان یافت.</b>
      </p>
      <p>رویارویی تیم‌های ملی فوتبال عراق و ایران که در چارچوب بازی‌های مقدماتی جام جهانی ٢٠٢٢ صورت گرفت، برای مردم عراق معنای سیاسی داشت. این بازی که بعدازظهر روز پنجشنبه ٢٣ آبان در پایتخت اردن برگزار شد، قرار بود در شهر بصره انجام گیرد، اما به دلیل أوضاع بحرانی شهرهای عراق، مسئولان تصمیم گرفتند که آن را به  امان منتقل کنند.</p>
      <p>سرپرست تیم ملی فوتبال عراق برگزاری بازی در اردن را انتخابی درست دانست و گفت که شمار عراقی‌های مقیم در شهر امان زیاد است و می‌توانند برای تشویق تیم خود به ورزشگاه بروند.</p>
      <p>خبرگزاری فرانسه در گزارشی که قبل از انجام مسابقه، از میدان تحریر بغداد مخابره کرد، از قول یکی از تظاهرکنندگان نوشت که "اگر عراق ایران را بزند، روحیۀ تظاهرکنندگان قوی‌تر خواهد شد".</p>
      <p>یک جوان ٢۴ ساله به این خبرگزاری گفت: "بازیکنان ما باید برای پیروزی حداکثر تلاش را بکنند. اگر آنها برنده شوند ما نیز سربلند خواهیم بود".</p>
      <p>در تظاهرات میدان تحریر بغداد و همچنین در سایر شهرهای عراق، شعارهایی علیه جمهوری اسلامی دیده و شنیده می‌شود. بسیاری از تظاهرکنندگان، تهران را مسبب مشکلات خود می‌دانند و معتقدند که جمهوری اسلامی ایران معمار اصلی نظام فاسد سیاسی کشورشان است.</p>
      <p>یکی دیگر از حاضران در میدان تحریر به خبرگزاری فرانسه گفت: "فوتبال بهترین وسیله برای جلب توجه جهانی است، برای این که سازمان ملل مداخله کند و جلو خونریزی را بگیرد"... بر أساس آمار دولت عراق از ۴۵ روز قبل تاکنون، بیش از ٣٠٠ نفر در تظاهرات کشته شده‌اند.</p>
      <p>برای بعدازظهر پنجشنبه، یک اکران بزرگ در میدان تحریر نصب شد تا مردم بتوانند بازی را به طور مستقیم تماشا کنند.</p>
      <p>برخی فعالان سیاسی عراقی در شبکه‌های اجتماعی پیشنهاد کرده‌ بودند که طرفداران تیم عراق، به نشانۀ همبستگی با مردمی که در تظاهرات دچار گاز اشک‌آور می‌شوند، با ماسک‌ به ورزشگاه بیایند.</p>
      <p>اما فدراسیون فوتبال عراق هشدار داد که بازی نباید سیاسی شود و "نباید شعارهای تبعیض‌آمیز و ضد ایرانی به گوش برسد".</p>
    </article>
  </body>
</html>