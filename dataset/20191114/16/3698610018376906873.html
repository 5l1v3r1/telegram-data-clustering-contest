<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-kiyevi-z-yavilasya-vulicya-oleksi-tihogo-329671_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T16:16:00+00:00"/>
    <meta property="og:title" content="У Києві з'явилася вулиця Олекси Тихого"/>
    <meta property="og:description" content="Тихий народився в Донбасі в 1927 році. Помер у радянській тюрмі у віці 57 років."/>
  </head>
  <body>
    <article>
      <h1>У Києві з'явилася вулиця Олекси Тихого</h1>
      <h2>Тихий народився в Донбасі в 1927 році. Помер у радянській тюрмі у віці 57 років.</h2>
      <address>
        <time datetime="2019-11-14T16:16:00+00:00">14 Nov 2019, 16:16</time>
      </address>
      <p>Депутати Київської міськради на пленарному засіданні <a href="https://dt.ua/UKRAINE/okruzhniy-adminsud-kiyeva-skasuvav-pereymenuvannya-prospektiv-banderi-i-shuhevicha-315617_.html"><b>перейменували вулицю</b></a> Виборзьку у Солом'янському районі на честь українського дисидента, мовознавця та педагога Олекси Тихого. За перейменування проголосували 75 депутатів Київради.</p>
      <p>Його "Мова народу - народ", есе "Роздуми про українську мову та культуру в Донецькій області" та "Думи про рідний Донецький край" стали причиною звинувачення в "антисовитський пропаганді".</p>
      <p>Олекса Тихий (1927-1984) був членом-засновником Української Гельсінської групи. Виступав на захист української мови. Тихий два рази був засуджений за літературну і правозахисну діяльність. Він кілька разів оголошував голодування, тяжко хворів, помер у тюремній лікарні у Пермі.</p>
      <p>19 листопада 1989 року його прах перепоховано на Байковому кладовищі у Києві поряд з прахом Василя Стуса і Юрія Литвина.</p>
      <p>У 1990 році репресивні вироки щодо Тихого скасовано, справи були закриті за відсутністю складу злочину".</p>
      <p>Нагадаємо, Київська міська рада проголосувала за перейменування Московського проспекту в столиці на честь очільника "Організації українських націоналістів" <b><a href="https://dt.ua/UKRAINE/u-kiyevi-oficiyno-z-yavivsya-prospekt-banderi-215801_.html">Степана Бандери</a></b> в липні 2016 року. Через рік Київрадою було прийнято рішення про перейменування проспекту Ватутіна на честь командувача Української повстанської армії <b><a href="https://dt.ua/UKRAINE/u-kiyevi-z-yavivsya-prospekt-romana-shuhevicha-244263_.html">Романа Шухевича</a></b>.</p>
      <p>Рішення міської влади у суді оскаржували громадські організації проросійського штибу "Антифашистська правозахисна ліга" і "Єврейська правозахисна група". Їх представницею в суді виступає Олена Бережна, яку неодноразово притягували до адміністративної відповідальності за публічне носіння "георгіївської" стрічки.</p>
      <p>Влітку 2019 року Окружний адмінсуд Києва скасував перейменування проспектів Бандери і Шухевича.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>