<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%B1%DB%8C%DA%A9%D8%A7-%D9%88-%D8%B1%D9%88%D8%B3%DB%8C%D9%87-%D8%AC%DB%8C%D9%86%DB%8C%D9%86-%D8%A2%D9%86%D9%90%D8%B2-%D8%B1%D8%A7-%D8%A8%D9%87-%D8%B9%D9%86%D9%88%D8%A7%D9%86-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%A8%D9%87-%D8%B1%D8%B3%D9%85%DB%8C%D8%AA-%D8%B4%D9%86%D8%A7%D8%AE%D8%AA%D9%86%D8%AF-20191114/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-14T16:29:13+00:00"/>
    <meta property="og:title" content="آمریکا و روسیه &quot;جینین آنِیز&quot; را به عنوان رئیس جمهوری موقت بولیوی به رسمیت شناختند"/>
    <meta property="og:description" content="در پی استعفای &quot;اِوو مورالس&quot;، رئیس جمهوری پیشین بولیوی، ایالات متحده امریکا شامگاه چهارشنبه، و روسیه امروز صبح &quot;جینین آنِز&quot; را به عنوان رئیس جمهوری موقت بولیوی به رسمیت شناختند."/>
  </head>
  <body>
    <article>
      <h1>آمریکا و روسیه "جینین آنِیز" را به عنوان رئیس جمهوری موقت بولیوی به رسمیت شناختند</h1>
      <address>
        <time datetime="2019-11-14T16:29:13+00:00">14 Nov 2019, 16:29</time>
      </address>
      <p>
        <b>در پی استعفای "اِوو مورالس"، رئیس جمهوری پیشین بولیوی، ایالات متحده امریکا شامگاه چهارشنبه، و روسیه امروز صبح "جینین آنِز" را به عنوان رئیس جمهوری موقت بولیوی به رسمیت شناختند.</b>
      </p>
      <p>به دنبال اعتراضات هفته‌های گذشته در بولیوی، "اِوو مورالس"، رئیس جمهوری پیشین این کشور استعفا داد و "جینین آنِز" روز سه‌شنبه ۱۲ نوامبر به عنوان رئیس جمهوری موقت بولیوی سوگند یاد کرد. یک روز پس از این رخ‌داد، ایالت متحده آمریکا و روسیه سناتور پیشین بولیویایی، "جینین آنِز" را به ‌عنوان رئیس‌ جمهوری موقت این کشور به رسمیت شناختند.</p>
      <p>"مایک پومپئو"، وزیر امور خارجه آمریکا با انتشار بیانیه‌ای اعلام کرد: «ایالات متحده از تصمیم سناتور بولیویایی، "جینین آنِز"، برای به دست گرفتن مسئولیت ریاست جمهوری موقت بولیوی و رهبری مردم این کشور تا انتقال دموکراتیک قدرت استقبال می‌کند».</p>
      <p>وزیر امور خارجه آمریکا همچنین گفت که ایالات متحده "مشتاقانه منتظر همکاری با بولیوی و مردم این کشور که برای برگزاری انتخابات آزاد، عادلانه و قانونی آماده می‌شوند، است".</p>
      <p>"جینین آنِز"۵۲ ساله یک سناتور راست گراست و تا اوایل نوامبر ۲۰۱۹، نایب رئیس دوم مجلس سنای بولیوی بود. پس از استعفای ، "اِوو مورالس"، "جینین آنِز در ۱۱ نوامبر تصدی ریاست مجلس سنای بولیوی را برعهده گرفت و سپس روز سه شنبه، ۱۲ نوامبر، رئیس‌ جمهور موقت بولیوی شد.</p>
      <p>بر اساس قانون اساسی بولیوی، رئیس جمهوری موقت ۹۰ روز فرصت دارد تا انتخابات جدید را در کشور برگزار کند.</p>
      <p>همزمان با به رسمیت شناختن "جینین آنِز" توسط آمریکا، "سرگئی ریابکوف" معاون وزارت خارجه روسیه نیز امروز صبح اعلام کرد که این کشور وی را به عنوان رئیس‌ جمهوری موقت بولیوی به رسمیت می‌شناسد. معاون وزارت خارجه روسیه در عین حال تأکید کرد که مسکو نگران بحران سیاسی در بولیوی می‌باشد.</p>
      <p>"اِوو مورالس"، رئیس جمهوری پیشین بولیوی در تاریخ ۲۰ اکتبر ۲۰۱۹، با بدست آوردن ۴۷.۱ درصد آرا در دور اول انتخابات ۲۰۱۹ بولیوی پیروز شد. پس از اعلام نتایج این انتخابات، موج گسترده‌ای از اعتراضات مردمی در این کشور به راه افتاد. سر انجام، "اِوو مورالس" استعفا داد و در تاریخ ۱۲ نوامبر به مکزیک پناهنده شد.</p>
      <p> وی دیروز چهار شنبه در حساب توییتر خود نوشت  که آمریکا علیه وی دست به یک "توطئه سیاسی و اقتصادی" زده و باعث استعفای او شده است. "اِوو مورالس" همچنین به رسمیت شناختن "جینین آنِز" به عنوان رئیس جمهوری موقت بولیوی توسط آمریکا را محکوم کرد. </p>
    </article>
  </body>
</html>