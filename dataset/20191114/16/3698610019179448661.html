<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-proviv-zustrich-z-ministrom-zakordonnih-sprav-avstriyi-329674_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T16:33:00+00:00"/>
    <meta property="og:title" content="Зеленський провів зустріч з міністром закордонних справ Австрії"/>
    <meta property="og:description" content="Президента України запросили з офіційним візитом до Австрії."/>
  </head>
  <body>
    <article>
      <h1>Зеленський провів зустріч з міністром закордонних справ Австрії</h1>
      <h2>Президента України запросили з офіційним візитом до Австрії.</h2>
      <address>
        <time datetime="2019-11-14T16:33:00+00:00">14 Nov 2019, 16:33</time>
      </address>
      <p>Президент Володимир Зеленський зустрівся з міністром європейських, інтеграційних та закордонних справ <a href="https://dt.ua/WORLD/ekstradiciya-z-avstriyi-v-ssha-biglogo-ukrayinskogo-oligarha-firtasha-zatyaguyetsya-cherez-yogo-advokativ-329627_.html"><b>Австрії</b></a> Александром Шалленбергом, з яким обговорив підтримку України щодо протидії агресії Росії та збереження антиросійських санкцій. Про це повідомляє у четвер пресслужба голови держави.</p>
      <p>Вказується, що Зеленський ознайомив Шалленберга з останніми кроками влади задля мирного врегулювання ситуації в Донбасі. Він також подякував за рішення австрійського уряду виділити 1 млн євро для покращення гуманітарної ситуації на сході України. Зазначалась під час зустрічі й важливість підтримки Австрії у впровадженні реформ в Україні та реалізації європейської інтеграції.</p>
      <p>Президент України, окрім іншого, закликав австрійських бізнесменів збільшувати інвестиції в українську економіку, які наразі сягають понад 1,16 мільярд доларів.</p>
      <p>Повідомляється, що Зеленський прийняв передане запрошення президента Александра ван дер Беллена приїхати з офіційним візитом до Австрії.</p>
      <p>Міністр європейських, інтеграційних та закордонних справ Австрії Александр Шалленберг після України їде до Росії, однак не як міністр закордонних справ, а у якості міністра відомства федерального канцлера у справах ЄС, мистецтв, культури та ЗМІ. Він пояснив, що після завершення Року культури Австрії в Україні наступний буде Роком культури Австрії у РФ, передає "Укрінформ".</p>
      <p>Відповідаючи на запитання, чи порушуватиме він питання щодо виконання Мінських домовленостей перед РФ, австрійський міністр зазначив, що не проти зробити це, якщо трапиться така нагода.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>