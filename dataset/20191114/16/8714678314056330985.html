<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/skulle-erstatte-nobel-konserten-med-et-helt-annerledes-konsept---na-er-alt-avlyst/"/>
    <meta property="og:site_name" content="Kampanje"/>
    <meta property="article:published_time" content="2019-11-14T16:00:10+00:00"/>
    <meta property="og:title" content="Skulle erstatte Nobel-konserten med «et helt annerledes konsept» - nå er alt avlyst"/>
    <meta property="og:description" content="Både NRK og Nobelinstituttet håper de kan plukke opp planen om et alternativt Nobel-arrangement til neste år."/>
  </head>
  <body>
    <article>
      <h1>Skulle erstatte Nobel-konserten med «et helt annerledes konsept» - nå er alt avlyst</h1>
      <address><time datetime="2019-11-14T16:00:10+00:00">14 Nov 2019, 16:00</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>Både NRK og Nobelinstituttet håper de kan plukke opp planen om et alternativt Nobel-arrangement til neste år.</b>
      </p>
      <p>I oktober skrev Kampanje om at den <b><a href="https://kampanje.com/link/e9d83ac838b5478d803a163c5f901507.aspx">tradisjonelle Nobel-konserten var avlyst</a></b>.</p>
      <p>-  I år ser vi frem til utforske et helt annerledes konsept i samarbeid med NRK, sa direktør ved Nobelinstituttet <b>Olav Njølstad</b> da til Kampanje.</p>
      <p>- Konserten vi skal arrangere denne gangen vil ikke være en musikk-kavalkade, men ha mer fokus på fredspris-vinneren, i tillegg til kulturelle innslag, fortalte Njølstad videre. </p>
      <p>
        <b>Nå bekrefter han til Kampanje at også dette arrangementet er avlyst. </b>
      </p>
      <p>- Prisvinneren må forlate Oslo tidligere enn det vi hadde lagt opp til og håpet på. Derfor utgår den delen av programmet. Det blir altså ikke noe alternativt arrangement, sier Njølstad. </p>
      <p>Han legger til at dette er en stor skuffelse for Nobelinstituttet. </p>
      <p>- Det er en skuffelse for oss, men vi må bare respektere de hensyn han (Abiy Ahmed, Etiopias stasminister) må ta. Det er alltid en utfordring med en statsleder, det at de har en mange forpliktelser og annet de må gjøre. </p>
      <p>- Kan vi forvente en alternativ Nobelkonsert til neste år? </p>
      <p>- Absolutt. Det er det som er planen. </p>
      <p><b>- Mulighet til neste år<br/></b>- Planene vi la, er det mulig vi tar til neste år, hvis vi får en fredsprisvinner som har mulighet til å delta, sier prosjektleder i NRK <b>Stian Malme.</b></p>
      <p>- Det vi håpet på var å få til noe i regi av underholdningsavdelingen, en hyllest av prisvinneren og prosessen i Etiopia. Vinneren står oppi mye, så vi måtte legge det på is. Vi kommer til å dekke seremonien i rådhuset, den blir like flott og fin som tidligere. Så er det opp til nyhetsavdelingen å produsere noe utover det. Vi ønsker jo gjerne å gi seerne noe i tillegg til sermonien i rådhuset, sier Malme. </p>
      <p>NRKs TV-sjef <b>Arne Helsingen</b> sier til Kampanje at NRK har jobbet med å få til en Nobelfest 11. desember, dagen etter selve prisutdelingen, siden i høst. </p>
      <p>- NRK produserer TV-sendingen av seremonien og dekker fredsprisen bredt på alle våre plattformer. Men, det blir altså ikke noe event dagen etter seremonien, avslutter Helsningen. </p>
      <p>
        <b>Les også: <a href="https://kampanje.com/link/38aa7ebf319043909289924353c50cb2.aspx">Kritikerne kommer ikke til å savne Nobel-konserten: - Føltes utdatert allerede for 15 år siden</a></b>
      </p>
    </article>
  </body>
</html>