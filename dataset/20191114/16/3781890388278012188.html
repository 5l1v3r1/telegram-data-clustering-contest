<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741712"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T16:05:00+00:00"/>
    <meta property="og:title" content="'รมว.กีฬามาเลย์'หล่อขโมยซีน บอลช้างศึกฟัดเสือเหลือง"/>
    <meta property="og:description" content="โผล่ชอตเดียว แต่ขโมยซีน! แห่ควานหาหนุ่มหล่อในชุดเสื้อทีมเสือเหลือง ที่แท้เป็น นักการเมืองหนุ่มไฟแรง รัฐมนตรีว่าการกระทรวงเยาวชนและกีฬามาเลเซีย โปรไฟล์ไม่ธรรมดา"/>
  </head>
  <body>
    <article>
      <h1>'รมว.กีฬามาเลย์'หล่อขโมยซีน บอลช้างศึกฟัดเสือเหลือง</h1>
      <address>
        <time datetime="2019-11-14T16:05:00+00:00">14 Nov 2019, 16:05</time>
      </address>
      <p>
        <b>โผล่ชอตเดียว แต่ขโมยซีน! แห่ควานหาหนุ่มหล่อในชุดเสื้อทีมเสือเหลือง ที่แท้เป็น นักการเมืองหนุ่มไฟแรง รัฐมนตรีว่าการกระทรวงเยาวชนและกีฬามาเลเซีย โปรไฟล์ไม่ธรรมดา</b>
      </p>
      <p>ผ่านไปเป็นที่เรียบร้อย สำหรับการแข่งขันฟุตบอลโลก2022 รอบคัดเลือก กลุ่ม G นัดที่ 4 "ช้างศึก" ทีมชาติไทย บุกเยือน "เสือเหลือง" มาเลเซีย ที่สนามกีฬาแห่งชาติบูกิตจาลิล ประเทศมาเลเซีย ซึ่งรูปเกมเป็นไปอย่างคู่คี่สูสี โดยผลจบลงที่ทีมชาติไทยพ่ายมาเลเซียไป 2 ประตูต่อ 1 อย่างไรก็ตาม ในจังหวะที่มาเลเซียยิงประตูตีเสมอไทยในนาทีที่ 26 กล้องถ่ายทอดสดได้จับไปที่หนุ่มหล่อหน้าคมคนหนึ่งซึ่งสวมเสื้อทีมชาติมาเลเซีย ทั้งนี้หลังฟุตบอลจบ แต่กระแสบนโลกโซเชียลยังไม่ยอมจับ กลับเป็นที่ถามหากันว่า หนุ่มรายนี้คือใคร?</p>
      <figure>
        <img src="https://www.dailynews.co.th/admin/upload/20191114/news_ssZQypHMWO224354_533.jpg?v=20191115065?v=7214"/>
      </figure>
      <p>สำหรับหนุ่มหล่อรายดังกล่าวคือ "ไซเอ็ด ซาดิก อับดุล ราห์มาน" รัฐมนตรีว่าการกระทรวงเยาวชนและกีฬา วัยเพียง 26 ปี ซึ่งได้รับการจับตาเป็นอย่างมากในฐานะนักการเมืองหนุ่ม ที่เป็นรัฐมนตรีอายุน้อยที่สุดในอาเซียนและในประวัติศาสตร์การเมืองมาเลเซีย (เป็นรัฐมนตรีด้วยวัย 25 ปี) </p>
      <figure>
        <img src="https://www.dailynews.co.th/admin/upload/20191114/news_gkmsMCzali224409_533.jpg?v=20191115065?v=9759"/>
      </figure>
      <p>ทั้งนี้ ไซเอ็ด เกิด ในครอบครัวของชนชั้นกลาง เมื่อวันที่ 6 ธ.ค. 2535 ที่เมือง Pulai รัฐยะโฮร์ มาเลเซีย สำเร็จการศึกษาระดับปริญญาทางกฎหมายจากมหาวิทยาลัยอิสลามระหว่างประเทศมาเลเซีย หรือ IIUM สำหรับบทบาททางการเมือง "ไซเอ็ด" เป็นผู้นำของ "Armada" กลุ่มยุวชนของพรรคเบอซาตู ของ "มหาเธร์ โมฮัมหมัด" โดยทำหน้าที่โฆษกพรรคเมื่อปี 2016 และส่วนตัวยังมีนโยบายผลักดันให้เยาวชนที่มีอายุ 18 ปี ได้มีสิทธิ์เลือกตั้งแทนที่จะเป็นอายุ 21 ปีอย่างที่เป็นอยู่ในปัจจุบัน.<br/><br/><b>ขอบคุณภาพจากอินสตาแกรม syedsaddiq</b></p>
    </article>
  </body>
</html>