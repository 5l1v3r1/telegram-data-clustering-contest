<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621500/%DA%86%D9%86%D8%AF-%D9%86%DA%A9%D8%AA%D9%87-%D8%AF%D8%B1%D8%A8%D8%A7%D8%B1%D9%87-%DA%A9%D8%B4%D9%81-%D9%85%DB%8C%D8%AF%D8%A7%D9%86-%D8%AA%D8%A7%D8%B2%D9%87-%D9%86%D9%81%D8%AA%DB%8C-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T16:36:00+00:00"/>
    <meta property="og:title" content="چند نکته درباره کشف میدان تازه نفتی در ایران"/>
    <meta property="og:description" content="دست کم در کوتاه مدت کشف میدان نفتی در ایران تاثیری بر بازارهای نفتی نخواهد گذاشت؛ شاید در بلند مدت باعث تشدید رقابت نفتی میان عربستان سعودی، ایران و عراق شود"/>
  </head>
  <body>
    <article>
      <h1>چند نکته درباره کشف میدان تازه نفتی در ایران</h1>
      <address>
        <time datetime="2019-11-14T16:36:00+00:00">14 Nov 2019, 16:36</time>
      </address>
      <p>
        <i>دست کم در کوتاه مدت کشف میدان نفتی در ایران تاثیری بر بازارهای نفتی نخواهد گذاشت؛ شاید در بلند مدت باعث تشدید رقابت نفتی میان عربستان سعودی، ایران و عراق شود</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p><b>سرویس اقتصادی-</b> تنها هشت هفته پیش اصلی‌ترین موضوع مطرح شده در ذهن تحلیلگران نفتی پرسش درباره میزان توانایی و قابلیت عربستان سعودی برای احیا سطح تولید نفت آن کشور به سطح پیش از حملات صورت گرفته علیه تاسیسات نفتی آرامکو بود که به دلیل رقابت منطقه‌ای میان تهران و ریاض روی داده است‌. اکنون مسئله مهم دیگری مطرح است: کشف میدان نفتی تازه در ایران.</p>
      <p>به گزارش <b>آفتاب‌نیوز</b>؛ نشریه "فوربس" در مقاله‌ای تحلیلی با اشاره به اظهارات اخیر رییس‌جمهوری ایران در مورد دستاورد بزرگ در عرصه نفت می‌نویسد: "ایران اخیرا اعلام کرده که میدان نفتی‌ای با قابلیت تولید ۵۱ میلیارد بشکه نفت را کشف کرده است. در اینجا چند نکته وجود دارد: نخست آن که میدان نفتی کشف شده حاوی نفت در محل و میدان درجا است و شامل ذخایر متعدد نفتی نمی‌شود. این بدان معناست که احتمالا امکان تولید ده تا پانزده میلیارد بشکه نفت از آن بسته به نرخ بازیابی وجود دارد. این میزان از مقدار نفت تولیدی از میدان نفتی گرندپا لینچ در ویرجینیای غربی در امریکا نیز بیشتر خواهد بود. از نظر مقیاس و اندازه می‌توان میدان تازه کشف شده در ایران را با میادین کاشاگان قزاقستان یا شیبه عربستان مقایسه کرد که هر یک روزانه یک میلیون بشکه نفت تولید می‌کنند. این میزان، نفت تولیدی قابل توجهی است. در نتیجه، سایر اعضای اوپک اکنون باید خوشحال باشند که ترامپ رییس‌جمهوری امریکا با تحریم‌هایش توانسته نفت ایران را تقریبا از بازار حذف کند".</p>
      <figure>
        <img src="https://aftabnews.ir/files/fa/news/1398/8/23/359271_525.jpeg"/>
      </figure>
      <p>این نشریه در ادامه می‌افزاید: "در اینجا باید نکاتی را ذکر کرد. نخست آنکه کشف میادین نفتی و ابعاد آن پیش‌بینی‌ناپذیر هستند. نکته دیگر آن که برخلاف تصورات دهه‌های پیشین، ابعاد کشف در منطقه توسط ویژگی زمین‌شناسی تعیین نمی‌شود بلکه نکته مهم آن است که سیاست و اقتصاد میزان بهره‌برداری از میادین را مشخص خواهند ساخت. اکنون شواهد نشان می‌دهند که در خاورمیانه ابعاد کشف میادین نفتی به وضوح پس از دهه ۷۰ میلادی کاهش یافته‌اند. واقعیت آن است که در خاورمیانه این اغراض و محدودیت‌های سیاسی هستند که بر میزان استخراج از میادین نفتی تاثیر می‌گذارند. از خواست کشورها برای استفاده از انرژی هسته‌ای تا انرژی‌های تجدیدپذیر دیگر و یا سوگیری‌های خاص در عرصه سیاست خارجی مواردی هستند که سیاستگذاری کلان نفتی کشورها را تعیین می‌کنند‌".</p>
      <p>این نشریه در پاسخ به این پرسش که کشف میدان نفتی تازه در ایران چه تاثیر احتمالی‌ای بر بازارهای جهانی نفت خواهد گذاشت، می‌نویسد: "در کوتاه‌مدت هیچ تاثیر چشمگیری را شاهد نخواهیم بود. با این حال، در بلندمدت ظرفیت بالقوه آن وجود دارد که بازارها شاهد منازعه بیشتر بر سر میزان سهم نفت میان ایران، عراق و عربستان باشند. به نطر نمی‌رسد به این زودی‌ها شاهد تاثیرگذاری کشف میدان تازه نفتی در ایران بر بازارهای جهانی نفت باشیم".</p>
    </article>
  </body>
</html>