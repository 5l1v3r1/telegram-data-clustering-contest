<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204473-u-kievi-zabuduyut-47-ga-na-troeshchini-ta-nareshti-dobuduyut-kompleks-vojcehovskogo"/>
    <meta property="og:site_name" content="Mind UA"/>
    <meta property="article:published_time" content="2019-11-14T16:09:00+00:00"/>
    <meta property="og:title" content="У Києві забудують 47 га на Троєщині та нарешті добудують «комплекс Войцеховського»"/>
    <meta property="og:description" content="Київрада обіцяє завершити ЖК «Перспектива», реконструювати школу, побудувати садочок та стадіон"/>
  </head>
  <body>
    <article>
      <h1>У Києві забудують 47 га на Троєщині та нарешті добудують «комплекс Войцеховського»</h1>
      <h2>Київрада обіцяє завершити ЖК «Перспектива», реконструювати школу, побудувати садочок та стадіон</h2>
      <address>
        <time datetime="2019-11-14T16:09:00+00:00">14 Nov 2019, 16:09</time>
      </address>
      <p>14 листопада Київська міська рада (КМР) затвердила детальний план території (ДПТ) в межах вулиць Оноре де Бальзака, Градинської та Радунської (Деснянський район) площею 47 га. Про це <a href="https://www.ukrinform.ua/rubric-kyiv/2818165-kiivrada-prijnala-risenna-sodo-budinkiv-vojcehovskogo.html">повідомляє</a> Укрінформ.</p>
      <p>Проект рішення було розглянуто як невідкладний за поданням заступника Київського міського голови Володимира Прокопіва, за його прийняття проголосували 63 столичних депутати.</p>
      <p>План передбачає добудову скандального житлового комплексу «Перспектива» (так звані «новобудови Войцеховського», вул. Драйзера, 40) та реконструкцію школи №321. Крім цього, в мікрорайоні має з’явитися новий садочок на 250 місць та стадіон. На перших поверхах ЖК планують розмістити підприємства обслуговування та охорони здоров’я. Над схваленим ДПТ працювали з 2015 року.</p>
      <p>«Цей ДПТ має тільки соціальний характер. Хочу всіх запевнити, що прийняття цього ДПТ унеможливлює, крім добудови цього будинку, будь-якої забудови в цьому мікрорайоні, в межах цих вулиць. У нас з'являється три сквери, у нас з'являється можливість побудувати новий сучасний на 250 місць дитячий садок, реконструювати школу», – відзначив на засіданні заступник голови КМДА В'ячеслав Непоп.</p>
      <p>Нагадаємо, ЖК «Переспектива» зводився на незаконно захопленій землі та лишився недобудованим, на сьогоднішній день комплекс складається з чотирьох секцій, лише дві з яких заселено.</p>
      <p>В лютому 2019 року <a href="https://mind.ua/news/20193952-sud-areshtuvav-bilshe-10-nezavershenih-budivel-vojcehovskogo">суд арештував</a> більше 10 незавершених будівель компанії «Укогруп», яку пов'язують зі скандальним київським забудовником Анатолієм Войцеховським. </p>
      <p>Як <a href="https://mind.ua/publications/20203026-dolari-pid-matracom-yak-vtorinnij-rinok-zhitla-reague-na-kursovi-gojdalki">повідомляв</a> Mind, компанії, афілійовані із забудовником Анатолієм Войцеховським, звели близько 40 новобудов. Більшість з них так і не здані в експлуатацію, практично всі побудовано з різними порушеннями. Загалом від діяльності його компаній постраждало 14 000 інвесторів.</p>
      <related>
        <h4>Також читайте</h4>
        <a href="https://mind.ua/news/20204410-na-inventarizaciyu-2-misyaci-kiyiv-vzyavsya-za-hrushchivki"/>
        <a href="https://mind.ua/news/20204229-azerbajdzhanski-developeri-investuyut-7-mln-u-budivnictvo-svogo-pershogo-zhk-v-ukrayini"/>
        <a href="https://mind.ua/news/20203691-za-mikitasya-vnesli-zastavu-80-mln-grn-zmi"/>
      </related>
    </article>
  </body>
</html>