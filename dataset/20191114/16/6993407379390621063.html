<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/vasha-svoboda--rynok-zemli/30272019.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T16:30:57+00:00"/>
    <meta property="og:title" content="Чому запровадження ринку землі викликає опір політиків і суспільства?"/>
    <meta property="og:description" content="Найбільш дискусійні питання – хто матиме право купувати землю і скільки її можна мати у власності – Роман Сластьон"/>
  </head>
  <body>
    <article>
      <h1>Чому запровадження ринку землі викликає опір політиків і суспільства?</h1>
      <address><time datetime="2019-11-14T16:30:57+00:00">14 Nov 2019, 16:30</time> by <a rel="author" href="https://www.radiosvoboda.org/author/%D0%B2%D1%96%D1%82%D0%B0%D0%BB%D1%96%D0%B9-%D0%BF%D0%BE%D1%80%D1%82%D0%BD%D0%B8%D0%BA%D0%BE%D0%B2/kompo" target="_blank">Віталій Портников</a></address>
      <p>
        <b>Гості програми «Ваша Свобода»: генеральний директор Українського клубу аграрного бізнесу Роман Сластьон; народний депутат України («Батьківщина») Іван Крулько.</b>
      </p>
      <p>
        <b>Верховна Рада України ухвалила в першому читанні законопроєкт про запровадження в Україні ринку землі. Засідання парламенту супроводжувалося запальними дискусіями, блокуванням трибуни і вигуками «Ганьба!». За законопроєкт проголосували у першому читанні лише депутати з фракції «Слуга народу» і позафракційні.</b>
      </p>
      <aside><a href="https://facebook.com/sharer.php?u=https%3a%2f%2fwww.radiosvoboda.org%2fa%2f30245128.html">Поділитися на Facebook </a>  <a href="https://twitter.com/share?url=https%3a%2f%2fwww.radiosvoboda.org%2fa%2f30245128.html&amp;text=%d0%92%d0%b0%d1%88%d0%b0+%d0%a1%d0%b2%d0%be%d0%b1%d0%be%d0%b4%d0%b0+%7c+%d0%a0%d0%b8%d0%bd%d0%be%d0%ba+%d0%b7%d0%b5%d0%bc%d0%bb%d1%96%3a+%d1%89%d0%be+%d1%83%d1%85%d0%b2%d0%b0%d0%bb%d0%b8%d0%b2+%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%3f">Поділитися у Twitter </a> </aside>
      <figure>
        <img src="https://gdb.rferl.org/ADABB19F-A83E-48A0-B89D-E75D912BF0AE_r1.jpg"/>
      </figure>
      <p>
        <b>Віталій Портников: Пане Сластьон, які головні настанови нового законодавства? І чому, на вашу думку, воно викликає такий опір і в людей, і в політичних сил, які в принципі є прихильниками відкриття земельного ринку?</b>
      </p>
      <aside>Обмеження будуть обмежувати конкуренцію, попит на землю. І це призведе до зниження ринкової ціни<cite>Роман Сластьон</cite></aside>
      <p><b>Роман Сластьон</b>: Обіг сільськогосподарських земель буде введений з 1 жовтня 2020 року. Найбільш дискусійними були питання стосовно того, хто матиме право набувати у власність, тобто купувати, землю сільськогосподарського призначення, і скільки саме може громадянин чи юридична особа мати у власності сільськогосподарської землі.</p>
      <p>Кожні обмеження будуть обмежувати конкуренцію, попит на землю. І це призведе до зниження ринкової ціни, яка може бути. Заниження ціни буде занижувати і орендну планку, навіть якщо вони й не продаватимуть.</p>
      <figure>
        <img src="https://gdb.rferl.org/18502B7C-FE09-45DE-9E0E-BEB361F207CA.jpg"/>
        <figcaption>Роман Сластьон</figcaption>
      </figure>
      <p>У законопроєкті передбачене переважне право орендаря на викуп земельної ділянки. Це фактично є захист тих сільгосппідприємств і фермерських господарств, які нині орендують сільськогосподарську землю, першочергове право можливості викупу, якщо власник паю захотів продати його. Саме для того, щоб на ній і працювати.</p>
      <p>
        <b>– А чому в законодавстві немає контролю за коштами, за рахунок яких буде земля купуватися? І якщо ми говоримо про купівлю землі, то, як мені здається, треба поставити чітке обмеження для того, щоб землю не купували люди не тільки які не мають громадянства, а й які мають громадянство Російської Федерації, тобто ясно, що це буде обмеження землі іноземцям, але люди, які так чи інакше пов’язані з російським капіталом? А таких людей у нас з українськими паспортами чимало. Чому немає цього механізму контролю?</b>
      </p>
      <aside>До 1 жовтня ще потрібно буде зробити дуже багато кроків, зокрема і щодо державного кадастру, його наповнення<cite>Роман Сластьон</cite></aside>
      <p><b>Роман Сластьон</b>: Комплексно завершення земельної реформи передбачалося і урядом, і комітетом Верховної Ради з аграрної і земельної політики саме в комплексі «пакету» законопроєктів. У законопроєкті передбачений порядок, який має розробити Кабмін, стосовно моніторингу, тобто того, хто і як купує, яким чином відстежувати пов’язаних осіб. У законопроєкті передбачені санкції, проте не визначено конкретний перелік тих осіб, які будуть не допущені, які будуть під цими санкціями. Це тільки початок цього процесу. До 1 жовтня ще потрібно буде зробити дуже багато кроків, зокрема і щодо державного кадастру, його наповнення.</p>
      <p>Всі угоди купівлі-продажу будуть зафіксовані у відповідному реєстрі з фіксацією того, хто купує, хто продає, з фіксацією реальної ціни купівлі-продажу. Якщо буде перевищений ліміт або певна норма, такі угоди будуть визнані не дійсними і буде примусове відчуження земельної ділянки попередньому власникові.</p>
      <figure>
        <iframe src="https://www.youtube.com/embed/HFaY_xNlqBk" width="640" height="360" data-service="Youtube" scrolling="no"/>
      </figure>
      <p>
        <i>(Повна версія програми)</i>
      </p>
      <p>Фермер або фермерство в Україні – це особа або підприємство, яке обробляє від 100 до 1000 гектарів. У Польщі середній розмір фермерського господарства – 10 гектарів. Їхнє фермерство без тієї підтримки, яку виділяє ЄС, просто не конкурентоздатне.</p>
      <p>У держави немає коштів на проведення такої діяльності, щоб держава викуповувала державні паї. Ми можемо вмикати станок і друкувати гроші, стимулюючи інфляцію, але до чого це все призведе.</p>
      <p>
        <b>– Пане Крулько, що вас і вашу фракцію не влаштовує саме в законі?</b>
      </p>
      <aside>Спочатку треба визначитися, який аграрний устрій нам як країні потрібен<cite>Іван Крулько</cite></aside>
      <p><b>Іван Крулько</b>: Спочатку треба визначитися, який аграрний устрій нам як країні потрібен. Якщо обираємо аграрний устрій – це розвиток фермерського господарства, – тоді держава починає підтримувати фермерські господарства, починає надавати землю фермерам, щоб вони не витрачали обігові кошти, починає створювати умови, щоб були обмеження щодо того, скільки може бути землі в одних руках, чи держава надає преференції своїм українським фермерам, а не латифундіям, а з іншого боку, іноземним юридичним і фізичним особам, у яких зовсім інші цілі стосовно української землі.</p>
      <p>Жоден іноземець не зацікавлений у тому, щоб Україна була успішною. І не буде цього робити. Деякі іноземні підприємства, які різними методами працюють в Україні, думаєте, працюють на українську економіку чи вирощену продукцію залишають в Україні? Абсолютно ні!</p>
      <figure>
        <img src="https://gdb.rferl.org/A2E3967F-60A4-4721-B46D-066108A04EB2.jpg"/>
        <figcaption>Іван Крулько</figcaption>
      </figure>
      <p>Аргентина зараз намагається скупляти назад свою ж землю, яку вони колись бездумно розпродали, дуже дорого. А є успішні приклади. Наприклад, Польща, яка зробила серйозний ухил на розвиток власного фермерства. І вони зараз мають 2 мільйони фермерських господарств. В Україні – 50 тисяч. От куди нам треба рухатися.</p>
      <p>Тому і пропонували свій законопроєкт серед ряду альтернативних, зокрема, щоб фермери або селяни, які хочуть продати свій пай, його продали, але державі, а держава встановила фіксовану ціну на землю, а потім видавала в оренду і на цьому заробляла. Як це відбувається в Британії, Франції, Німеччині.</p>
      <p>На жаль, в нас хочуть піти іншим шляхом, тому що сценарії пишуться не в Україні. Мета цих сценаріїв полягає в тому, що (є такий вже мем) «до епохи бідності додається «епоха кріпацтва». Народ має сказати своє слово в питанні землі на референдумі.</p>
    </article>
  </body>
</html>