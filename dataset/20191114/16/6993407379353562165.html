<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/pro-robotu-laboratorii-sinevo-v-krymu/30272115.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T16:55:51+00:00"/>
    <meta property="og:title" content="«Виглядає як мімікрія»: про роботу лабораторії «Сінево» в Криму"/>
    <meta property="og:description" content="Про те, чому в Криму працює медична лабораторія під ім’ям «Сінево»"/>
  </head>
  <body>
    <article>
      <h1>«Виглядає як мімікрія»: про роботу лабораторії «Сінево» в Криму</h1>
      <address><time datetime="2019-11-14T16:55:51+00:00">14 Nov 2019, 16:55</time> by <a rel="author" href="https://www.radiosvoboda.org/author/%D0%BA%D1%80%D0%B8%D0%BC-%D1%80%D0%B5%D0%B0%D0%BB%D1%96%D1%97/p%24ryqp" target="_blank">Крим.Реалії</a></address>
      <p>
        <b>Олексіна Дорогань, Інна Аннітова</b>
      </p>
      <p>
        <b>Фірмове найменування, товарний знак, реклама як у європейської мережі ‒ так працюють медичні лабораторії під ім’ям «Сінево» в Сімферополі, Севастополі та Ялті. І це після анексії Криму Росією і запровадження санкцій. До 2014 року за цими ж адресами були розташовані лабораторії компанії «Сінево Україна», тутешній персонал і зараз на запитання клієнтів відповідає: мовляв, працюють уже десять років.​</b>
      </p>
      <figure>
        <video src="https://flashvideo.rferl.org/Videoroot/Pangeavideo/2019/11/8/80/80af457c-88fd-482e-86f6-5faf0dd7e216_mobile.mp4?download=1"/>
      </figure>
      <p>Міжнародна лабораторна мережа Synevo належить медичному холдингові Medicover і налічує 95 лабораторій у десяти країнах Європи (в материковій Україні сім лабораторій). «Сінево Україна» <a href="https://ua.krymr.com/a/novyny-krymu-synevo-sprostovuie-roboty-v-krymu/30232758.html">стверджує</a>, що робота в Криму припинена ще навесні 2014 року, заяву про це «пам’ятає» інтернет. Але це не завадило лабораторіям на півострові користуватися схожою зовнішньою рекламою.</p>
      <figure>
        <img src="https://gdb.rferl.org/14FFA933-C089-4954-A471-3C4C79C5E708.jpg"/>
      </figure>
      <p><b>Крим.Реалії</b> показали відзнятий у Криму матеріал комерційному директорові і юристові «Сінево Україна» в Києві <b>Миколі Скавронському</b>. Особливу увагу приділили бланкам, які видають кримчанам.</p>
      <p>«Це виглядає як мімікрія (маскування ‒ <i>ред.</i>) під компанію Synevo. З того, що ми можемо прокоментувати, айдентиті (корпоративний стиль ‒ <i>ред.</i>), яке використовується, дуже схоже на ту, яку використовувала компанія Synevo до ребрендингу, який відбувся в 2017 році. Логотипи, зовнішній вигляд, якісь фотографії, які можна взяти з інтернету, всі схожі на Synevo, але однозначно це не те Synevo, яке є зараз в Україні», ‒ зазначив Скавронський.</p>
      <p>Що ж за компанія керує кримськими лабораторіями? У російському реєстрі значиться фірма «Інтерлабор», засновник ‒ фізична особа <b>Маліка Шахмурзаєва</b>, вона ж і гендиректор. Клієнтів у Криму продовжують переконувати в тому, що це європейська компанія, але з дирекцією в Москві.</p>
      <p>«Власна лабораторія, зі своєю апаратурою. Одна в Сімферополі, одна в Москві. Складніші аналізи робляться в Москві. Основна маса робиться в Сімферополі. Ми нікому не віддаємо, робимо все самі. Знову ж таки ‒ це європейська компанія, але генеральна дирекція, дійсно, в Москві», ‒ розповідають представники лабораторії.</p>
      <figure>
        <img src="https://gdb.rferl.org/5603EA40-8C55-4388-999E-0BF3E48BB323.jpg"/>
        <figcaption>Бланк «Сінево Крим»</figcaption>
      </figure>
      <aside>Перевірити вірогідність інформації або подивитися ліцензію компанії неможливо ‒ всі зазначені рекламні борди лабораторії сайти і сторінки не працюють</aside>
      <p>Іще рік тому у фірми, яка керує лабораторіями в Криму, була зовсім інша назва ‒ «Сінево Крим». Назву змінили – запис про це зберігся, наприклад, у документах підконтрольного Кремлю Міністерства охорони здоров’я Криму. А ось перевірити вірогідність інформації або подивитися ліцензію компанії неможливо ‒ всі зазначені рекламні борди лабораторії сайти і сторінки не працюють.</p>
      <h3>Москва у збитку, Крим приносить прибуток</h3>
      <p>Згідно з відкритими відомостями російських реєстрів, у фірми, що розпоряджається кримськими лабораторіями, на початку 2018 року був інший гендиректор ‒ <b>Олег Бурдуковський</b>.</p>
      <p>Людина з цим ім’ям досі значиться в реєстрах як керівник російських компаній «Сінево централ лаб рус» і «ІнтерЛаб». А засновник російського «ІнтерЛаба» ‒ той самий європейський холдинг Medicover.</p>
      <figure>
        <img src="https://gdb.rferl.org/8943A908-9FB4-4C10-8502-EBD67A405662.jpg"/>
        <figcaption>Компанія «ІнтерЛаб», дані реєстру</figcaption>
      </figure>
      <p>Але ще у 2017 році російське видання <b>Vademecum</b>, яке пише про індустрію медицини, <a href="https://vademec.ru/news/2017/01/27/laboratoriya-synevo-ukhodit-s-moskovskogo-rynka/">повідомило</a>: європейська мережа Synevo йде з московського ринку, розсилає клієнтам повідомлення про це. Але кримські лабораторії залишаються далі, бо дають прибуток.</p>
      <p>«Московські лабораторії (ТОВ «Компанія ІнтерЛаб») у 2015 році заробили загалом 79,5 мільйона рублів, а кримські і севастопольські (ТОВ «Сінево Крим») ‒ 88,5 мільйона рублів. Збиток у Москві перевищив 258 мільйонів рублів, а точкам у Криму і Севастополі вдалося домогтися прибутку ‒ понад 12 мільйонів рублів… У Криму лабораторії Synevo продовжать роботу, уточнили в кол-центрі компанії. Гендиректор «Сінево Крим» Олег Бурдуковський відмовився від коментарів», ‒ повідомляється в матеріалі Vademecum.</p>
      <p>Видання зробило свій висновок про те, чому лабораторії в Криму ‒ прибуткові.</p>
      <figure>
        <img src="https://gdb.rferl.org/06561A58-05BF-4296-9ED3-CAF197594E86_r1.jpg"/>
      </figure>
      <p>«Впізнаваність бренду на українському ринку підтверджує і відносна успішність лабораторій Synevo в Криму», ‒ мовиться у статті.</p>
      <p>До публікації матеріалу Крим.Реалії так і не отримали відповіді на запит від директора російського «ІнтерЛаба» Олега Бурдуковського. За <a href="https://www.beboss.ru/tm/531322">інформацією з відкритих джерел</a>, ця фірма мала право користування товарним знаком Synevo до кінця 2018 року, причому на території Росії, але договір був розірваний. А зараз ліцензія на користування є у російської фірми «Сінево централ лаб рус».</p>
      <p>Лабораторії в Криму такого права не мали взагалі, стверджує юрист «Сінево Україна», партнер юридичної фірми SDM Partners <b>Сергій Дзіс</b>.</p>
      <p>«Якесь приміщення, інакше це я не можу назвати, використовує візуалізацію, яка дуже схожа на товарні знаки, які зареєстровані на ім’я концерну Medicover. Само собою, це не передбачає використання і надання права використання торгових марок на таких територіях, якою зараз, на жаль, є територія Автономної Республіки Крим», ‒ каже Сергій Дзіс.</p>
      <figure>
        <img src="https://gdb.rferl.org/C6E11AD7-CA22-4528-9C4B-8FF30F87434B_r1.jpg"/>
        <figcaption>Лабораторія «Сінево Україна» в Києві</figcaption>
      </figure>
      <p>Юрист «Сінево Україна» вважає, що права їхньої фірми в Криму порушені. Такий випадок для міжнародних корпорацій не новий.</p>
      <aside>Якщо ми подаватимемо, згідно із законодавством України це необхідно, позов про захист наших прав та інтересів до судів України, зрозуміло, що там рішення не буде виконане. Якщо ж подаватимемо позови до судів Росії, ми, скажімо так, відразу ж автоматично порушуємо режим санкцій<cite>Сергій Дзіс</cite></aside>
      <p>«Якщо ми подаватимемо, згідно із законодавством України це необхідно, позов про захист наших прав та інтересів до судів України, зрозуміло, що там (у Криму ‒ <i>ред.</i>) рішення не буде виконане. Якщо ж подаватимемо позови до судів Росії, ми, скажімо так, відразу ж автоматично порушуємо режим санкцій. Шукатимемо шляхи. Є у нас певні напрацювання. Однозначно Synevo і концерн Medicover не залишать це просто так», ‒ запевнив Сергій Дзіс.</p>
      <p>Які саме юридичні заходи вживатиме «Сінево Україна», у компанії поки не повідомляють. Реакція штаб-квартири холдингу Medicover, розташованої у Швеції, невідома, на момент підготовки матеріалу відповідь на інформаційний запит редакція Крим.Реалії не отримала.</p>
    </article>
  </body>
</html>