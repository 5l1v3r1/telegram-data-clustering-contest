<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740849"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="ดึกดื่นมืดสงัด'ไฟถนน'เสีย แจ้ง2จุดเสี่ยง'เขตยานนาวา'"/>
    <meta property="og:description" content="'ไฟถนน-ทางสาธารณะ' ชำรุดใช้งานไม่ได้! หวั่นเสี่ยงอันตราย ง่ายต่อการเกิดอุบัติเหตุ พิกัดใต้สะพานข้ามแยกพระราม 3 - นราธิวาสราชนครินทร์ และใต้สะพานข้ามแยกพระราม 3 - สะพานภูมิพล ไฟดับนาน 2 เดือน ยังไม่ได้รับการแก้ไข"/>
  </head>
  <body>
    <article>
      <h1>ดึกดื่นมืดสงัด'ไฟถนน'เสีย แจ้ง2จุดเสี่ยง'เขตยานนาวา'</h1>
      <address>
        <time datetime="2019-11-14T06:00:00+00:00">14 Nov 2019, 06:00</time>
      </address>
      <figure>
        <img src="https://www.dailynews.co.th/admin/upload/20191109/news_TamFIqeiYY205431_533.jpg?v=20191116124"/>
      </figure>
      <p>
        <b>"ไฟถนน-ทางสาธารณะ" ชำรุดใช้งานไม่ได้! หวั่นเสี่ยงอันตราย ง่ายต่อการเกิดอุบัติเหตุ พิกัดใต้สะพานข้ามแยกพระราม 3 - นราธิวาสราชนครินทร์ และใต้สะพานข้ามแยกพระราม 3 - สะพานภูมิพล ไฟดับนาน 2 เดือน ยังไม่ได้รับการแก้ไข</b>
      </p>
      <p>ปัญหาพบบ่อยของคนเมืองหนีไม่พ้นเรื่อง <b>“แสงไฟส่องสว่าง”</b> บนท้องถนนหรือทางสาธารณะชำรุดใช้งานไม่ได้ เสี่ยงต่อการเกิดอุบัติเหตุ ซึ่งบางจุดเกิดขึ้นซ้ำๆ ยังไม่ได้รับการแก้ไข<br/><br/>ปัจจุบันกรุงเทพมหานครร่วมกับทางการไฟฟ้านครหลวง (กฟน.) ภายใต้พระราชบัญญัติการจัดซื้อจัดจ้างของภาครัฐ สร้างการทำงานอย่างเป็นระบบ มีการแจ้งเรื่องเพื่อประเมินค่าใช้จ่าย ก่อนเร่งดำเนินการแก้ไข แต่ขั้นตอนต่าง ๆ เขตต้องประสานกับทางการไฟฟ้านครหลวงที่รับผิดชอบพื้นที่ แต่ก็มีบางส่วนอยู่ในความรับผิดชอบของสำนักการโยธา เพื่อช่วยทางการไฟฟ้านครหลวงช่วยดูแล    <br/><br/>ล่าสุด<b> “ชุมชนเมือง-เดลินิวส์” </b>ได้รับแจ้งเรื่องร้องเรียนจากชาวบ้านในเขตยานนาวา ประสบปัญหาไฟฟ้าส่องสว่างบนท้องถนนและทางสาธารณะขัดข้อง ตรงบริเวณใต้สะพานข้ามแยกพระราม 3 - นราธิวาสราชนครินทร์ และใต้สะพานข้ามแยกพระราม 3 - สะพานภูมิพล ไฟดับมานานกว่า 2 เดือนยังไม่ได้รับการแก้ไข<br/><br/>ผู้สื่อข่าวจึงแจ้งปัญหาสอบถามไปที่ <b>น.ส.โศรยา วัธชนะ ผู้ช่วย ผอ.เขตยานนาวา</b> เบื้องต้นรับทราบความเดือดร้อน กล่าวชี้แจงว่าในส่วนตัวสะพานข้ามแยกอยู่ในความรับผิดชอบของทางสำนักการโยธา ซึ่งปกติแล้วเมื่อเกิดเหตุขัดข้องทางเขตจะเป็นผู้ประสานงานไป ให้สำนักการโยธาตรวจสอบแก้ไข แต่อาจจะดำเนินการไปไม่ทั่วถึง โดยในกรณีนี้จะเร่งติดต่อประสานงานให้<br/><br/>ขณะที่ทางสำนักการโยธา มีแนวทางการซ่อมไฟฟ้าที่ชำรุด ได้แก่ 1.สำนักการโยธาจัดส่งเจ้าหน้าที่เข้าดำเนินการจัดซ่อมเอง กรณีชำรุดไม่มาก และ 2.แจ้งการไฟฟ้านครหลวง (กฟน.) ให้ประเมินราคาค่าซ่อมแล้วส่งให้สำนักการโยธา ซึ่งหากตอบตกลงการไฟฟ้านครหลวงจะดำเนินการจัดซ่อม ส่วนการแจ้งเหตุไฟฟ้าชำรุดไปยังการไฟฟ้านครหลวง อาจมีขั้นตอนล่าช้า เพราะขณะนี้กรุงเทพมหานครและการไฟฟ้านครหลวงกำลังอยู่ระหว่างปรับปรุงบันทึกข้อตกลงเพื่อให้การดำเนินการจัดซ่อมไฟฟ้าส่องสว่างเป็นไปตามระเบียบการจัดซื้อจัดจ้างปี 60 อย่างไรก็ตามการช่วยสอดส่องเป็นหูเป็นตาของประชาชนในพื้นที่ จะช่วยในการดำเนินงานเป็นไปอย่างรวดเร็วมากยิ่งขึ้น เพื่อช่วยเพิ่มความปลอดภัยบนท้องถนน และลดการเกิดอุบัติเหตุได้อีกทางหนึ่ง.</p>
    </article>
  </body>
</html>