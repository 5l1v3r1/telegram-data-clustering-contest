<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/business/dell-technologies-servono-esperti-di-tecnologia-entro-il-2030/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T06:31:00+00:00"/>
    <meta property="og:title" content="Dell Technologies, servono esperti di tecnologia entro il 2030"/>
    <meta property="og:description" content="Da uno studio con IFTF emerge che oltre il 70% degli imprenditori e manager italiani guarda sempre più a professionisti dalle alte capacità tecniche, per vincere le sfide del futuro"/>
  </head>
  <body>
    <article>
      <h1>Dell Technologies, servono esperti di tecnologia entro il 2030</h1>
      <address><time datetime="2019-11-14T06:31:00+00:00">14 Nov 2019, 06:31</time> by <a rel="author">Antonino Caffo</a></address>
      <p>Se la trasformazione digitale ha avuto, e ha ancora, il compito di cambiare il business, anche le risorse umane svolgono ancora un ruolo determinante nel mercato. <b>Le aziende del futuro saranno sempre più digitali</b> e faranno dei dati la pietra miliare della propria produttività.</p>
      <p>Emerge allora, da <b>uno studio congiunto di Dell Technologies e IFTF (Institute for the Future), dal titolo “Future of Work: Forecasting Emerging Technologies’ Impact on Work in the Next Era of Human-Machine Partnerships”,</b> che il 71% degli imprenditori e dei manager italiani ritengono come i dipendenti attuali non siano in grado di rispondere alle sfide dell’IT da qui al 2030.</p>
      <p>Il report, che ha analizzato<b> le risposte provenienti da oltre 4.600 business leader in 42 paesi</b>, racconta che oltre l’82% degli italiani (54% il dato globale) è sicuro che la prossima generazione di professionisti avrà un impatto dirompente sulla propria forza lavoro, grazie a <b>competenze digitali profonde</b> e a una mentalità radicalmente diversa.</p>
      <figure>
        <img src="https://www.tomshw.it/images/images/2019/11/facce-aziendali-62570.jpg"/>
      </figure>
      <p>Un fattore che spinge il 50% degli imprenditori e manager interpellati ad attrezzarsi in-house, attraverso lo sviluppo interno delle competenze digitali, come per esempio l’insegnamento del coding ai dipendenti. E non solo: <b>secondo il 53% del panel, per proteggere i diritti dei dipendenti, le strutture devono implementare nuove policy in tema di lavoro</b>, che si adattino al mutamento dello scenario.</p>
      <p>Nello studio si evince la richiesta di implementazione di nuove regole che possano guidare uno scenario che cambia velocemente. Per <b>Filippo Ligresti, VP &amp; GM Commercial Sales di Dell Technologies Italia</b>: «Le aziende del futuro saranno digitali. Si posizioneranno come luoghi in cui tecnologie come big data, analytics, Intelligenza Artificiale o Internet delle Cose, saranno familiari come lo sono le scrivanie, i laptop o le stampanti».</p>
      <p>«I dipendenti collaboreranno in un modo totalmente differente e immersivo, attraverso l’uso di XR e l’Intelligenza Artificiale farà da complemento alle capacità umane, piuttosto che rimpiazzarle, aiutando i dipendenti a <b>gestire i flussi di lavoro, a portare a termine i propri compiti e a ricavare informazioni utili</b> al business dall’immensa mole di dati a disposizione».</p>
      <p>Si tratta di un processo di innovazione che va sostenuto perché fondamentale per incrementare la competitività delle aziende nostrane. «In uno scenario globale che presenta incertezze sia a livello economico che geopolitico, <b>adottare strumenti innovativi farà la differenza</b>».</p>
      <p>«A dimostrazione della tesi, come peraltro riporta la ricerca realizzata con IFTF, oltre il 70% dei leader di business in Italia sono convinti che la partnership persona-macchina aiuterà a superare i limiti umani sul posto di lavoro» ha detto <b>Federico Suria, Country Manager Enterprise Sales di Dell Technologies Italia</b>.</p>
      <p>Quali le conclusioni dunque? <b>Il dipendente del 2030 dovrà distinguersi per maggiore propensione agli algoritmi</b>, per la cancellazione di qualsiasi gap digitale e per le competenze giuste da applicare concretamente in ogni situazione. In assenza di ciò a soffrirne sarà il business, con un calo di prestazioni e una perdita di posizioni nel più ampio mercato globale.</p>
    </article>
  </body>
</html>