<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/siste-russer-i-ol/71806229"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T06:12:01+00:00"/>
    <meta property="og:title" content="Siste russer i OL"/>
    <meta property="og:description" content="I Rio 2016 var den russiske friidrettsstjernen Darja Klisjina alene på OL-arenaen. Nå ser det ut som resten av Russland blir borte lenge."/>
  </head>
  <body>
    <article>
      <h1>Siste russer i OL</h1>
      <h2>I Rio 2016 var den russiske friidrettsstjernen Darja Klisjina alene på OL-arenaen. Nå ser det ut som resten av Russland blir borte lenge.</h2>
      <address><time datetime="2019-11-14T06:12:01+00:00">14 Nov 2019, 06:12</time> by <a rel="author">Esten O. Sæther KOMMENTAR</a></address>
      <p><b>UNDER</b> Rio-OL 2016 var Darja Klisjina den eneste russeren som fikk lov til å delta i friidrett. Da var den statlige russiske dopsvindelen akkurat avslørt, og friidretten under sin nyvalgte president Sebastian Coe et av de få internasjonale forbundene som tok avsløringene på alvor.</p>
      <p>Sånn er det egentlig fortsatt, men nå ser det mørkere ut for Russland etter at denne svindelen tilsynelatende bare har fortsatt. Til uka gjør de russiske myndighetene et siste forsøk på å overbevise dataekspertene til det internasjonale antidopingbyrået (WADA) om at de utleverte <a href="https://www.dagbladet.no/sport/russisk-sjokk-etter-avsloringen/71625784">prøvene</a> fra det herostratisk berømte laboratoriet i Moskva ikke er blitt tuklet med.</p>
      <p>Sannsynligvis blir det med forsøket, og da kan samtlige russiske utøvere forsvinne fra Tokyo-OL til sommeren.</p>
      <p>Så mye har russerne selv rotet det til i løpet av disse fire åra <i>etter</i> at den systematiske dopsvindelen deres ble avslørt.</p>
      <p><b>DET</b> var ikke helt enkelt med Darja heller. Som enslig russer på OL-arenaen i Rio, ble hun symbolet på utestengelsen og et yndet fotoobjekt både under og etter lekene.</p>
      <p>Det alle de flotte bildene ikke forteller noe om, er hennes egen svært spesielle historie som del av avsløringene presentert i den første <a href="https://www.wada-ama.org/sites/default/files/resources/files/20160718_ip_report_newfinal.pdf">McLaren-rapporten</a>. Der blir lengdehopperen Darja Klisjina direkte <a href="https://www.asser.nl/SportsLaw/Blog/post/the-russian-ballet-at-the-cas-ad-hoc-division-in-rio-act-v-saving-the-last-russian-woman-standing-the-klishina-miracle">koblet</a> til det statlige svindelopplegget som en av de opp mot tusen topputøverne som fikk slettet sine positive dopingprøver etter direkte ordre fra det russiske sportsdepartementet.</p>
      <p>Den internasjonale friidrettens egen kontrollgruppe <a href="https://www.asser.nl/SportsLaw/Blog/post/the-russian-ballet-at-the-cas-ad-hoc-division-in-rio-act-v-saving-the-last-russian-woman-standing-the-klishina-miracle">ville ikke</a> ha med Darja i Rio-OL. Først etter en anke på dette avslaget til Idrettens Voldgiftsdomstol (CAS), ble den russiske stjernen likevel klarert som olympisk deltaker rett før lengdekonkurransen. Det skjedde fordi CAS-dommerne mente at hun på tross av koblingen til svindelen, rent formelt oppfylte kriteriene friidretten selv hadde satt for det å få konkurrere.</p>
      <figure>
        <img src="https://dbstatic.no/71810894.jpg?imageId=71810894&amp;width=512&amp;height=308"/>
        <figcaption><b>ENSLIG RUSSER:</b> Darja Klisjina i svevet til en skuffende 9.plass i Rio 2016. Året etter ble det sølv i VM. FOTO: REUTERS/Kai Pfaffenbach Vis mer</figcaption>
      </figure>
      <p><b>OMTRENT</b> så uoversiktlig er situasjonen rundt russisk doping fortsatt, men nå har forvirringen flyttet seg til russerne selv. I hele høst har det foregått en åpen krangel mellom lederen i det russiske antidopingbyrået (RUSADA) og det russiske sportsdepartementet.</p>
      <p>Den nye russiske RUSADA-sjefen Juri Ganus har lenge beskyldt sine egne politiske myndighetene for å ha <a href="https://www.nytimes.com/2019/10/14/sports/olympics/russia-doping-rusada.html?module=inline">manipulert</a> de prøvedataene som i januar ble utlevert til WADA fra Moskva-laboratoriet. Seinest på WADAs kongress sist uke sa Ganus fra talerstolen at RUSADA nå ikke lenger var i nærheten av sine egne prøver fra den verste svindelperioden mellom 2 011 og 2015. Hans nærmeste ansatte har <a href="https://www.dw.com/en/margarita-pakhnotskaya-deputy-head-of-rusada-the-data-was-deleted/a-50962604">bekreftet</a> at disse prøvene i hemmelighet er blitt slettet fra RUSADs datasystem av utenforstående:</p>
      <p>- <i>Ingen skal bruke RUSADA for sine egne personlige ambisjoner. Vi vil beskytte vår uavhengighet</i>, sa Ganus på WADA-kongressen til stor applaus.</p>
      <p><b>MOTTAKELSEN</b> hjemme i Russland var neppe like varm etter at Ganus i forbindelse med friidretts-VM i Doha tidligere i høst skrev et åpent brev der han beskyldt politikere for å ha trikset med prøvene fra Moskva-labben:</p>
      <p>- <i>Vi er blitt forrådt. Muligheten til å komme på rett side av sannheten er tatt fra oss</i>, skrev han, og konkluderte:</p>
      <p>- <i>Nå er ikke lenger russisk idrett på kanten av avgrunnen. Vi er på vei rett ned. Og hvor dyp den avgrunnen er, vet vi ikke</i>, fortsatte han.</p>
      <p>Om denne overraskende direkte kritikken fra RUSADA-sjefen er et modig angrep mot egne politikere eller en del av en samlet russisk taktikk for å slippe utestengelse, er imidlertid uvisst. Der stopper innsikten i det russiske bakspillet.</p>
      <p><b>FORLEDEN</b> slo sportsminister Pavel Kolobkov uansett tilbake uten å komme med noen nye bevis:</p>
      <p>- <i>Datamaterialet er ikke manipulert slik Juri Ganus påstår</i>, <a href="https://www.insidethegames.biz/articles/1086773/rusada-contradict-russia-sports-minister">hevdet</a> Kolobkov, men akkurat der har ikke Russland lenger noen definisjonsmakt. Nå er det opp til WADAs egne eksperter å se hvorfor det prøvematerialet som russerne selv motstrebende ga fra seg, ikke er det samme som den sikkerhetskopien av disse prøvene som de internasjonale dopingjegerne allerede har sittet på i to år.</p>
      <p>Den gang ble prøvedataene smuglet ut av Russland av en ukjent russisk avhopper, og er seinere blitt brukt som grunnlag for flere CAS-saker. Denne første versjon av Moskva-prøvene blir vurdert som helt troverdig.</p>
      <p>Da er det annerledes med det materialet russerne selv leverte til WADA på overtid sist januar. De internasjonale ekspertene sier at det ikke finnes noen «<i>uskyldig grunn</i>» som kan forklare forskjellene mellom de to utgavene av russernes egne prøver.</p>
      <p><b>RUSSLAND</b> har altså en dårlig sak. Den ble enda verre da russiske hackere midt under WADAs behandling av saken for noen uker siden det, prøvde å trenge seg inn i dataservene til flere internasjonale antidopingbyråer. Forsøket ble <a href="https://www.nytimes.com/2019/10/28/sports/olympics/russia-doping-wada-hacked.html">stoppet</a> etter at Microsoft selv grep inn.</p>
      <p>All denne uoversiktlige juksingen kan til slutt ende med at også den internasjonale olympiske komité (IOC) må gi etter for presset og utestenge Russland fra sommerens OL i Tokyo.</p>
      <p>Det innser også Darja Klisjina selv:</p>
      <p>- <i>Alle håper på noe bedre, men dette ser ikke særlig bra ut for oss</i>, sa Klishina nylig i et <a href="https://tass.com/sport/1081659">TASS-intervju</a>:</p>
      <p>- <i>Jeg håper i det minste at de som er blitt testet jevnt internasjonalt får være med</i>, føyde hun til.</p>
      <p>Det var denne omfattende internasjonale testingen som gjorde at CAS før Rio lot tvilen komme den tiltalte til gode.</p>
      <p>Nå som russene ikke engang tror på seg selv, blir det mye verre.</p>
    </article>
  </body>
</html>