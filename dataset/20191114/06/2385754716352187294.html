<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597249/ypo-pliri-i-pyrkagia-ston-akama-synelifthi-58xronos-gia-fotia-stin-pafo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T06:40:00+00:00"/>
    <meta property="og:title" content="Υπό πλήρη η πυρκαγιά στον Ακάμα- Συνελήφθη 58χρονος για φωτιά στην Πάφο"/>
    <meta property="og:description" content="Υπό πλήρη έλεγχο τέθηκε η πυρκαγιά στον Ακάμα, η οποία ξέσπασε το πρωί της Τετάρτης, σύμφωνα με την Διευθυντή του Τμήματος Δασών, Χαράλαμπο..."/>
  </head>
  <body>
    <article>
      <h1>Υπό πλήρη η πυρκαγιά στον Ακάμα- Συνελήφθη 58χρονος για φωτιά στην Πάφο</h1>
      <address><time datetime="2019-11-14T06:40:00+00:00">14 Nov 2019, 06:40</time> by <a rel="author">SigmaLive</a></address>
      <p><a href="https://www.sigmalive.com/news/local/597100/akamas-i-xeiroteri-pyrkagia-fetossto-simeio-olo-to-vrady-epigeies-dynameis">Υπό πλήρη έλεγχο τέθηκε η πυρκαγιά στον Ακάμα</a>, η οποία ξέσπασε το πρωί της Τετάρτης, σύμφωνα με την Διευθυντή του Τμήματος Δασών, Χαράλαμπο Αλεξάνδρου.</p>
      <p>Σύμφωνα με την Αστυνομία και τα μέχρι στιγμής στοιχεία, η φωτιά η οποία κατέκαψε τρία τετραγωνικά χιλιόμετρα, τέθηκε υπό πλήρη έλεγχο χθες το απόγευμα, ωστόσο καθ`όλη την διάρκεια της νύχτας παρέμειναν στην περιοχή ισχυρές δυνάμεις πυρόσβεσης για την αποφυγή τυχόν αναζωπυρώσεων.<br/><br/>Από νωρίς σήμερα το πρωί ήδη στην περιοχή επέδραμαν δύο εκμισθωμένα ελικόπτερα της Κυπριακής Δημοκρατίας για να συνδράμουν στην πλήρη κατάσβεση των μικροεστιών.</p>
      <p>Να σημειωθεί ότι χειροπέδες σε 58χρονο κτηνοτρόφο πέρασαν οι Αρχές τα ξημερώματα για φωτιά που ξέσπασε την Τετάρτη (14/11) το μεσημέρι στην Πάφο.</p>
      <p>Η πυρκαγιά για την οποία συνελήφθη ο 58χρονος ξέσπασε στις 14:10 μεταξύ των χωριών Κρήτου Μαρότου και Φύτης.</p>
      <p>Εναντίον του 58χρονου προέκυψε μαρτυρία και έτσι οι Αρχές προχώρησαν στη σύλληψη του.</p>
      <p>Για το έργο κατάσβεσης τέθηκε σε εφαρμογή το Σχέδιο Ίκαρος που αφορά τις επιχειρήσεις των πτητικών μέσων, αφού συνέδραμαν  το 1 αεροπλάνο του Τμήματος Δασών και 4 εκμισθωμένα ελικόπτερα της Δημοκρατίας, καθώς και το συντονιστικό ελικόπτερο της Εθνικής Φρουράς.</p>
      <p>Υπενθυμίζεται ότι ο Διευθυντής του Τμήματος Δασών Χαράλαμπος Αλεξάνδρου την Τετάρτη (13/11) έκανε λόγο για «εφιάλτη» και «κόλαση»  και χαρακτήρισε ανεγκέφαλους όσους προβαίνουν σε τέτοιες ενέργειες, σε δηλώσεις του στην περιοχή των πυρκαγιών στον Ακάμα.</p>
      <p>Ο κ. Αλεξάνδρου ανέφερε πως ήταν καθαρά έργο εμπρηστών η σημερινή καταστροφική πυρκαγιά  και έκανε λόγο για οργανωμένο σχέδιο για την καταστροφή του Ακάμα.</p>
      <p> Πρόσθεσε ότι δεν είναι μόνο ο αριθμός των εστιών αλλά και η περιοχή που είχε επιλεγεί που ήταν πολύ δύσκολη.</p>
      <p>Επιπρόσθετα ανέφερε συγκεκριμένα ότι όλες οι κακόβουλες πυρκαγιές το τελευταίο διάστημα είναι έργο κάποιων που προσπαθούν με τον τρόπο αυτό να ασκήσουν πίεση για μη εφαρμογή του διαχειριστικού σχεδίου της χερσονήσου του Ακάμα.</p>
      <p>Είπε επίσης ότι όποτε είναι προγραμματισμένη κάποια σύσκεψη για τον Ακάμα, την προηγούμενη μέρα ξεσπά πυρκαγιά στην περιοχή.</p>
      <p>Ενδεικτικά σημείωσε πως  για σήμερα είχε προγραμματισθεί μια ακόμη σύσκεψη για την πορεία εφαρμογής του διαχειριστικού σχεδίου.</p>
      <p>Έστειλε ακόμη το  μήνυμα ότι το εθνικό δασικό πάρκο δεν έχει να κάνει με τις όποιες διεκδικήσεις ορισμένων για αναπτυξιακά δικαιώματα στην περιοχή και χαρακτήρισε ανεγκέφαλους όσους προβαίνουν σε τέτοιες ενέργειες. </p>
      <p>Είπε ακόμη ότι υπάρχει άριστη συνεργασία με τις τοπικές αρχές αλλά και με την συντριπτική πλειοψηφία των κατοίκων.</p>
      <p>Στο μεταξύ για το έργο κατάσβεσης επτά πυρκαγιών που  ξέσπασαν σήμερα στην Επαρχία Πάφου επιστρατεύθηκαν πυροσβεστική υπηρεσία , Τμήμα Δασών και Υπηρεσία Θήρας.</p>
      <p>Σύμφωνα με την πυροσβεστική, εκτός των πυρκαγιών που εκδηλώθηκαν  σε δασική έκταση στην Λάρα ( Ακάμα) στις 7:32 που κατασβέστηκε  και στο Κρατικό Δάσος του Ακάμα στις 09:44 που έχει τεθεί υπό μερικό έλεγχο, πυρκαγιά εκδηλώθηκε στην Δρούσεια στις 12:42 η οποία κατέκαψε ένα εκτάριο άγριας βλάστησης και ξηρών χόρτων. Για την κατάσβεση της πυρκαγιάς της Δρούσειας επιστρατεύθηκαν 3 στελεχωμένα πυροσβεστικά οχήματα και 1 εκμισθωμένο ελικόπτερο.</p>
      <p>Επίσης πυρκαγιά εκδηλώθηκε στην ξέσπασε στις 09:57 στην Δρυνιά η οποία κατέκαψε 4 δεκάρια ξηρά χόρτα και άγρια βλάστηση και για την κατάσβεση της συνέβαλαν δύο στελεχωμένα πυροσβεστικά οχήματα.</p>
      <p>Ακολούθως πυρκαγιά εκδηλώθηκε μεταξύ των κοινοτήτων Δρύνια και Πολέμι στις 12:27, η οποία κατέκαψε δύο εκτάρια ξηρά χόρτα και άγρια βλάστηση ενώ για την κατάσβεση της επιστρατεύθηκαν τρία στελεχωμένα πυροσβεστικά οχήματα και 1 εκμισθωμένο ελικόπτερο.</p>
      <p>Φωτιά που εκδηλώθηκε το μεσημέρι λίγο αργότερα στις 12:37 σε αγροτική περιοχή μεταξύ των κοινοτήτων Μελαμιού – Άγιο Δημητριανό κατέκαψε 5 δεκάρια ξηρά χόρτα, δέντρα και άγρια βλάστηση . Για την κατάσβεση της επιστρατεύθηκε ένα στελεχωμένο πυροσβεστικό όχημα.</p>
      <p>Στην συνέχεια φωτιά εκδηλώθηκε στις 12:50 στην Λετύμπου η οποία κατέκαψε ένα δεκάριο ξηρά χόρτα και άγρια βλάστηση. Για την κατάσβεση της επιστρατεύθηκαν  2 στελεχωμένα πυροσβεστικά οχήματα.</p>
      <p>Την ίδια ώρα το <a href="https://www.sigmalive.com/news/local/597134/yp-georgias-katadikazoume-tis-kakovoules-pyrkagies-ston-akama">Υπουργείο Γεωργίας, Αγροτικής Ανάπτυξης και Περιβάλλοντος</a> με ανακοίνωση του εκφράζει τη θλίψη του για τις πυρκαγιές που τέθηκαν κακόβουλα σε περιοχές εντός του Εθνικού Δασικού Πάρκου Ακάμα.</p>
      <p>Σίγουρος ότι οι ανεξέλεγκτες εστίες φωτιάς που μαίνονται στο Δάσος Ακάμα ξέσπασαν από κακόβουλη ενέργεια, είναι εξάλλου ο <a href="https://www.sigmalive.com/news/local/597105/koinotarxis-neou-xoriou-gia-pyrkagia-akama-sigoura-emprismos?fbclid=IwAR0-Z1hP1uBCeLsmBD2dQME6NEbkT5jfouJfK_C96MPNBbXNxq7PgJ5JZAc">κοινοτάρχης Νέου Χωρίου, Ανδρέας Χριστοδούλου </a>ο οποίος επίσης μίλησε στο Sigmalive.</p>
      <p>Και ενώ <a href="https://www.sigmalive.com/news/local/597100/akamas-i-xeiroteri-pyrkagia-fetossto-simeio-olo-to-vrady-epigeies-dynameis">όλη μέρα καιγόταν ο Ακάμας με ανυπολόγιστες ζημιέ</a>ς, νωρίς το βράδυ της Τέτάρης(13/11) είχε ξεσπάσει φωτιά στο χωριό Αρόδες, στην Πάφο.</p>
      <p>Τα αίτια των πυρκαγιών που εκδηλώθηκαν στην Επαρχία Πάφου θα διερευνηθούν σε κατοπινό στάδιο.</p>
    </article>
  </body>
</html>