<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/to-je-jasno-sporocilo-da-smo-odgovorni"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="“To je jasno sporočilo, da smo odgovorni”"/>
    <meta property="og:description" content="Čeprav Občina Postojna in ministrstvo za obrambo (še) nista sklenila začasnega dogovora o osrednjem vojaškem vadišču, se bo vojska držala v njem navedenih omejitev streljanja. Dokler ne bo podpisa na papirju, pa ministrstvo občini ne bo plačalo zadržanih 250.000 evrov za gasilsko-reševalni center ali začelo pogovorov o finančnih kompenzacijah v prihodnjih letih."/>
  </head>
  <body>
    <article>
      <h1>“To je jasno sporočilo, da smo odgovorni”</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Jana Krebelj</a></address>
      <p>
        <b>Čeprav Občina Postojna in ministrstvo za obrambo (še) nista sklenila začasnega dogovora o osrednjem vojaškem vadišču, se bo vojska držala v njem navedenih omejitev streljanja. Dokler ne bo podpisa na papirju, pa ministrstvo občini ne bo plačalo zadržanih 250.000 evrov za gasilsko-reševalni center ali začelo pogovorov o finančnih kompenzacijah v prihodnjih letih.</b>
      </p>
      <figure>
        <img src="https://static.primorske.si/foto/highres/politika/719664_262-pocek.jpg"/>
        <figcaption>Stališče države je znano in neomajno: osrednjemu vadišči Slovenke vojske na Počku se ni pripravljena odpovedati.  Foto: Danijel Cek</figcaption>
      </figure>
      <p><b>LJUBLJANA</b> &gt; Ministrstvo za obrambo (Mors) se je odločilo, da bo Slovenska vojska upoštevala v začasnem dogovoru navedene omejitve pri izvajanju vojaških vaj na Počku. Nočno streljanje se bo izvajalo največ deset dni v mesecu (od ponedeljka do četrtka), od začetka junija do konca septembra pa največ do 23. ure. Po 23. uri vse mesece v letu ne bodo dovoljeni preleti vojaških zrakoplovov in streljanje z orožji kalibra nad 60 milimetrov.</p>
      <h3>Mors: pripravljeni smo se pogovarjati</h3>
      <p>Svetovalec ministra <b>Boštjan Šefic</b>, ki je v imenu Morsa vodil pogajanja z Občino Postojna, odločitev Morsa za omejitev vojaških vaj, še preden postojnski občinski svet prižge zeleno luč za podpis dogovora, opisuje kot izraz prizadevanj ministrstva za iskanje rešitev, ki bi bile ustrezne tako za Slovenko vojsko kot za občane. “S tem dajemo jasno sporočilo, da smo se pripravljeni pogovarjati, da smo odgovorni,” pravi Šefic.</p>
      <blockquote>Zaradi omejitev, ki veljajo na osrednjem vojaškem vadišču Poček, obstaja možnost, da bi Slovenska vojska nekatere vojaške vaje preselila na vadišča v tujini. A to ne more veljati za vse vaje, saj je takšna selitev logistično zahtevna in draga.</blockquote>
      <p>Dogovor, ki so ga v preteklih mesecih sestavljali skupaj z vodstvom Občine Postojna, je pred tednom dni že pred sejo postojnskega občinskega sveta doživel poraz. Da ga niso pripravljeni podpreti, so županu <b>Igorju Marentiču</b> dali vedeti že koalicijski svetniki. Župan je dogovor umaknil z dnevnega reda občinske seje.</p>
      <p>Kot je razumeti, bi bila večina postojnskih občinskih svetnikov le za takšne vrste začasni dogovor, ki bi postopoma pripeljal do ukinitve osrednjega vojaškega vadišča. To, kar sta se dogovorila Mors in občinsko vodstvo, po mnenju svetnikov vodi prav v nasprotno smer, saj napoveduje nadaljnja prizadevanja za pripravo novega državnega prostorskega načrta (DPN).</p>
      <blockquote><b>Boštjan Šefic<br/></b>Mors<br/>“Ministrstvo za obrambo ostaja ne glede na to situacijo konstruktiven partner pri iskanju rešitev.”</blockquote>
      <p>Šefic kljub takšnemu razvoju dogodkov pravi, da na Morsu še vedno verjamejo v nadaljevanje pogovorov in bodo te tudi predlagali. “Ministrstvo za obrambo ostaja ne glede na to situacijo konstruktiven partner pri iskanju rešitev,” pravi Šefic. Ministrstvo še naprej spodbuja tudi aktivnosti za pripravo uredbe za zaščito vodnega vira Malni in počne vse, kar je v njegovi pristojnosti, da bi čim prej stekla priprava novega DPN za osrednje vojaško vadišče.</p>
      <h3>Zataknil se je denar za nazaj in za naprej</h3>
      <p>Na ministrstvu vztrajajo pri tolmačenju, da občini ne morejo izplačati že dogovorjenih 250.000 evrov za gasilsko-reševalni center, če pred tem ne pride do podpisa začasnega dogovora. Začasni dogovor po njihovem daje pravno podlago za izplačilo po tistem, ko je občina lani odstopila od prejšnjega dogovora.</p>
      <p>Kako pa je s kompenzacijami za naprej? “Ta začasni odgovor je dal možnost, da izplačamo, kar je bilo predvideno, in da se za naslednja leta pogovarjamo, kakšna naj bo oblika kompenzacij do ljudi, ki so najbolj prizadeti, in do lokalne skupnosti kot celote,” pojasnjuje Šefic.</p>
      <p>Podpis novega začasnega dogovora bi torej šele odprl pot za začetek pogovorov, kaj naj v prihodnjih letih dobi lokalna skupnost v zameno za prisotnost vojske. V občinah Pivka in Ilirska Bistrica, kjer so se z Morsom dogovorili za popravilo ceste in obnovo vodovoda, bodo te naložbe stekle že v kratkem.</p>
      <figure>
        <img src="https://static.primorske.si/foto/highres/politika/719664_262-sefic.jpg"/>
        <figcaption>Foto: STA</figcaption>
      </figure>
    </article>
  </body>
</html>