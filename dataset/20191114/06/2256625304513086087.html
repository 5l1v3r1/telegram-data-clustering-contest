<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158338_1.html"/>
    <meta property="og:site_name" content="Novsport"/>
    <meta property="article:published_time" content="2019-11-14T06:43:00+00:00"/>
    <meta property="og:title" content="Сензациите в пресата: Крушчич хвърля младоци срещу Арис, Михайлов титуляр срещу Парагвай"/>
    <meta property="og:description" content="Зимна чистка в Ботев, Локо Пд атакува двама бранители за договори и още…"/>
  </head>
  <body>
    <article>
      <h1>Сензациите в пресата: Крушчич хвърля младоци срещу Арис, Михайлов титуляр срещу Парагвай</h1>
      <address><time datetime="2019-11-14T06:43:00+00:00">14 Nov 2019, 06:43</time> by <a rel="author">Емил Арсов</a></address>
      <p><i>Сензациите в пресата днес, четвъртък, 14 ноември 2019 година:</i><br/><br/><b>„Тема спорт“: Крушчич хвърля младоци на ЦСКА срещу Арис</b><br/>Треньорът на ЦСКА Милош Крушчич ще даде шанс на някои млади състезатели в контролата с Арис Солун. От една страна, в състава липсват 7 играчи заради повиквателни, а, от друга, част от футболистите са със здравословни проблеми (Гълъбов, Юрич, Бикел, Енрике). Затова и съставът на ЦСКА ще е експериментален, а на терена ще се появят и момчета от школата. Треньорът на Арис Михаел Оенинг също обяви, че ще даде шанс на футболисти с по-малко минути. Той планира да даде почивка на звездите чужденци Даниел Мансини, Даниел Ларсон, Николас Мартинес, Уго Соуса и Мартин Тонсо. Бившият халф на ЦСКА, Ботев Пд и Лудогорец Лукас Саша обаче ще вземе участие. Мачът е на 16 ноември, събота, от 15:30 часа. Феновете на ЦСКА пък ще трябва да са с повишено внимание в Солун. На Балканите е добре известна дружбата между привържениците на ЦСКА, Партизан, Стяуа и ПАОК. В същото време големият съперник на ПАОК е именно Арис. Заради това в събота не е изключено враждебно настроение от фенове на Арис към тези на армейците.<br/><br/><b>„Труд“: Николай Михайлов титуляр срещу Парагвай</b></p>
      <figure>
        <img src="http://www.novsport.com/content/e9859cf4e1bad4a7b9c825e9a1c29ae4.jpg"/>
      </figure>
      <p>Николай Михайлов е фаворит за титулярен вратар в състава на България срещу Парагвай. Стражът, който е твърда резерва в „Левски“ през сезона, ще се възползва от факта, че неговият основен конкурент Пламен Илиев е с контузия. Играчът на „Лудогорец“ се очаква да получи почивка, за да бъде на линия срещу Чехия тази неделя в заключителната квалификация от битката за Евро 2020.<br/><br/><b>„Тема спорт“: Локо Пд атакува двама бранители за договори</b></p>
      <figure>
        <img src="http://www.novsport.com/content/12c976c418ac87538e6066f6f561889a.jpg"/>
      </figure>
      <p>Ръководството на Локо Пд ще влезе в преговори с двама от бранителите си в следващите дни. Договорите на сърбина Милош Петрович и хърватина Йосип Томашевич изтичат в края на сезона. Те са основни фигури в състава на Бруно Акрапович и треньорът силно държи двамата да останат на "Лаута". Босненският специалист е настоял клубът да стартира преговори с Петрович и Томашевич, за да не подпишат предварителни договори през зимата и да бъдат изпуснати като свободни агенти. Петрович беше привлечен като десен бек, но в последно време е използван в средата на терена. Сърбинът е сред най-постоянните състезатели в Локо. 29-годишният Петрович беше привлечен през лятото на 2018-а и записа 24 участия в елита в първия си сезон. През настоящия обаче има доста по-важна роля, като е с 14 мача в шампионата, 1 за купата и за Суперкупата, а записа и по 90 минути във всяка от 4-те евросрещи със Спартак Търнава и Страсбург. Интересното е, че Петрович е играл само в два отбора в цялата си кариера - родния му Раднички Ниш и Локо. Той е част от представителния състав на сръбския тим от 2007 до 2018 г., като записва 202 мача и 3 гола. Йосип Томашевич също беше привлечен през лятото на 2018-а. 25-годишният хърватин се наложи още през първия си сезон с 27 участия. Сега в елита има 13 и 2 гола - при 5:2 над Арда и за 1:0 над ЦСКА. През настоящата кампания Томашевич игра във финала за Суперкупата, както и в 3 от евродвубоите. Той пропусна реванша със Страсбург заради червен картон в първата среща на "Лаута". Именно санкциите са единственият по-осезаем проблем на Томашевич, който през миналия сезон получи 12 жълти картона, а през този има още 5 и 1 червен в елита. Хърватинът е използван по левия фланг като халф-бек. В повечето случаи е предпочитан в тази зона пред Момчил Цветанов. Томашевич е играл за няколко тима от родината си - Имотски, РНК Сплит, Дугополие и Цибалия. Локо Пд ще играе контрола с втородивизионния Струмска слава в събота от 14:00 часа на "Лаута". За двубоя е очакван чуждестранен халф на проби.<br/><br/><b>„Тема спорт“: Сериозна зимна чистка в Ботев Пд</b><br/>Сериозна зимна чистка може да има в Ботев Пд. Клубът иска да освободи почти всички чужденци. От една страна, желанието на ръководството е да се налагат приоритетно кадри на школата. От друга, раздялата с иностранците ще доведе до съкращения в бюджета за заплати. Генерално канарчетата предпочитат да разчитат на повече български състезатели. Сред желаните през зимата е Николай Бодуров, но разжалваният капитан на ЦСКА е доста скъп за стандартите на Ботев. Бранителят се е заинтригувал от възможността да играе за жълто-черните, но чисто финансово подобна договорка ще се случи трудно. Сред тези, които може да напуснат Ботев през зимата, е и десният бек Джонатан Перейра. Съображенията за евентуална раздяла с него обаче няма да са спортно-технически, а финансови. Бразилецът получава една от най-високите заплати. И макар да се представя солидно, не е изключено Ботев да потърси начини да се раздели с него. Джонатан имаше здравословни проблеми и пропусна голяма част от есенния дял. Той е записал само 7 участия и 296 минути в елита. Джонатан не се ползваше с доверие при Желко Петрович, като започна само два пъти при него - 0:1 от Славия и 0:3 от Ботев Вр. Ферарио Спасов обаче постепенно върна Джонатан. Той се появи като резерва срещу Лудогорец и Арда, а срещу Дунав (2:1) вече записа 90 минути. През миналия сезон бразилецът имаше някои доста силни изяви.</p>
    </article>
  </body>
</html>