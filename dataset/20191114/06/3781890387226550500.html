<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741587"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T06:35:00+00:00"/>
    <meta property="og:title" content="DSIไม่โต้จัดฉากฆ่าคดี'บิลลี่' ยันหลักฐานพอจับ'ชัยวัฒน์'"/>
    <meta property="og:description" content="'ดีเอสไอ' ปัดตอบโต้ถูก 'ชัยวัฒน์' กล่าวหาจัดฉากคดีฆาตกรรม 'บิลลี่' ยันทำคดีตามพยานหลักฐาน ด้านผอ.นิติวิทยาศาสตร์ มั่นใจผลตรวจกระดูก 9 ชิ้นเป็นกระดูกมนุษย์สามารถวิเคราะห์ดีเอ็นเอได้ ยันการตรวจมีมาตรฐานสากลรองรับ"/>
  </head>
  <body>
    <article>
      <h1>DSIไม่โต้จัดฉากฆ่าคดี'บิลลี่' ยันหลักฐานพอจับ'ชัยวัฒน์'</h1>
      <address>
        <time datetime="2019-11-14T06:35:00+00:00">14 Nov 2019, 06:35</time>
      </address>
      <p>
        <b>"ดีเอสไอ" ปัดตอบโต้ถูก "ชัยวัฒน์" กล่าวหาจัดฉากคดีฆาตกรรม "บิลลี่" ยันทำคดีตามพยานหลักฐาน ด้านผอ.นิติวิทยาศาสตร์ มั่นใจผลตรวจกระดูก 9 ชิ้นเป็นกระดูกมนุษย์สามารถวิเคราะห์ดีเอ็นเอได้ ยันการตรวจมีมาตรฐานสากลรองรับ</b>
      </p>
      <p>เมื่อวันที่ 14 พ.ย. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) กล่าวถึงกรณีนายชัยวัฒน์ ลิ้มลิขิตอักษร ให้สัมภาษณ์ว่ามีการจัดฉากให้ร้าย โดยใช้นายพอละจี รักจงเจริญ หรือ บิลลี่ แกนนำกระเหรี่ยงบ้านโป่งลึก-บางกลอย เป็นหนึ่งในตัวละครว่า ดีเอสไอทำคดีนี้ตามที่มีพยานหลักฐานปรากฏ ส่วนที่ถูกกล่าวหาจัดฉากไม่ขอตอบโต้ แต่ยืนยันว่าดีเอสไอมีหลักฐานเพียงพอจึงขอศาลออกหมายจับ และหากสื่อติดตามการสอบสวนของดีเอสไอย้อนหลังก็จะเห็นภาพเหตุการณ์<br/><br/>ด้านพ.ต.ท.วรรณพงษ์ คชรักษ์ ผอ.สถาบันนิติวิทยาศาสตร์ กล่าวว่า กระดูก 9 ชิ้น ยังอยู่ในกระบวนการตรวจสอบตามหลักวิทยาศาสตร์ด้วยวิธีไมโทรคอนเดีย ซึ่งผู้เชี่ยวชาญยืนยันว่ากระดูก 9 ชิ้นเป็นกระดูกมนุษย์แน่นอน แต่ก็ต้องนำไปสกัดดีเอ็นเอก่อนว่าเป็นของบุคคลคนเดียวกันหรือไม่และเป็นผู้ชายหรือผู้หญิง จากนั้นจึงจะนำไปตรวจเปรียบเทียบกับดีเอ็นเอของมารดา แต่จะสามารถสกัดดีเอ็นเอได้มากพอจนวิเคราะห์เปรียบเทียบได้หรือไม่นั้นก็เป็นอีกเรื่อง เพราะกระดูกบางชิ้นอาจจะสกัดดีเอ็นเอไม่ได้ เนื่องจากมีปริมาณไม่มากพอหรือมีความเสียหายมากจากการถูกเผา ทั้งนี้คาดว่าภายในสัปดาห์นี้จะทราบผลตรวจชัดเจนและจะส่งผลตรวจให้พนักงานสอบสวนดีเอสไอดำเนินการในส่วนที่เกี่ยวข้องต่อไป ซึ่งรายละเอียดต้องรอให้พนักงานสอบสวนเป็นผู้เปิดเผยเพราะเป็นหลักฐานทางคดี<br/><br/>“เราทำทุกขั้นตอนเพื่อให้ได้ผลที่แม่นยำที่สุด โดยตรวจตามหลักวิทยาศาสตร์ใช้วิธีไมโทรคอนเดีย ซึ่งเป็นหลักสากล และตรวจจากกระดูกที่มีคุณภาพสมบูรณ์ การตรวจของเรามีมาตรฐานสากลรองรับไม่แตกต่างจากต่างประเทศ ส่วนกรณีที่ผู้ต้องหาอ้างว่ามีการจัดฉากสร้างหลักฐานเท็จ เพราะกระดูกที่พบไม่ใช่กระดูกของนายบิลลี่นั้น ผมมั่นใจผลการตรวจวัตถุพยานที่ดีเอสไอส่งมา ซึ่งมีปริมาณเพียงพอที่จะวิเคราะห์เปรียบเทียบได้ และยืนยันได้ว่าจะนำกระดูกส่งตรวจที่ไหนผลการตรวจก็ออกมาเหมือนเดิม เพราะใช้มาตรฐานเดียวกัน ส่วนกระบวนการรวบรวมพยานหลักฐานพนักงานสอบสวนสามารถดำเนินการได้อยู่แล้ว อย่างไรก็ตาม เชื่อว่าดีเอสไอก็มีหลักฐานอื่นที่มากกว่าวัตถุพยานที่ส่งให้สถาบันนิติวิทยาศาสตร์ตรวจพิสูจน์” พ.ต.ท.วรรณพงษ์ กล่าว<br/><br/><b><a href="https://www.dailynews.co.th/crime/741356">'เมียบิลลี่'รับกลัวอิทธิพลมืด หลัง'ชัยวัฒน์'ได้ประกันตัว</a></b>         </p>
    </article>
  </body>
</html>