<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/potrosnik/clanek/ce-tega-ne-naredite-do-petka-vam-grozi-visoka-kazen-248636"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T06:34:00+00:00"/>
    <meta property="og:title" content="Če tega ne naredite do petka, vam grozi visoka kazen"/>
    <meta property="og:description" content="LJUBLJANA – Marsikje po državi je sneg že pobelil tako pokrajino kot ceste. Ljudje smo poletno obutev že zamenjali za zimsko, enako pa je treba storiti tudi z »obutvijo« avtomobilov in drugih..."/>
  </head>
  <body>
    <article>
      <h1>Če tega ne naredite do petka, vam grozi visoka kazen</h1>
      <h2>Zimska oprema je obvezna med 15. novembrom in 15. marcem, ob slabem vremenu pa tudi prej in kasneje.</h2>
      <address><time datetime="2019-11-14T06:34:00+00:00">14 Nov 2019, 06:34</time> by <a rel="author">T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1072074.jpg"/>
          <figcaption>Policija bo v naslednjih dneh izvajala nadzor tudi nad tem, ali so vozila primerno »obuta«. FOTO: Leon Vidic, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/182767.jpg"/>
          <figcaption>Na vozilo morate namestiti zimske pnevmatike. Dovoljene so tudi letne, a le če imajo najmanj tri milimetre profila, v pritljažniku pa imate tudi zimske verige. FOTO: Getty Images, Istockphoto</figcaption>
        </figure>
      </slideshow>
      <p>LJUBLJANA – Marsikje po državi je sneg že pobelil tako pokrajino kot ceste. Ljudje smo poletno obutev že zamenjali za zimsko, enako pa je treba storiti tudi z »obutvijo« avtomobilov in drugih motornih vozil. Čeprav po nižinah še ni snega, pa je za vožnjo v nižjih predelih lahko nevarna že kombinacija megle, dežja in nizkih temperatur, zaradi katere je površina cestišča spolzka ali celo zaledeni, opozarja policija.<br/><br/>Datum, od katerega je za motorna in priklopna vozila v cestnem prometu obvezna zimska oprema, je 15. november. Zakon o pravilih cestnega prometa v 29. členu določa, da morajo biti motorna in priklopna vozila med 15. novembrom in 15. marcem naslednjega leta opremljena s predpisano zimsko opremo. Poleg tega pa morajo imeti vozila zimsko opremo tudi zunaj tega datuma, če so zimske razmere. Torej tedaj, ko se ob sneženju sneg oprijema vozišča ali je vozišče zasneženo, zaledenelo (ledna deska) ali poledenelo (poledica).<br/><br/><b>Za zimsko opremo motornih vozil štejejo:</b><br/><i><b>1. Pri dvoslednih motornih vozilih, katerih največja dovoljena masa ne presega 3.500 kg, in priklopnih vozilih, ki jih vlečejo:</b></i><br/>zimske pnevmatike na vseh kolesih ali poletne pnevmatike in v priboru ustrezno velike snežne verige za pogonska kolesa ali verigam enakovredni pripomočki za pogonska kolesa. Vozila s štirikolesnim pogonom morajo imeti v primeru stalnega pogona snežne verige vsaj za eno os in v primeru priklopljivega pogona vsaj za stalno vklopljeno os.<br/><br/>Pogoji za uporabo snežnih verig so izpolnjeni takrat, ko je na vozišču toliko snega, da pnevmatika med vožnjo ne pride v stik s površino vozišča (za pnevmatiko ostaja snežena sled).<br/><br/><i><b>2. Pri dvoslednih motornih vozilih, katerih največja dovoljena masa presega 3.500 kg, in priklopnih vozilih, ki jih vlečejo:</b></i><br/>zimske pnevmatike najmanj na pogonskih kolesih ali<br/>poletne pnevmatike in v priboru ustrezno velike snežne verige za pogonska kolesa ali verigam enakovredni pripomočki za pogonska kolesa. Vozila s štirikolesnim pogonom morajo imeti v primeru stalnega pogona snežne verige vsaj za eno os in v primeru priklopljivega pogona vsaj za stalno vklopljeno os. Poleg tega morajo imeti ta vozila v opremi še lopato.<br/><br/>3. Kanali dezena pnevmatik, ki štejejo v zimsko opremo, morajo biti globoki najmanj 3 mm.<br/><br/>4. Zimske pnevmatike so tiste pnevmatike, ki imajo na boku proizvajalčevo oznako M+S ali 'M.S' ali 'M&amp;S'.<br/><br/><i><b>5. Ne glede na prej navedene pogoje štejejo za zimsko opremo vozil, ki so v prometu v priobalnem področju Slovenije, tudi samo poletne pnevmatike z globino glavnih kanalov dezena najmanj 3 mm. Priobalno področje je v skladu s Pravilnikom o delih in opremi vozil del ozemlja Republike Slovenije območje, ki ga omejujejo obala Jadranskega morja, meja z Italijo, meja s Hrvaško ter naslednje ceste (ki niso vključene v to območje):</b></i><br/>R3 627 – odsek 3761 mejni prehod Osp–Črni Kal,<br/>R1 208 – odsek 1434 Črni Kal–Aver,<br/>R2 208 – odsek 1059 Aver–Gračišče in<br/>R3-626 – odsek 3726 Gračišče–mejni prehod Brezovica pri Gradinu.</p>
      <figure>
        <img src="https://www.slovenskenovice.si/images/slike/2019/11/13/182767.jpg"/>
        <figcaption>Na vozilo morate namestiti zimske pnevmatike. Dovoljene so tudi letne, a le če imajo najmanj tri milimetre profila, v pritljažniku pa imate tudi zimske verige. FOTO: Getty Images, Istockphoto</figcaption>
      </figure>
      <p>Ob tem ne pozabite niti na vidljivost. Pred vožnjo je treba dobro očistiti vsa stekla na vozilu, saj je vožnja z zaledenelimi ali zarošenimi stekli nevarna. Prav tako je treba zagotoviti, da se z vozila ne bodo raztresali sneg, led, voda in druge snovi.<br/><br/>Pravočasno preverite, ali je vozilo tehnično brezhibno, in poskrbite za zimsko opremo, saj je v nasprotnem primeru vožnja lahko zelo nevarna, močno pa vas lahko udari tudi po denarnici. Policisti namreč ob svojem rednem delu pri nadzoru cestnega prometa preverjajo tudi opremljenost vozil s predpisano zimsko opremo.<br/><br/><b>Predpisane globe za kršitve v času zime in zimskih razmer:</b></p>
      <ul>
        <li>Z globo <b>40 </b>evrov se kaznuje za prekršek voznik, čigar motorno ali priklopno vozilo pozimi ali v zimskih razmerah nima ustrezne zimske opreme ali ravna v nasprotju s pomenom prometnega znaka za obvezno uporabo snežnih verig.</li>
        <li>Z globo <b>500 </b>evrov in s <b>5</b> kazenskimi točkami se kaznuje za prekršek voznik, čigar vozilo nima predpisane opreme v prometu in se zaradi tega ustavi na cesti ali ovira promet. Prav tako se kaznuje voznik, ki ne upošteva prometne signalizacije za označitev zimskih razmer, zaradi katerih je prepovedan ali omejen promet na določenem delu ceste.</li>
        <li>Z globo <b>200</b> evrov se kaznuje za prekršek voznik, ki ne očisti motornega ali priklopnega vozila tako, da ne sme biti snega, ledu, vode in drugih snovi, ki bi se lahko raztresale ali razlivale z njega. Stekla vozila in vzvratna ogledala morajo biti čista, da vozniku omogočajo normalno vidljivost.</li>
        <li>Z globo <b>300 </b>evrov se kaznuje za prekršek voznik, ki pozimi ali v zimskih razmerah ne upošteva prometne signalizacije, ki označuje zimske razmere, zaradi katerih je prepovedan ali omejen promet na določenem delu ceste.</li>
        <li>Z globo <b>1.000</b> evrov se kaznuje za prekršek pravna oseba, samostojni podjetnik posameznik ali posameznik, ki samostojno opravlja dejavnost (njihova odgovorna oseba z globo <b>120 </b>evrov), če vozilo pozimi ali v zimskih razmerah nima ustrezne zimske opreme, če se zaradi neustrezne zimske opreme ustavi na cesti in ovira promet ter ob neupoštevanju prometne signalizacije, ki prepoveduje promet ali omejuje promet na določenem delu ceste.</li>
      </ul>
    </article>
  </body>
</html>