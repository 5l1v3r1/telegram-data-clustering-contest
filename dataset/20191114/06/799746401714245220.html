<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103017/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T06:59:11+00:00"/>
    <meta property="og:title" content="У Пентагоні відмовляються розслідувати затримку військової допомоги Україні"/>
    <meta property="og:description" content="Генеральний інспектор Міністерства оборони США Гленн Файн відмовляється починати слідство з метою з’ясування причин затримки надання військової допомоги Україні."/>
  </head>
  <body>
    <article>
      <h1>У Пентагоні відмовляються розслідувати затримку військової допомоги Україні</h1>
      <address>
        <time datetime="2019-11-14T06:59:11+00:00">14 Nov 2019, 06:59</time>
      </address>
      <p>Генеральний інспектор Міністерства оборони США Гленн Файн відмовляється починати слідство з метою з'ясування причин затримки надання військової допомоги Україні.</p>
      <p>Про це повідомляє "Європейська правда" з посиланням на <a href="https://edition.cnn.com/">CNN</a>.</p>
      <p>"Ми розчаровані, що Офіс генерального інспектора відмовився розслідувати затримку надання Міністерством оборони допомоги Україні у сфері безпеки, призначеної Конгресом", - йдеться у листі сенатора-демократа від штату Іллінойс Діка Дурбіна, адресованого Файну.</p>
      <p>Рішення ухвалили через побоювання, що це розслідування може дублювати або втручатися в розслідування імпічменту, яке відбувається в Палаті представників, сказано в листі, надісланому сенаторам напередодні.</p>
      <p>Речник Файна підтвердив, що Офіс генерального інспектора Пентагону надіслав листа кільком провідним сенаторам-демократам з приводу цього рішення, але зазначив, що "з розвитком обставин наше рішення може змінитися".</p>
      <p>Дурбін та інші американські сенатори двічі – у вересні та в листопаді – надсилали Файну запит на проведення розслідування щодо затримки виділення допомоги Україні.</p>
      <p>"Ця затримка перешкоджала законним зобов'язанням Пентагона здійснювати військову допомогу Україні в критичний момент, вона провокує серйозні питання про те, чи були представники Міністерства оборони залучені в будь-які схеми зі здійснення тиску на політичного опонента. Вкрай важливо, щоб ваше відомство своєчасно провело ретельний аналіз можливої ролі Міністерства оборони в цих звинуваченнях і надало ваші висновки комітетам Конгресу з оборони", – йдеться у листі.</p>
      <p>Непартійний регулятор Конгресу США днями повідомив, що <b><a href="https://www.eurointegration.com.ua/news/2019/11/8/7102790/">розглядає </a></b>рішення адміністрації Дональда Трампа цього літа затримати сотні мільйонів доларів військової допомоги для України, щоб визначити, чи порушили чиновники закон про асигнування, не повідомивши про це Конгрес.</p>
      <p>Наказ про утримання допомоги був переданий Трампом у липні, за кілька днів до того, як Трамп поговорив по телефону з президентом України Володимиром Зеленським і попросив провести розслідування щодо Байдена і подій, пов'язаних з виборами 2016 року.</p>
      <related>
        <a href="https://www.eurointegration.com.ua/news/2019/11/13/7103011/"/>
      </related>
    </article>
  </body>
</html>