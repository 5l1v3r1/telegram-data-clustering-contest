<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/ce-ne-bi-igrala-v-pihalni-godbi-bi-bila-drug-clove"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="“Če ne bi igrala v pihalni godbi, bi bila drug človek”"/>
    <meta property="og:description" content="15-letna Katarina Lazar iz Idrije je dijakinja prvega letnika Konservatorija za glasbo in balet Ljubljana v razredu profesorja Oskarja Laznika. Njeno mladostno glasbeno pot so pomembno zaznamovali oče, brat, učitelj na Glasbeni šoli Idrija in Godbeno društvo rudarjev Idrija, ki je s 354-letno tradicijo najstarejši pihalni orkester v Evropi."/>
  </head>
  <body>
    <article>
      <h1>“Če ne bi igrala v pihalni godbi, bi bila drug človek”</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Tatjana Gregorič</a></address>
      <p>
        <b>15-letna Katarina Lazar iz Idrije je dijakinja prvega letnika Konservatorija za glasbo in balet Ljubljana v razredu profesorja Oskarja Laznika. Njeno mladostno glasbeno pot so pomembno zaznamovali oče, brat, učitelj na Glasbeni šoli Idrija in Godbeno društvo rudarjev Idrija, ki je s 354-letno tradicijo najstarejši pihalni orkester v Evropi.</b>
      </p>
      <figure>
        <img src="https://static.primorske.si/foto/highres/kultura/719676_261-katarina.jpg"/>
        <figcaption>Katarina Lazar igra v Godbenem društvu rudarjev Idrija.  Foto: Jaka Jež</figcaption>
      </figure>
      <p><b>Katarina Lazar</b> se je najprej preizkusila s kljunasto flavto, nato si je želela igrati klarinet. Oče, ki je včasih igral ta inštrument, a se je kasneje kot samouk preusmeril na pozavno ter je že 25 let član idrijske pihalne godbe, jo je prepričal, da je izbrala saksofon. “Že prvi stik s tem zlatim inštrumentom mi je razkril njegovo lepoto, in kjerkoli sem bila, sem nestrpno čakala, da grem lahko domov in zaigram nanj,” se spominja.</p>
      <p>Svojo predanost muziciranju je tehtno bogatila ob spremljanju vztrajne vadbe starejšega brata <b>Filipa</b>, danes študenta tretjega letnika roga na Hochschule für Music v Frankfurtu. V Glasbeni šoli Idrija je vsa leta njen talent prizadevno razvijal učitelj <b>Bojan Zupančič</b> in pod njegovim mentorstvom je tudi na letošnjem državnem tekmovanju Temsig osvojila visoko zlato priznanje. “Tekmovanja mi veliko pomenijo, saj lahko odkrivaš, kako igraš, če si pod velikimi pritiskom. Rezultati sami pa mi niso zelo pomembni. Več mi pomeni sama izkušnja tekmovanja,” pripoveduje mlada idrijska saksofonistka, ki se je v času šolanja na nižji glasbeni šoli udeležila tudi seminarjev pri profesorjih <b>Janu Gričarju </b>in <b>Betki Bizjak Kotnik</b>. Ker razmišlja o profesionalni glasbeni poti, se je vpisala na Konservatorij za glasbo in balet v Ljubljani, kjer jo sedaj poučuje profesor <b>Oskar Laznik</b>: “Njegov način dela me navdušuje, je zelo sproščen, hkrati pa resen. Prehod iz Idrije v Ljubljano me ni niti malo pretresel, saj sem že prej imela veliko prijateljev iz višjih letnikov, ki so mi utirali pot.”</p>
      <blockquote>V rubriki <i>Primorski glasbeni talenti</i>, ki jo pripravljamo v sodelovanju z Radiem Koper, predstavljamo mlade primorske glasbenike, ki se ukvarjajo s klasično glasbo in dosegajo opazne uspehe doma in na tujem. Gostja tokratne istoimenske rubrike v oddaji <i>Glasbeni abonma</i>, ki bo na sporedu drevi ob 20. uri, bo <b>Katarina Lazar</b>, ki jo boste slišali v izvedbi skladb, s katerimi je na letošnjem Temsigu osvojila zlato priznanje. Na klavirju jo bo spremljala <b>Nada Komnenić</b>.</blockquote>
      <p>Katarini, ki sicer trenutno najraje izvaja melodične skladbe starejših mojstrov klasične glasbe in izbrana sodobna dela, predstavlja poseben izziv tudi jazzovska glasba: “Saksofon je inštrument, ki ti omogoča soočanja z najrazličnejšimi zvrstmi glasbe, in tovrstno raziskovanje je nujno, ker ti odpira nove, drugačne možnosti igranja.”</p>
      <p>Z velikim navdušenjem in naklonjenostjo pa govori o sodelovanju z Godbenim društvom rudarjev Idrija: “S pihalnim orkestrom, v katerem igram zadnja tri leta, zelo rada nastopam. Preprosto rada imam te ljudi, ki so posebni, prijetni, razumevajoči in vedno se imamo lepo. Morebiti tudi zaradi očeta, ki je z njim že 25 let. Ko deliš koncertni oder s 60 glasbeniki, vsak od njih prispeva majhen del k veliki celoti, in to je izjemna izkušnja. Prepričana sem, da bi bila drugačna osebnost, če te godbe ne bi bilo.”</p>
      <p>Kako pa Katarina in prosti čas? “Včasih sem trenirala akrobatiko, ki mi je bila zelo všeč. Rada sem tudi jahala,” pravi. “Včasih grem v naravo teč, najpogosteje kadar mi vadba saksofona ne gre najbolje. Takrat vzamem jakno in se za deset minut odpravim ven.”  </p>
    </article>
  </body>
</html>