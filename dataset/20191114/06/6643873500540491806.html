<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/LAXbXV/israel-truer-med-aa-drepe-flere-militante-paa-gazastripen-tross-melding"/>
    <meta property="og:site_name" content="Bergens Tidende"/>
    <meta property="article:published_time" content="2019-11-14T06:09:25+00:00"/>
    <meta property="og:title" content="Israel truer med å drepe flere militante på Gazastripen tross melding om våpenhvile"/>
    <meta property="og:description" content="Det var stille på Gazastripen torsdag morgen etter melding om en våpenhvile. Men Israel truer med å fortsette likvideringen av militante palestinere."/>
  </head>
  <body>
    <article>
      <h1>Israel truer med å drepe flere militante på Gazastripen tross melding om våpenhvile</h1>
      <h2>Det var stille på Gazastripen torsdag morgen etter melding om en våpenhvile. Men Israel truer med å fortsette likvideringen av militante palestinere.</h2>
      <address><time datetime="2019-11-14T06:09:25+00:00">14 Nov 2019, 06:09</time> by <a rel="author">NTB</a></address>
      <p>Minst 34 palestinere, mange av dem sivile, er blitt drept i løpet av to dager med israelske luftangrep, ifølge palestinske kilder. Blant de drepte er seks medlemmer av samme familie, ifølge helsepersonell og innbyggere på Gazastripen. Hendelsen granskes av israelske myndigheter.</p>
      <p>Samtidig har militante palestinere skutt nærmere 400 raketter mot Israel, men uten at noen er blitt drept.</p>
      <h3>– Gikk med på krav</h3>
      <p>Israel har fortsatt ikke bekreftet våpenhvilen som Islamsk hellig krig kunngjorde natt til torsdag. Men en ikke navngitt egyptisk tjenestemann bekrefter meldingen overfor nyhetsbyrået Reuters. Det er Egypt som har framforhandlet avtalen.</p>
      <p>Ifølge en talsmann i Islamsk hellig krig, Musab al-Braim, har Israel gått med på gruppens krav om å stanse både målrettede angrep mot militante palestinere og israelske soldaters skyting mot de ukentlige protestene ved grensen til Israel, melder nyhetsbyrået<a href="https://www.reuters.com/article/us-israel-palestinians-violence/israeli-strike-in-gaza-kills-six-civilians-medics-residents-idUSKBN1XO029?il=0"> Reuters</a>.</p>
      <p>Israels utenriksminister Israel Katz har nøyd seg med å si at «stillhet vil bli besvart med stillhet», men fastholder at landet ikke har noen planer om å oppgi politikken med å drepe militante palestinere i målrettede angrep.</p>
      <p>Blant palestinerne som er drept de to siste dagene, skal 16 være medlemmer av militante grupper.</p>
      <p>– Alle som var ledende militære tjenestemenn, som hadde planer om eller var involvert i terror og rakettangrep mot Israel, er eliminert. Og vi tenker å fortsette med det, sier Katz til den israelske hærens radiokanal.</p>
      <h3>Stille i morgentimene</h3>
      <p>Torsdag morgen ble det verken skutt raketter mot Israel fra Gazastripen eller meldt om israelske luftangrep mot den palestinske enklaven.</p>
      <p>Våpenhvilen skal ha trådt i kraft klokka 5.30.</p>
      <p>Det var Israels likvidering av en av lederne i Islamsk hellig krig, Baha Abu al-Atta, tidligere i uka som førte til den nye voldsopptrappingen. Også al-Attas kone ble drept i angrepet, mens to av parets barn ble såret, ifølge slektninger.</p>
      <p>Samtidig angrep israelske kampfly et hus i den syriske hovedstaden Damaskus, der en annen av gruppens ledere, Akram al-Ajouri, bodde. Al-Jouri skal ha kommet uskadd fra angrepet, mens sønnen og et barnebarn ble drept, opplyser slektninger.</p>
      <p>Militante palestinere svarte med en mengde rakettangrep mot det sørlige Israel, hvorav de aller fleste ble skutt ned av Israels rakettforsvar. Enkelte israelske bolighus og veier ble truffet uten at liv har gått tapt på israelsk side.</p>
      <p>Rakettene har lammet det sørlige Israel de to siste</p>
      <related>
        <h4>Les også</h4>
        <a href="https://www.bt.no/utenriks/i/Op0KpV/netanyahu-gir-opp-aa-danne-ny-regjering"/>
        <a href="https://www.bt.no/btmeninger/leder/i/1nw71q/netanyahu-har-begravd-tostatsloesningen"/>
        <a href="https://www.bt.no/kultur/i/wP53r1/stor-oldtidsby-oppdaget-i-israel"/>
        <a href="https://www.bt.no/nyheter/lokalt/i/BReKb0/elev-doede-etter-ulykke-paa-skoletur-i-israel"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/okonomi/i/rAOaAR/sbanken-kutter-i-antall-ansatte"/>
        <a href="https://www.bt.no/innenriks/i/BReLp7/noen-maa-gaa-varsellampene-har-vaert-ekstremt-mange"/>
        <a href="https://www.bt.no/bolig/i/6jeGmW/laget-plantevegg-den-er-et-smykke-i-stua-et-levende-kunstverk-som"/>
        <a href="https://www.bt.no/nyheter/lokalt/i/vQGBAw/minnestund-i-fana-kirke-han-doede-uten-at-noen-fikk-ta-farvel-med-ha"/>
        <a href="https://www.bt.no/nyheter/lokalt/i/opxedV/ansatte-i-akasia-kaos-og-altfor-faa-folk"/>
        <a href="https://www.bt.no/btmagasinet/i/wPkoR5/paa-jakt-etter-lesestoff-her-er-ukens-anbefalinger"/>
      </related>
      <ol>
        <li>
          <a href="https://www.bt.no/tag/Israel">Israel</a>
        </li>
        <li>
          <a href="https://www.bt.no/tag/Gaza">Gaza</a>
        </li>
        <li>
          <a href="https://www.bt.no/tag/Jihad">Jihad</a>
        </li>
        <li>
          <a href="https://www.bt.no/tag/Krig">Krig</a>
        </li>
        <li>
          <a href="https://www.bt.no/tag/Konflikt">Konflikt</a>
        </li>
      </ol>
    </article>
  </body>
</html>