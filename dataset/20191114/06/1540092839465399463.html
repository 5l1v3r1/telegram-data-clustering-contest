<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197301/tsipras-h-kyvernisi-stinei-tileoptika-sooy-sta-exarxeia-se-panepistimia-akomi-kai-kinimatografoys"/>
    <meta property="og:site_name" content="CNN.gr"/>
    <meta property="article:published_time" content="2019-11-14T06:22:27+00:00"/>
    <meta property="og:title" content="Τσίπρας: Η κυβέρνηση στήνει τηλεοπτικά σόου στα Εξάρχεια, σε Πανεπιστήμια ακόμη και κινηματογράφους"/>
    <meta property="og:description" content="Στην Κοζάνη βρέθηκε χθες το απόγευμα ο πρόεδρος του ΣΥΡΙΖΑ Αλέξης Τσίπρας , που κάνει περιοδεία στη δυτική Μακεδονία."/>
  </head>
  <body>
    <article>
      <h1>Τσίπρας: Η κυβέρνηση στήνει τηλεοπτικά σόου στα Εξάρχεια, σε Πανεπιστήμια ακόμη και κινηματογράφους</h1>
      <h2>Στην Κοζάνη βρέθηκε χθες το απόγευμα ο πρόεδρος του ΣΥΡΙΖΑ Αλέξης Τσίπρας, που κάνει περιοδεία στη δυτική Μακεδονία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 08:22 , 14 November 2019</p>
      <p>Σε ανοιχτή συζήτηση μελών και φίλων του κόμματος στο κατάμεστο αμφιθέατρο της Στέγης Ποντιακού Πολιτισμού ο Αλέξης Τσίπρας τόνισε ότι «ερχόμαστε στην Κοζάνη όπως κάνουμε εδώ και καιρό σε πολλές πόλεις της χώρας, <b>όχι για να ζητήσουμε την ψήφο σας, αλλά για να (σας) ακούσουμε και να χτίσουμε μαζί μια νέα σχέση</b>». Πρόσθεσε ότι τα μέλη της παράταξης θέλουμε «να είναι συμμέτοχοι στις μεγάλες αποφάσεις που θα πάρουμε για το μέλλον του τόπου, να είναι συμμέτοχοι στις προγραμματικές μας αναζητήσεις».</p>
      <p>«Δεν μας απασχολεί το πώς θα ξαναγυρίσουμε στις καρέκλες της εξουσίας, γιατί εμείς δεν γεννηθήκαμε σε αυτές και δεν μας έπιασε στερητικό σύνδρομο όπως αυτούς που τους έλειψε η καρέκλα της εξουσίας και η δυνατότητα να εξουσιάζουν», σχολίασε ο πρόεδρος του ΣΥΡΙΖΑ. «Εμείς <b>θέλουμε να ξαναγυρίσουμε και θα ξαναγυρίσουμε να βάλουμε ένα λιθαράκι να πάει ο τόπος μας πιο μπροστά</b>».</p>
      <p>Ο Αλέξης Τσίπρας απευθυνόμενος στα μέλη του κόμματός του υπογράμμισε ότι σε αυτή την προσπάθεια της διεύρυνσης «θα πρέπει να πείσουμε ακόμη και τους εαυτούς μας» ότι «ο ΣΥΡΙΖΑ δεν είναι ο πρόεδρος του, ούτε τα στελέχη του, αλλά η βάση του, ο κόσμος που τον στήριξε». Ζήτησε να υπάρξει <b>αδιαμεσολάβητη σχέση με τους πολίτες</b> «χωρίς να ζητάμε πιστοποιητικά κοινωνικών και πολιτικών φρονημάτων, αλλά να είμαστε ανοικτοί σε όλους και σε όλες μας στήριξαν ανεξάρτητα από την μήτρα και την πολιτική καταγωγή που προέρχονται».</p>
      <p>Επιδεικνύοντας διάθεση να κάνει <b>αυτοκριτική</b>, αναφέρθηκε στην αμέλεια από πλευράς του κόμματος του αλλά και του ιδίου στην επαφή με τους πολίτες εξαιτίας του φόρτου και της ευθύνης της διακυβέρνησης της χώρας. «Ακόμη και εγώ ήμουν κλεισμένος στα κυβερνητικά κτήρια αντιμετωπίζοντας δύσκολες καταστάσεις αλλά και δύσκολες αποφάσεις, με αποτέλεσμα να υπάρξει έλλειμμα στην επαφή με τους πολίτες», αναγνώρισε. Συμπλήρωσε όμως ότι είναι απαράδεκτο έλλειμμα ο ΣΥΡΙΖΑ του 36 % της νίκης και του 32% σε συνθήκες ήττας, η «νέα κυβερνώσα αριστερά της εποχής μας», να έχει «<b>οργανωτική δομή που αντιστοιχεί σε κόμμα του 3%</b>». Και πρόσθεσε ότι «είναι απόφαση μας αυτό να το αλλάξουμε και θα το αλλάξουμε δημιουργικά».</p>
      <p>Αναφερόμενος στα <b>πεπραγμένα της κυβέρνησης</b> μίλησε για <b>προσπάθεια παλινόρθωσης του παλιού πολιτικού συστήματος</b> και του παλιού πολιτικού προσωπικού που φέρει ευθύνη για την χρεοκοπία της χώρας και σήμερα ακολουθεί πολιτικές πανομοιότυπες με αυτές που οδήγησαν τη χώρα στην κρίση.</p>
      <p>Μίλησε για <b>ασφυκτικό εναγκαλισμό</b> και συσσώρευση δύναμης μέσων ενημέρωσης που υπερασπίζονται ένα κόμμα, μια κυβέρνηση, μια πολιτική. Χαρακτήρισε το συγκεκριμένο γεγονός «απειλητικό φαινόμενο για την δημοκρατία» ενώ επισήμανε ότι «δεν υπήρξε ποτέ άλλοτε» τέτοια κατάσταση «από την μεταπολίτευση μέχρι σήμερα».</p>
      <p>Αναφερόμενος στα ζητήματα της <b>εκπαίδευσης</b>, χαρακτήρισε εκδ<b>ικητική την στάση της υπουργού Παιδείας Νίκης Κεραμέως απέναντι στην νέα γενιά,</b> σχολιάζοντας την απόφαση να καταργηθούν πανεπιστημιακά τμήματα, συμπεριλαμβανομένων τμημάτων του ΠΔΜ. «Πάνω από 3.500 φοιτητές δεν θα εισέλθουν σε αυτά τα τμήματα και το ερώτημα είναι το κάνουν αυτό επειδή ήταν μόνο απόφαση του ΣΥΡΙΖΑ;», πριν προσθέσει: «<b>θέλουν να δημιουργήσουν πελατεία για ιδιωτικά συμφέροντα και στο χώρο της τριτοβάθμιας εκπαίδευσης</b>». Ο πρόεδρος του ΣΥΡΙΖΑ μίλησε για «<b>συστηματική και στοχευμένη συκοφάντηση του δημόσιου πανεπιστημίου από τα μέσα ενημέρωσης</b>, όπου ο μέσος τηλεθεατής έχει την εντύπωση ότι τα πανεπιστήμια δεν κάνουν μαθήματα, παρασκευάζουν μόνο μολότοφ». Παραδέχθηκε ότι <b>υπάρχουν μεμονωμένα φαινόμενα</b> σε κάποιες σχολές στο κέντρο της Αθήνας που «πρέπει να τα αντιμετωπίσουμε, αλλά δεν πρέπει να δυσφημίζουμε το δημόσιο πανεπιστήμιο ενώ την ίδια ώρα να κλείνουν σχολές και τμήματα σε όλη την Ελλάδα».</p>
      <p>Για το ζήτημα του <a href="https://www.cnn.gr/eidhseis/tag/496/prosfgiko"><b>προσφυγικού</b> </a>μίλησε για «<b>αδυναμία, ανετοιμότητα και ανικανότητα της κυβέρνησης να διαχειριστεί το πρόβλημα</b>», υπενθύμισε ότι οι αρμοδιότητες της διαχείρισής του ανατέθηκαν σε σειρά υπουργών της για να καταλήξει στο τέλος ως αρμοδιότητα σ’ έναν υφυπουργό Άμυνας που καλείται να συντονίζει 4 υπουργούς. Συμπλήρωσε ότι προεκλογικά, η ΝΔ «<b>χάιδεψε συντηρητικά αυτιά</b> ενώ <b>αξιοποίησε τα πιο μισαλλόδοξα αισθήματα για να αλιεύσει ψήφους</b>. Σήμερα η κυβέρνηση έχει εγκλωβιστεί σε αυτή την ρητορική, πολλά στελέχη της <b>χαρακτηρίζουν τους πρόσφυγες</b> <b>εισβολείς</b>, ενώ βουλευτές του κυβερνώντος κόμματος κάνουν ακραίες και μισαλλόδοξες δηλώσεις».</p>
      <p>Τα παραπάνω σοβαρά προβλήματα της κυβέρνησης στην διαχείριση του προσφυγικού καθώς οι αντιφάσεις στην ρητορική της ακόμη και στο θέμα της <b>Συμφωνίας των Πρεσπών</b>, αναγκάζουν την κυβέρνηση να οργανώνει επικοινωνιακή πολιτική στήνοντας <b>τηλεοπτικά σόου στα Εξάρχεια, στις πανεπιστημιακές σχολές, ακόμη και σε κινηματογράφους</b> όπου ένστολοι εισβάλουν και συλλαμβάνουν ανήλικους, έκρινε.</p>
      <p>Αναφερόμενος στα τελευταία γεγονότα – τις συλλήψεις φοιτητών, τις συγκρούσεις φοιτητών και ΜΑΤ – δήλωσε ότι «<b>μοιάζουν με εικόνες που είναι βγαλμένες από την δεκαετία του ’50, του μετεμφυλιακού κράτους, όχι την Ελλάδα του 2019</b>». Διερωτήθηκε γιατί η κυβέρνηση δεν προχωρά με τον ίδιο ζήλο «στην εφαρμογή της νομιμότητας στους εγκληματίες του λευκού κολάρου που λήστεψαν τα δημόσια ταμεία, στους τραπεζίτες που έχουν ασυλία και στους υπουργούς που προωθούν την ασυλία των αδικημάτων τους».</p>
      <p>Κατά τη διάρκεια του διαλόγου που αναπτύχθηκε ορισμένοι έθεσαν το θέμα των διαδικασιών της <b>διεύρυνσης του κόμματος</b> και τις εγγυήσεις που θα πρέπει να υπάρξουν για όσους που θα θελήσουν να εισέλθουν στο ΣΥΡΙΖΑ προερχόμενοι από άλλους πολιτικούς χώρους.</p>
      <p>Την ανοικτή συνέλευση στην Κοζάνη παρακολούθησαν βουλευτές του κόμματος από την δυτική Μακεδονία και ο πρώην υπουργός παιδείας <b>Κωσταντίνος Γαβρόγλου</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197332/tsipras-gia-xrysoxoidi-anenoxlitoi-oi-emporoi-narkotikon-xylofortonoyn-toys-foitites">Τσίπρας για Χρυσοχοΐδη: Ανενόχλητοι οι έμποροι ναρκωτικών, ξυλοφορτώνουν τους φοιτητές</a>
        </li>
        <li>
          <a href="https://www.cnn.gr/news/ellada/story/197306/analipsi-eythynis-gia-tin-epithesi-kata-astynomikon-sta-exarxeia">Ανάληψη ευθύνης για την επίθεση κατά αστυνομικών στα Εξάρχεια</a>
        </li>
        <li>
          <a href="https://www.cnn.gr/news/politiki/story/197289/tsipras-dimioyrgoyme-tin-dimokratiki-kai-proodeytiki-parataxi-tis-neas-epoxis">Τσίπρας: Δημιουργούμε την δημοκρατική και προοδευτική παράταξη της νέας εποχής</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/880/panepistimio">ΠΑΝΕΠΙΣΤΗΜΙΟ</a>
        </li>
        <li>
          <a href="https://www.cnn.gr/eidhseis/tag/1262/exarxeia">ΕΞΑΡΧΕΙΑ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197332/snapshot/1AB305814.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197313/snapshot/adrian-dascal-j6gusXDBrBI-unsplash.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197333/snapshot/371428.jpg"/>
      </figure>
    </article>
  </body>
</html>