<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/je-na-stari-celini-se-kaj-odprtega"/>
    <meta property="og:site_name" content="Primorske novice"/>
    <meta property="article:published_time" content="2019-11-14T06:00:00+00:00"/>
    <meta property="og:title" content="Je na stari celini še kaj odprtega?"/>
    <meta property="og:description" content="Ukrajina, Španija, Poljska, Belgija, Rusija in Italija so reprezentance, ki so si še pred sklepnim novembrskim ciklom skupinskih dvobojev že priigrale nastop na evropskem prvenstvu v nogometu leta 2020."/>
  </head>
  <body>
    <article>
      <h1>Je na stari celini še kaj odprtega?</h1>
      <address><time datetime="2019-11-14T06:00:00+00:00">14 Nov 2019, 06:00</time> by <a rel="author">Aleš Sorta</a></address>
      <p>
        <b>Ukrajina, Španija, Poljska, Belgija, Rusija in Italija so reprezentance, ki so si še pred sklepnim novembrskim ciklom skupinskih dvobojev že priigrale nastop na evropskem prvenstvu v nogometu leta 2020.</b>
      </p>
      <figure>
        <img src="https://static.primorske.si/foto/highres/sport/719682_261-zahavi.jpg"/>
        <figcaption>Izraelski reprezentant Eran Zahavi (desno) je z enajstimi goli prvi strelec kvalifikacij, enega je dosegel tudi septembra v Stožicah.  Foto: Jure Makovec / AFP / Profimedia</figcaption>
      </figure>
      <p>Od danes do sobote bo odigran predzadnji krog, vseh 24 udeležencev prvenstva stare celine pa bo znanih najkasneje po torkovih soočenjih, ko bodo kvalifikacijski cikel sklenili tudi v slovenski <b>skupini G</b>. Izbranci <b>Matjaža Keka</b> bodo za konec gostovali pri vodilni Poljski, ki si je dva kroga pred koncem že zagotovila nastop na evropskem prvenstvu (EP). Drugo vozovnico za EP si bo slej ko prej priigrala Avstrija. Če ne v soboto doma z Makedonci, pa v torek v Latviji, ki je še brez točke. Verjeti gre, da bo tako ostalo tudi po sobotnem soočenju v Stožicah.</p>
      <h3>Kosovo in Srbija</h3>
      <p>Kje je še kaj odprtega? Anglija (15 točk) bi z nocojšnjo domačo zmago nad odpisano Črno goro tudi formalno potrdila uvrstitev na EP, derbi <b>skupine A</b> pa bo v Plznu. Češka (12) je sicer favorit tako na nocojšnji tekmi kot tudi za končno drugo mesto. Presenetljivo Kosovo (11) potrebuje podvig in nato na nedeljskem obračunu v Prištini z Anglijo bržkone še enega. V <b>skupini B</b> bo v 9. krogu imela brezskrbna Ukrajina tekmovalni premor, počitka pa si bržkone ne bo privoščil <b>Cristiano Ronaldo</b>.</p>
      <blockquote><b>6 <br/></b>ekip si je že priigralo uvrstitev na evropsko prvenstvo</blockquote>
      <p>Branilci lovorike Portugalci (11) najverjetneje potrebujejo dve zmagi, najprej proti Litvi doma in nato še v Luksemburgu. Srbija (10) jim namreč diha za ovratnik. Nocoj bodo svoj nastop na EP bržkone potrdili svetovni prvaki Francozi (19), ki bodo gostili Moldavce. Veliko tekmovanje se po daljšem času nasmiha tudi Turčiji (19), ki bi si nocoj lahko privoščila tudi domač poraz z Islandijo (15). V nedeljskem zadnjem krogu<b> skupine H</b> Turki namreč gostujejo v Andori.</p>
      <p>Jutri bodo dejavni v na papirju najbolj negotovi <b>skupini D</b>. Dejansko pa je tretja Švica (11) z eno nogo že na EP. Za zanesljivo napredovanje mora najprej doma ugnati Gruzijo in nato še Gibraltar v gosteh. Na dlani je, da bosta o drugem potniku na EP v ponedeljek v medsebojni tekmi odločali Republika Irska (12) in Danska (12). Danci bodo jutri opravili strelski trening z Gibraltarjem, kar pomeni, da jim bo v Dublinu zadostoval že remi. Ircem, ki bodo v 9. krogu prosti, pred domačimi gledalci šteje le zmaga. Tako bi bili ob enakem številu točk boljši v dodatnem kriteriju, izkupičku v medsebojnih dvobojih.</p>
      <h3>Od Zenice do Reke</h3>
      <p>V <b>skupini F</b> ob že uvrščeni Španiji v boju za drugo mesto najbolje kaže Švedom (15), ki bi si že z jutrišnjim remijem v Romuniji (14) rezervirali drugo mesto pred zaključnim domačim soočenjem s Ferskimi otoki. Romune za konec čaka ponedeljkovo gostovanje v Španiji. V <b>skupini J</b> dejansko ni neznank. Ob Italiji si bo zgodovinski nastop na svojem prvem velikem tekmovanju po vsej verjetnosti že nocoj priigrala Finska (15), ki bo doma gostila Liechtenstein. Pred Bosno in Hercegovino (10) bo tako bržkone le revialni dvoboj v Zenici z Italijo.</p>
      <p>V <b>skupini C</b> bi lahko Nizozemska in Nemčija (obe 15) potrdili uvrstitev na EP že v soboto. Severno Irsko (12) čaka misija nemogoče: v Belfastu bi morala najprej pasti Nizozemska, v torek pa bi morali položiti orožje še Nemci v Frankfurtu. Bolj nepredvidljiv bi utegnil biti razplet v <b>skupini E</b>, še posebej, če bi se Hrvatom (14) v soboto v njihovi zadnji tekmi v teh kvalifikacijah zalomilo na dvoboju s Slovaško (10). Razvoj dogodkov na Reki bodo pozorno spremljali Madžari (12), ki bodo svojo preostalo tekmo odigrali v torek pri Walesu (8). Valižani, ki bodo nocoj gostovali v Azerbajdžanu, še ohranjajo neznatne možnosti za uvrstitev na EP. V <b>skupini I</b> ni več neznank, napredovanje sta si že zagotovili Belgija in Rusija.</p>
    </article>
  </body>
</html>