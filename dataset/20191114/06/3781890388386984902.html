<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741595"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T06:55:00+00:00"/>
    <meta property="og:title" content="สั่งเข้มมาตรการปลอดภัย ให้ทุกศาลต้องมี'คอร์ทมาแชล'"/>
    <meta property="og:description" content="เลขาธิการสำนักงานศาล เผยมาตรการปลอดภัยสั่งห้องคุมศาลตั้งกรง 2 ชั้น ให้ห่าง 15 เมตร ปีหน้าต้องมีคอร์ทมาแชล 2 คนต่อศาล ชี้ข้อเท็จจริงเหตุยิงกันศาลจันทบุรีรู้ผลพรุ่งนี้ (15 พ.ย.)"/>
  </head>
  <body>
    <article>
      <h1>สั่งเข้มมาตรการปลอดภัย ให้ทุกศาลต้องมี'คอร์ทมาแชล'</h1>
      <address>
        <time datetime="2019-11-14T06:55:00+00:00">14 Nov 2019, 06:55</time>
      </address>
      <p>
        <b>เลขาธิการสำนักงานศาล เผยมาตรการปลอดภัยสั่งห้องคุมศาลตั้งกรง 2 ชั้น ให้ห่าง 15 เมตร ปีหน้าต้องมีคอร์ทมาแชล 2 คนต่อศาล ชี้ข้อเท็จจริงเหตุยิงกันศาลจันทบุรีรู้ผลพรุ่งนี้ (15 พ.ย.)</b>
      </p>
      <p>เมื่อวันที่ 14 พ.ย. ที่ห้องประชุมสำนักงานศาลยุติธรรม นายสราวุธ เบญจกุล เลขาธิการสำนักงานศาลยุติธรรม กล่าวถึง การวางมาตรการความปลอดภัยบริเวณศาลและให้ถือปฏิบัติเคร่งครัด หลังเกิดเหตุการณ์ผู้ต้องขังหลบหนีที่ศาลจังหวัดพัทยา รวมถึงเหตุยิงกันของคู่ความคดีในศาลจังหวัดจันทบุรี เวลาไล่เลี่ยในช่วงเดือนที่ผ่านมาว่า ขณะนี้ตนได้ออกคำสั่งกำหนดมาตรการ 3 ส่วน 1.ด้านอาคารสถานที่และการจัดสถานที่คุมขังที่จะวางมาตรการให้เกิดความปลอดภัยไม่ให้หลบหนีที่คุมขังหรือแหกหัก (หมายถึงการหลบหนีจากคุก) หรือทำร้ายประชาชนหรือเจ้าหน้าที่ต่างๆ โดยในส่วนของการปรับปรุงพื้นที่ห้องควบคุมตัวในศาลก็จะต้องมีลูกกรงกั้น 2 ชั้น ซึ่งต้องมีระยะห่างประมาณ 10 -15 เมตร ระหว่างผู้ต้องขังกับญาติที่มาเยี่ยม ขณะที่การสื่อสารระหว่างญาติที่มาเยี่ยมกันสามารถใช้อุปกรณ์สื่อสารที่ศาลเตรียมไว้ให้พูดคุยกันได้ เพื่อความปลอดภัยไม่ให้มีการลักลอบส่งอาวุธรวมถึงสิ่งต้องห้ามเข้าไปในบริเวณที่ควบคุม โดยยอมรับว่าศาลบางแห่งยังต้องมีการปรับปรุงบริเวณห้องควบคุมตัวให้เป็นไปตามมาตรฐานที่ต้องมีการดำเนินการแก้ไขต่อไป<br/><br/>2.เรื่องอุปกรณ์ที่สนับสนุนด้านความปลอดภัย เรื่องนี้ตนได้เน้นย้ำให้ทางศาลทั่วประเทศสำรวจเครื่องมืออุปกรณ์เกี่ยวกับความปลอดภัย พร้อมแจ้งผลกลับมาเพื่อวิเคราะห์ประเมินทั้งหมดว่ามีความจำเป็นต้องเพิ่มจุดไหนบ้าง ส่วนที่วิจารณ์กันว่าบางศาลเข้าได้ทั้งด้านหน้า-ด้านหลัง ตรงจุดนี้ต้องมาทบทวนควรเปิดให้เข้าได้กี่จุด ต้องเพิ่มเครื่องมืออื่นใดเข้าไปอีก เช่น เครื่องตรวจอาวุธหากต้องเพิ่มก็จะพิจารณาของบประมาณต่อไป 3.ส่วนอัตรากำลังเจ้าหน้าที่ของศาลเองนั้น ก็มีเจ้าพนักงานตำรวจศาล (คอร์สมาแชล) ที่ผ่านการฝึกอบรมและตามกฎหมายมีอาวุธประจำกายได้ ขณะนี้ที่ได้บรรจุมาตั้งแต่เดือน ส.ค.62 จำนวนที่ 35 คน โดยยังไม่ครบตามอัตรา 309 คน ที่เคยกำหนดไว้ในโครงการแต่เราก็จะได้จัดสรรที่มีอยู่เพื่อดำเนินการตรวจและวางมาตรการเสริมความปลอดภัย นอกเหนือจากแต่ละพื้นที่จะมีตำรวจประจำพื้นที่และราชทัณฑ์ ศาลก็ยังมีเจ้าหน้าที่ รปภ.จาก อผศ. ประจำศาลทั่วประเทศเกือบ 2,000 คน ซึ่งกำลังทั้งหมดก็จะเสริมในการตรวจตราอาวุธต่างๆ ด้วย ทั้งนี้มาตรการที่ออกมาก็ได้วางระบบให้ทุกส่วนดำเนินการอย่างเคร่งครัดและเข้มงวด และด้วยความในความจำเป็นขณะนี้ในส่วนของคอร์ทมาแชลที่ยังไม่ครบตามจำนวนสำนักงานศาลฯ ได้เร่งที่จะสรรหาให้ได้ภายในปีหน้า เพราะตั้งเป้าที่จะให้มีคอร์ทมาแชลประจำศาลต่างๆ ทั่วประเทศ 1-2 คน ซึ่งส่วนนี้จะมีการเสนอคณะกรรมการข้าราชการศาลยุติธรรมหรือ ก.ศ. ของบประมาณที่จะดำเนินการให้ได้ภายในปีหน้า</p>
      <figure>
        <img src="https://www.dailynews.co.th/admin/upload/20191114/news_hLGXVRaYzj132209_533.jpg?v=20191114156?v=5385"/>
      </figure>
      <p>“นอกจากการจัดกำลังคน เครื่องตรวจจับอาวุธทั้งในรูปแบบประตูหรือใช้มือในการตรวจจะต้องมีคุณภาพและอุปกรณ์กล้องวงจรปิดก็มีความสำคัญในการติดตามเพื่อดำเนินการต่างๆ ในเรื่องนี้ก่อนอื่นผมต้องเรียนทุกท่านก่อน ในพื้นที่ของศาลเป็นเขตหวงห้ามไม่สามารถนำอาวุธหรือสิ่งต้องห้าม สิ่งผิดกฎหมายเข้าไปในบริเวณศาลได้ ฉะนั้นจากการวางมาตรการและที่ได้กำชับไป ผมขอให้มั่นใจได้ว่าเราจะดูแลความปลอดภัยให้ดีที่สุด และจะป้องกันไม่ให้เกิดเหตุทำนองนี้ขึ้นมาอีก” เลขาธิการสำนักงานศาลยุติธรรม กล่าวและว่า สิ่งที่อยากจะขอความช่วยเหลือและความร่วมมือจากพี่น้องประชาชน ไม่ว่าจะมาศาลหรือไม่มาศาลก็ดี หากมีข้อมูลหรือทราบเบาะแสว่าจะเกิดเหตุร้ายหรือมีสิ่งปกติ ช่วยแจ้งข้อมูลผ่านประชาสัมพันธ์ศาล หรือ ผอ.สำนักงานประจำศาล เพื่อป้องกันไม่ให้เกิดเหตุร้ายขึ้น โดยที่ผ่านมาก็เคยมีที่ศาลได้รับข้อมูลจากประชาชนที่มาติดต่อศาลแล้วสามารถป้องกันเหตุกับสิ่งผิดปกติได้ซึ่งไม่ปรากฎเป็นข่าว เช่น การพบวัตถุต้องสงสัยเราต้องประสานขอส่งเจ้าหน้าที่อีโอดีตรวจสอบว่าจะเป็นวัตถุระเบิดหรือไม่ ซึ่งสิ่งเหล่านี้ก็จะเป็นการช่วยป้องกันและลดความเสียหายลงได้</p>
      <figure>
        <img src="https://www.dailynews.co.th/admin/upload/20191114/news_zCWFLwSStJ132209_533.jpg?v=20191114156?v=8801"/>
      </figure>
      <p>เมื่อถามถึงความคืบหน้ากรณีที่มีคำสั่งส่ง คอร์ทมาแชล ลงพื้นที่ศาลจังหวัดจันทบุรีเมื่อวันที่ 13 พ.ย. เพื่อตรวจสอบข้อเท็จจริงและรายงานด้านความปลอดภัย นายสราวุธ กล่าวว่า มีรายงานเบื้องต้นว่าอัตรากำลังเจ้าหน้าที่ไม่เพียงพอ รวมทั้งประสิทธิภาพของเจ้าหน้าที่ตำรวจที่มาประจำในศาลมีศักยภาพไม่เต็มร้อย ส่วนที่จะมองว่าเป็นความบกพร่องของศาลที่ทำให้เกิดเหตุยิงกันนี้ จากกล้องวงจรปิดจะเห็นได้ชัดว่าผู้ก่อเหตุได้รอจังหวะระหว่างเจ้าหน้าที่ไปเคารพธงชาติและซักซ้อมขั้นตอนการปฏิบัติงานระหว่างตรวจแถว เพื่อนำอาวุธเข้าไป อย่างไรก็ดี ในกระบวนการสืบสวนตรวจสอบข้อเท็จจริงเบื้องต้นของคอร์ทมาแชล เพื่อประมวลเหตุการณ์ทั้งหมด คาดว่าจะทราบผลภายในวันพรุ่งนี้ (15 พ.ย.)</p>
    </article>
  </body>
</html>