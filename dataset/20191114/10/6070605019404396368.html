<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Quatre-incendis-segueixen-control-Australia_0_2343965684.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T10:20:18+00:00"/>
    <meta property="og:title" content="Quatre morts als incendis que segueixen sense control a Austràlia"/>
    <meta property="og:description" content="Excaps de bombers acusen el govern de no haver-se preparat per no voler parlar de la crisi climàtica"/>
  </head>
  <body>
    <article>
      <h1>Quatre morts als incendis que segueixen sense control a Austràlia</h1>
      <h2>Excaps de bombers acusen el govern de no haver-se preparat per no voler parlar de la crisi climàtica</h2>
      <address>
        <time datetime="2019-11-14T10:20:18+00:00">14 Nov 2019, 10:20</time>
      </address>
      <p>Quatre persones han mort en els incendis que cremen a dos estats d'Austràlia des de fa una setmana i que ja han deixat més d'un milió d'hectàrees calcinades, principalment terres de conreu i matolls, a més de destruir centenars de cases.</p>
      <p>Els incendis s'han vist alimentats per la sequedat del terreny –fa tres anys que pateix una sequera–, i la violència de les flames ha obert un debat nacional a Austràlia sobre l'emergència climàtica, que té efectes directes des de fa temps al país. Tot i així, el primer ministre, el conservador Scott Morrison, du a terme una política més procliu a la indústria petroliera que no pas a l'acció climàtica.</p>
      <p>Morrison ha esquivat en els últims dies les preguntes dels periodistes que vinculaven els incendis amb la crisi climàtica i ha criticat els activistes mediambientals –el moviment de joves estudiants School Strike és molt fort al país– i els dirigents de l'oposició per treure el tema. Aquest dijous fins i tot un grup d’antics caps de bombers ha afirmat que la negativa del govern a discutir qüestions relatives al canvi climàtic impedeix als equips d'emergència preparar-se bé per als incendis a gran escala, segons Reuters.</p>
      <p>Greg Mullins, excap dels serveis d'emergència de Nova Gales del Sud, assegura que ell i 23 caps de bombers i emergències més havien intentat tenir una reunió amb Morrison des de l'abril perquè "sabien que arribava una crisi d'incendis", però que tant ells com els actuals caps de bombers havien estat bloquejats a les discussions i que "no se'ls permetia" esmentar el canvi climàtic. "A aquest govern no li agrada parlar del canvi climàtic", ha dit Mullins.<br/><br/>El vice primer ministre Michael McCormack va dir fa uns dies que relacionar els incendis amb el suport del govern de la indústria del carbó eren "els deliris d'alguns verds il·luminats de la capital".</p>
      <h3>Sense pluges a la vista i temperatures a l'alça</h3>
      <p>Les previsions meteorològiques oficials per a Austràlia auguren, de fet, que els incendis encara poden seguir cremant durant dies o setmanes, ja que no es preveuen pluges substancials durant almenys tres mesos i s'espera que les temperatures pugin a partir de la setmana que ve, en plena primavera australiana.</p>
      <p>Els dos principals focus d'incendi són als estats de Nova Gal·les del Sud i Queensland, a l'est del país. L'Oficina de Meteorologia d'Austràlia (BOM) diu que només hi ha un 25% de probabilitats que la costa est rebi precipitacions mitjanes entre l'1 de desembre i el 28 de febrer, i que en canvi hi ha més d’un 80% de probabilitats que les temperatures superin els nivells mitjans durant els pròxims tres mesos.<br/><br/>El subcomissari del Servei de Bombers Rurals de Nova Gal·les del Sud, Rob Rogers, alerta que els bombers ja estan molt cansats de combatre el foc que crema des de fa dies, però s'enfronten a unes setmanes també molt complicades. "Les condicions començaran a escalfar-se demà, i seguiran pujant les temperatures el cap de setmana i principis de la setmana que ve, per tornar després a unes condicions més de ràfegues", ha pronosticat Rogers al canal 7 d'Austràlia.<br/><br/>El nombre de morts pels incendis ha augmentat aquest dijous a quatre després que la policia hagi informat de la troballa del cos d'un home a la zona forestal de Nova Gal·les del Sud que ha estat arrasada pel foc.</p>
    </article>
  </body>
</html>