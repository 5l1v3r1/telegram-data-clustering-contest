<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T10:05:00+00:00"/>
    <meta property="og:title" content="تشدید اعتراضات به انتخاب «آنز» بعنوان رئیس‌جمهور موقت بولیوی؛ یک نفر کشته شد"/>
    <meta property="og:description" content="به گزارش فارس، هواداران «اوو مورالس» رئیس‌جمهور مستعفی بولیوی با برگزاری تظاهرات به اقدام «ژیناین آنز» سناتور این کشور در معرفی خود به عنوان رئیس‌جمهور موقت بولیوی اعتراض کردند که نیروهای امنیتی با توسل به زور، این اعتراضات را به خشونت تبدیل کردند."/>
  </head>
  <body>
    <article>
      <h1>تشدید اعتراضات به انتخاب «آنز» بعنوان رئیس‌جمهور موقت بولیوی؛ یک نفر کشته شد</h1>
      <address>
        <time datetime="2019-11-14T10:05:00+00:00">14 Nov 2019, 10:05</time>
      </address>
      <p>اعتراضات در بولیوی در پی معرفی سناتور اهل این کشور بعنوان رئیس‌جمهور موقت همچنان ادامه دارد و نیروهای امنیتی این اعتراضات را به خشونت تبدیل کرده‌اند و ظاهراً یک نفر جان خود را از دست داده است.</p>
      <p>به گزارش فارس، هواداران «اوو مورالس» رئیس‌جمهور مستعفی بولیوی با برگزاری تظاهرات به اقدام «ژیناین آنز» سناتور این کشور در معرفی خود به عنوان رئیس‌جمهور موقت بولیوی اعتراض کردند که نیروهای امنیتی با توسل به زور، این اعتراضات را به خشونت تبدیل کردند.</p>
      <p>پس از آنکه «اوو مورالس» مجبور شد به منظور جلوگیری از خونریزی در پی اعتراضات به نتیجه انتخابات از سمت خود کناره‌گیری کند، آنز از خلاء‌ قدرت سوء‌استفاده کرد و خود را بعنوان رئیس‌جمهور موقت معرفی کرد.</p>
      <p>بنا به گزارش شبکه «بی بی سی»، پلیس ضدشورش با حمله به هواداران مورالس، صحنه اعتراضات را به خشونت تبدیل کرد و از طرف دیگر، قانونگذاران وفادار به مورالس نیز مشروعیت خانم ژیناین آنز را بعنوان رئیس‌جمهور موقت بولیوی زیر سوال بردند.</p>
      <p>خبرگزاری فرانسه به نقل از یک منبع پزشکی گزارش داد در پی درگیری‌ها میان هواداران مورالس و پلیس بولیوی در نزدیکی شهر «سانتا کروز» یک جوان ۲۰ ساله کشته شد.</p>
      <p>طبق گزارش بی بی سی، پلیس ضدشورش بولیوی روز گذشته (چهارشنبه) به سمت طرفداران مورالس در حالی گاز اشک‌آور پرتاب کرد که آنها به سمت کاخ ریاست‌جمهوری در «لاپاز» در حرکت بودند تا به انتصاب آنز که دادگاه قانون اساسی بولیوی نیز آن را تأیید کرده بود، اعتراض کنند.</p>
      <p>در پی اقدام خشونت‌بار پلیس، برخی از معترضان از تخته‌های چوبی و صفحات فلزی بعنوان سلاح استفاده کردند و شعار «هم‌اکنون، جنگ داخلی» سر می‌دادند.</p>
      <p>بر اساس این گزارش، اعتراضاتی در دیگر شهرهای بولیوی از جمله «ال آلتو» و «ال چاپار» نیز در اعتراض به انتصاب آنز بعنوان رئیس‌جمهور موقت بولیوی برگزار شد.</p>
      <p>برخی نمایندگان پارلمان بولیوی در حمایت از مورالس جلسه کنگره به منظور رسمی کردن ادعای وی برای ریاست‌جمهوری را تحریم کردند و مانع از حد نصاب آراء برای رسمیت بخشیدن به ریاست‌جمهوری وی شدند.</p>
      <p>گزارش‌ها حاکی از آن است که پلیس روز گذشته از ورود برخی نمایندگان طرفدار مورالس به مجمع پارلمانی ممانعت کردند.</p>
      <p>مورالس که اوایل هفته در پی تشدید اعتراضات و به منظور جلوگیری از خونریزی از سمت خود کناره‌گیری کرد و با گرفتن پناهندگی عازم مکزیک شد، روز گذشته، اقدام قانونگذار مخالف دولتش در اعلام خود به عنوان رئیس‌جمهور موقت را  خیانت‌بارترین و وحشتناک‌ترین کودتای تاریخ جهان خواند.</p>
    </article>
  </body>
</html>