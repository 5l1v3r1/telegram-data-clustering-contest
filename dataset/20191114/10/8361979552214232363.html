<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/bud-yaku-derzhdopomogu-v-ukrajini-kontrolyuye-amku-naskilki-efektivno-vin-ce-robit-50053468.html"/>
    <meta property="og:site_name" content="НВ"/>
    <meta property="article:published_time" content="2019-11-14T10:40:00+00:00"/>
    <meta property="og:title" content="Контроль державної допомоги в Україні: Чи ефективно працює АМКУ"/>
    <meta property="og:description" content="Сьогодні доля будь-якої державної допомоги, яку має намір надати той чи інший центральний орган влади або місцевого самоврядування, залежить від рішення Антимонопольного комітету"/>
  </head>
  <body>
    <article>
      <h1>Контроль державної допомоги в Україні: Чи ефективно працює АМКУ</h1>
      <h2>Сьогодні доля будь-якої державної допомоги, яку має намір надати той чи інший центральний орган влади або місцевого самоврядування, залежить від рішення Антимонопольного комітету</h2>
      <address><time datetime="2019-11-14T10:40:00+00:00">14 Nov 2019, 10:40</time> by <a rel="author">Євген Дудник</a></address>
      <p>
        <b>
          <i>Матеріал підготовлено у співавторстві з Олександром Бондарчуком, керуючим партнером ADS Legal Group</i>
        </b>
      </p>
      <p>На виконання міжнародних зобов’язань України, взятих відповідно до Угоди про Асоціацію між Україною та Європейським Союзом, в Україні впроваджено <b>систему моніторингу та контролю державної допомоги суб'єктам господарювання</b>.</p>
      <p>Головне завдання нової для України системи — зробити субсидування державою бізнесу прозорим та ефективним. При цьому, дозволяється надавати лише таку державну допомогу, яка не шкодить конкуренції.</p>
      <p>З набранням у 2017 році чинності <a href="https://zakon.rada.gov.ua/laws/show/1555-18">Законом України</a> «Про державну допомогу суб'єктам господарювання», функції контрольного органу з питань державної допомоги покладено на Антимонопольний комітет України. Тепер доля будь-якої державної допомоги, яку має намір надати той чи інший центральний орган влади або місцевого самоврядування, залежить від рішення АМКУ.</p>
      <p>У свою чергу на Міжурядовій зустрічі з питань реформи конкурентного права, яка відбулася 07.11.2019, серед іншого, було презентовано перелік 10 ознак ефективного конкурентного відомства, сформульованих International Competition Network (ICN).</p>
      <p>Так, <b>конкурентне відомство можна вважати ефективним, якщо воно:</b></p>
      <p>A. Має чітку стратегію та план її імплементації;</p>
      <p>B. Використовує чіткі критерії для вибору пріоритетних проектів;</p>
      <p>C. Розуміє, що головним ресурсом є персонал і створює мотивуючі умови праці;</p>
      <p>D. Забезпечує ефективну комунікацію та адаптацію до аудиторії тощо.</p>
      <p>
        <b>Що ж ми маємо в АМКУ</b>
      </p>
      <p>
        <b>A. Стратегія та план її імплементації</b>
      </p>
      <p>Впровадження в Україні системи моніторингу та контролю державної допомоги здійснювалося на підставі програмних документів, таких як <a href="https://zakon.rada.gov.ua/laws/show/81-2010-%D1%80">Концепція </a>реформування системи державної допомоги суб'єктам господарювання та відповідного <a href="https://zakon.rada.gov.ua/laws/show/102-2013-%D1%80">Плану заходів</a>, прийнятих ще у 2010−2013 роках.</p>
      <p>Однак, час сплинув, і майже усі завдання, передбачені згаданими документами, вже давно виконані. Сьогодні АМКУ не має жодного оновленого стратегічного документу щодо розвитку системи контролю державної допомоги.</p>
      <p>
        <b>B. Вибір пріоритетних проектів</b>
      </p>
      <p>Напевно, через відсутність розуміння стратегічних цілей розвитку системи контролю державної допомоги, в АМКУ не переймаються і питанням визначення пріоритетів у діяльності з контролю державної допомоги.</p>
      <p>У <a href="http://www.amc.gov.ua/amku/doccatalog/document?id=151608&amp;schema=main">Річному звіті </a>відомства про державну допомогу за 2018 рік, до пріоритетних цілей роботу у цій сфері Комітет відніс:</p>
      <p>1. Розгляд повідомлень про нову держдопомогу.</p>
      <p>2. Внесення змін до законодавства щодо держдопомоги.</p>
      <p>3. Здійснення роз’яснювальної роботи.</p>
      <p>Однак Комітету вдалося заплутатися навіть у цих «трьох соснах».</p>
      <p>
        <b>В.1. Розгляд повідомлень про нову держдопомогу.</b>
      </p>
      <p>Сотні рішень щодо державної підтримки/допомоги, які приймав АМКУ у 2018−2019 роках, були прийняті за результатами розгляду повідомлень про державну допомогу, добровільно надісланих до Комітету надавачами такої підтримки/допомоги.</p>
      <p>При цьому, у 9 з 10 випадків Комітет не вбачав ознак державної допомоги, визначених Законом. Однак, це не звільняло надавачів держпідтримки від обов’язку тривалого очікування (від 3 до 9 місяців), поки АМКУ з’ясовував, чи підлягає повідомлена підтримка під дію Закону.</p>
      <p>Через це, інші органи, насамперед органи місцевого самоврядування, почали сприймати діяльність Комітету у цій сфері як нічим не виправдане втручання у свою діяльність, а також як штучні бюрократичні бар'єри на шляху до реалізації ними власних повноважень. АМКУ втратив репутацію органу, здатного доречно та ефективно контролювати захист економічної конкуренції в контексті надання державної допомоги.</p>
      <p>Як наслідок, починаючи з березня 2019 року (співпало з моментом зміни керівника Департаменту моніторингу і контролю державної допомоги АМКУ) кількість повідомлень про нову держдопомогу, які надходять до АМКУ, почала стрімко зменшуватися.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/188/original/0d1d7ac7bb4feb44eedc6c2fb74e6c72.png?stamp=20191114120406&amp;q=85&amp;output=jpg&amp;bg=white"/>
      </figure>
      <p>За цих обставин Комітет міг би зосередити свої зусилля на власних розслідуваннях. Вивільнені ресурси Комітету можна було б спрямувати на виявлення та оцінку тієї державної допомоги, про яку її надавачі не поспішають інформувати Комітет.</p>
      <p>За оцінками МВФ, у 2017 році державна допомога лише для держпідприємств становила 5% ВВП. Однак, оцінка впливу на конкуренцію більшості наданої в Україні державної допомоги, АМКУ не здійснена.</p>
      <p>
        <b>В.2. Вдосконалення законодавства.</b>
      </p>
      <p>Попри розуміння необхідності вдосконалення законодавства про державну допомогу, більше року у цьому напрямку не відбувалося жодних змін.</p>
      <p>Не було прийнято жодного акту Комітету з питань державної допомоги, не було внесено змін до жодного закону, ініційованих АМКУ. Кабмін не затвердив жодних нових галузевих критеріїв оцінки допустимості державної допомоги.</p>
      <p>
        <b>В.3. Роз’яснювальна робота Комітету.</b>
      </p>
      <p>У 2019 році цей бік роботи Комітету також охопив застій. З середини вересня 2018 року АМКУ не надав та не оприлюднив жодного узагальненого роз’яснення з питань застосування законодавства у сфері державної допомоги. Можна було б припустити, що надавачам держдопомоги вже все зрозуміло, і в них більше не виникає питань, але статистика роботи АМКУ говорить про зворотне.</p>
      <p>
        <b>С. Персонал як головний ресурс</b>
      </p>
      <p>За інформацією ЗМІ, за дев’ять місяців 2019 року в АМКУ вже фактично виконана норма зі звільнення спеціалістів як за весь 2018 рік. А минулого року осіб, що звільнилися було удвічі більше, ніж у 2017-му.</p>
      <p>Лише за 10 місяців 2019 року Комітет оголошував конкурси на 12 посад Департаменту моніторингу і контролю державної допомоги, що становить 40% від його повної штатної чисельності.</p>
      <p>Що це? Супер селекція чи вимивання досвідченого персоналу?</p>
      <p>
        <b>D. Питання комунікації</b>
      </p>
      <p>Чи не єдиним джерелом інформації про результати діяльності Комітету як уповноваженого органу з питань державної допомоги сьогодні є веб-сайт Комітету, де оприлюднюються прийняті ним рішення. Ось і вся комунікація.</p>
      <p>Публічні заходи за участю АМКУ, присвячені питанням державної допомоги, у 2019 році стали рідкістю. Інформація, яку Комітет поширює на навчальних заходах, залишається недоступною для осіб, які не брали в них безпосередньої участі. Жодних онлайн трансляцій, відеозаписів тощо.</p>
      <p>
        <b>Висновки</b>
      </p>
      <p>Які висновки можна з цього зробити? Чи ефективно виконує Антимонопольний комітет України свої повноваження в частині моніторингу і контролю державної допомоги суб'єктам господарювання?</p>
      <p>Відповідь на це питання можна знайти у <a href="https://zakon.rada.gov.ua/laws/show/849-2019-%D0%BF">Програмі діяльності</a> Кабінету Міністрів України, у якій Уряд не лише визнав факт існування «регуляторних бар'єрів для отримання суб'єктами господарювання державної допомоги», а й пообіцяв усунути їх.</p>
      <p>Через забюрократизованість та неефективність системи контролю держдопомоги, оминати її вважає за краще навіть президент України. Приклад — <a href="https://zakon.rada.gov.ua/laws/show/718/2019">указ </a>від 28.09.2019 № 718/2019, яким Президент доручив Уряду внести на розгляд Верховної Ради України законопроект про виключення зі сфери дії Закону підтримки, яка буде надаватися Фондом Президента України з підтримки освіти, науки та спорту.</p>
    </article>
  </body>
</html>