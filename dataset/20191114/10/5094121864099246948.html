<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/nss-zamitl-stiznost-firmy-ktera-napadla-domereni-dane-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T10:25:00+00:00"/>
    <meta property="og:title" content="NSS zamítl stížnost firmy, která napadla doměření daně"/>
    <meta property="og:description" content="Nejvyšší správní soud dnes zamítl kasační stížnost podanou jihočeskou firmou KV2 Audio International proti rozsudku českobudějovického krajského soudu. Firma u soudu napadla rozhodnutí finančního úřadu, který jí doměřil daň a dva zaměstnanci úřadu za to inkasovali cílenou odměnu. NSS takto nastavené odměny zkritizoval, kontrola firma se ale uskutečnila ještě před vydáním pokynu Generálního finančního ředitelství k odměnám."/>
  </head>
  <body>
    <article>
      <h1>NSS zamítl stížnost firmy, která napadla doměření daně</h1>
      <address><time datetime="2019-11-14T10:25:00+00:00">14 Nov 2019, 10:25</time> by <a rel="author">ČTK</a></address>
      <p>Finanční úřad firmu kontroloval v roce 2015 a doměřil jí daň po zjištění, že neoprávněně odpočetla daně na vědu a výzkum. Podle advokáta firmy Marka Švehlíka rozhodnutí daňových úředníků ale nebyla správná, úředníci podle něj byli ve věci podjatí. "Správce daně ke kontrole přistupoval s jednoznačným cílem vyměřit daň a získat tak odměnu. Úřední osoby byly finančně motivované, aby dodatečný platový výměr vydaly, což vzbuzuje pochybnost o jejich nepodjatosti," uvedl už dříve Švehlík.</p>
      <figure>
        <img src="https://g.denik.cz/1/6a/za-vyzrazeni-razie-vidkun-ulozil-soud-vokalovi-podminku_denik-150-3x2.jpg"/>
      </figure>
      <aside>
        <a href="https://www.denik.cz/z_domova/kauza-vidkun-za-vyzrazeni-razie-ulozil-soud-vokalovi-podminku-20191114.html">Kauza Vidkun: Za vyzrazení razie uložil soud Vokálovi podmínku Přečíst článek ›</a>
      </aside>
      <p>Firma v kasační stížnosti uvedla desítku námitek, otázka podjatosti úředníků byla jednou z nich. Nejvyšší správní soud se jí věnoval ve zvýšené míře. Podstatné podle předsedy senátu Josefa Baxy bylo, že finanční úřad firmu kontroloval už v roce 2015 a závěry z této kontroly byly známy na začátku roku 2016, tedy dříve než Generální finanční ředitelství vydalo obecný pokyn k odměnám. "Nelze tak dojít k závěru vyloučení úředníků pro podjatost," uvedl Baxa.</p>
      <h3>Čím víc daní vyberete, tím více si vyděláte</h3>
      <p>To však podle něj neznamená, že se senát ztotožnil se všemi argumenty finanční správy. Uvedl, že zaměstnanci finanční správy mají za cíl správně zjistit výši daně a mají postupovat v souladu se zákonem, a to bez pokřivení jejich motivace. Uvedl, že jejich horlivost či jejich laxnost nesmí být ovlivněna ničím jiným. A v případě takto nastavených odměn mohlo jít o motivaci "čím více daní vyberete, tím více si vyděláte".</p>
      <figure>
        <img src="https://g.denik.cz/1/8c/statni-zastupce-podal-obzalobu-kvuli-odposlechum-bema-a-janouska_denik-150-3x2.jpg"/>
      </figure>
      <aside>
        <a href="https://www.denik.cz/krimi/statni-zastupce-podal-obzalobu-kvuli-odposlechum-bema-a-janouska-20191114.html">Státní zástupce obžaloval Víta Bártu a policistu Petržílka. Za únik odposlechů Přečíst článek ›</a>
      </aside>
      <p>Cílenými odměnami se letos v únoru zabýval rozpočtový výbor Sněmovny. Ministryně financí Alena Schillerová (za ANO) tehdy poslancům řekla, že pokyn, který umožňoval navázat odměnu finančním úředníkům na minimální výši daně doměřené při kontrolách převodních cen a odpočtů na vědu a výzkum, v minulosti vydal bývalý generální ředitel finanční správy Martin Janeček. Řekla také, že tento pokyn nová generální ředitelka Tatjana Richterová zrušila. Podle Schillerové byl nestandardní, nevhodný a hloupý.</p>
      <p>Firma KV2 Audio International se proti doměření daně neúspěšně bránila odvoláním. Na její stranu se následně nepřiklonil ani českobudějovický krajský soud, který její správní žalobu zamítl. NSS se zabývá kasační stížností, kterou se firma domáhá zrušení jak verdiktu krajského soudu, tak i rozhodnutí daňové správy.</p>
    </article>
  </body>
</html>