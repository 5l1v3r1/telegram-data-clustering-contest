<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89604"/>
    <meta property="og:site_name" content="Denník politika"/>
    <meta property="article:published_time" content="2019-11-14T10:35:32+00:00"/>
    <meta property="og:title" content="Desiatky odberných miest sú bez elektriny, niektoré časti Slovenska po daždi zápasia aj s vodou"/>
    <meta property="og:description" content="14.11.2019 (Webnoviny.sk) – Časť Slovenska zápasí s vodou a na Orave pracovníci Stredoslovenskej distribučnej (SSD) riešia momentálne dve väčšie poruchy, ktoré tiež vznikli v súvislosti so stredajším nepriaznivým počasím. Dôvodom prerušenia dodávky elektrickej energie sú spadnuté stromy na vedenie vysokého napätia."/>
  </head>
  <body>
    <article>
      <h1>Desiatky odberných miest sú bez elektriny, niektoré časti Slovenska po daždi zápasia aj s vodou</h1>
      <address><time datetime="2019-11-14T10:35:32+00:00">14 Nov 2019, 10:35</time> by <a rel="author">Webnoviny</a></address>
      <p>14.11.2019 (Webnoviny.sk) – Časť Slovenska zápasí s vodou a na Orave pracovníci Stredoslovenskej distribučnej (SSD) riešia momentálne dve väčšie poruchy, ktoré tiež vznikli v súvislosti so stredajším nepriaznivým počasím. Dôvodom prerušenia dodávky elektrickej energie sú spadnuté stromy na vedenie vysokého napätia.</p>
      <p>„<i>Jeden strom spadol na vedenie vysokého napätia v Ústí nad Priehradou, ktoré je mestskou časťou Trstenej. Mimo prevádzky sú štyri trafostanice a bez elektriny je 108 odberných miest. V oblasti Oravice – Vitanová spadli na vedenie vysokého napätia dva stromy. Bez napájania je od stredy sedem distribučných trafostaníc a 124 odberateľov</i>,“ informoval agentúru SITA hovorca spoločnosti Miroslav Gejdoš.</p>
      <p>Podľa jeho slov energetici nemohli odstraňovať poruchy pre neprístupný terén a nevhodné poveternostné podmienky. „<i>Piliari by mali byť každú chvíľu na mieste a začnú píliť. Predpokladáme, že počas dopoludnia by mala byť dodávka elektriny obnovená pre všetkých odberateľov</i>,“ dodal hovorca SSD.</p>
      <h3>V Hranovici sa vylial Hornád</h3>
      <p>Voda robí problémy najmä na strednom, severnom a východnom Slovensku. V podtatranskej obci Hranovnica v Popradskom okrese sa po intenzívnych dažďoch vyliala rieka Hornád, a to v lokalite pod Dubinou.</p>
      <p>Starosta obce Vladimír Horváth preto v obci ešte v stredu vyhlásil 3. stupeň povodňovej aktivity. Voda, ktorá sa vyliala z koryta rieky tam ohrozovala najprv tamojší priemyselný areál, neskôr začala prenikať aj do dvorov rodinných domov a zaliala aj časť príjazdovej cesty.</p>
      <p><i>„Vo štvrtok sa situácia zlepšila, ale zatiaľ máme stále vyhlásený 3. stupeň povodňovej aktivity. Dokončujeme tam potrebné práce, ktoré majú zabrániť opakovaniu situácie</i>,“ povedal pre agentúru SITA prednosta obecného úradu Lukáš Antoni s tým, že miestne komunikácie v lokalite pod Dubinou sú už plne prejazdné.</p>
      <p>Obec v stredu so súhlasom Slovenského vodohospodárskeho podniku začala s navyšovaním a spevňovaním brehu Hornádu. „<i>Časť brehu bola spevnená násypom lomového kameňa, v úseku pri rodinných domoch sme použili vrecia s pieskom. Práce pokračovali až do večerných hodín</i>,“ informoval zástupca starostu obce Martin Valluš. Okrem zamestnancov obce sa do prác zapojili aj dobrovoľní hasiči. Vo štvrtok budú s protipovodňovými opatreniami pokračovať.</p>
      <h3>Zaplavené domy a zosunutý svah</h3>
      <p>Povodňová aktivita trvá aj na povodí rieky Slaná v Rimavskej Sobote, kde zrážková činnosť bola zaznamenaná hlavne v horných častiach jednotlivých povodí. „<i>Na základe avizovanej predpovede počasia predpokladáme ustávanie zrážok bez výrazných vzostupov hladín hlavne na horných úsekoch vodných tokov, avšak v spodných častiach predpokladáme udržanie 1. stupňov s postupným poklesom</i>,“ doplnil Januš.</p>
      <p>V okrese Revúca v povodí rieky Muráň bol v stredu v Revúcej vyhlásený 3. stupeň povodňovej aktivity, pričom tam boli zaplavené záhrady, pivnice domov, poľnohospodárska pôda a miestne komunikácie. Podľa informácie z Operačného strediska krajského riaditeľstva policajného zboru je z dôvodu zosuvu svahu do odvolania uzatvorená cesta II/531 medzi Tisovcom a Muráňom.</p>
      <p>Tretí stupeň povodňovej aktivity od stredy pretrváva v okrese Brezno v obci Závadka nad Hronom, kde voda zaplavila rodinné domy a zosunul sa svah.</p>
      <p>Ako agentúru SITA informoval referent komunikácie Slovenského vodohospodárskeho podniku Tomáš Januš, horný úsek Hronu dosiahol 3. stupeň povodňovej aktivity aj v obci Polomka, 2. stupeň povodňovej aktivity v obci Valkovňa a v Brezne a 1. stupeň v obci Dubová a v Banskej Bystrici. V obci Valkovňa voda zaplavila päť rodinných domov, tri chaty, dvory a záhrady.</p>
      <p>„<i>Z vývoja meteorologickej situácie sa na 14. novembra nepredpokladajú zrážky, čo znamená, že nastane kulminácia vodných tokov, v hornom úseku Hrona predpokladáme pokles hladiny, v nižších úsekoch ešte stúpanie hladiny</i>,“ objasnil referent.</p>
      <h3>Vydané hydrologické výstrahy</h3>
      <p>Slovenský hydrometeorologický ústav vydal vo štvrtok pre Banskobystrický kraj hydrologickú výstrahu 2. stupňa pre okres Brezno a Revúca a výstrahy 1. stupňa pre okresy Banská Bystrica a Zvolen. „<i>Vzhľadom na spadnuté zrážky očakávame na tokoch pretrvávanie vysokých vodných stavov s prekročením stupňov povodňovej aktivity</i>,“ varovali meteorológovia s tým, že výstrahy platia aktuálne do 18:00.</p>
      <p>Naďalej je platná hydrologická výstraha 2. stupňa na povodeň z trvalého dažďa aj pre okres Gelnica a varovania 1. stupňa sú vydané pre okresy Košice, Košice okolie a Spišská Nová Ves. Agentúru SITA o tom informovala Martina Holubecká z odboru Hydrologického monitorovania SHMÚ.</p>
      <p>Ako ďalej dodala, momentálne je vo vodomerných staniciach Stratená a Švedlár na toku Hnilec 2. stupeň povodňovej aktivity. Prvé stupne povodňovej aktivity sú na toku Hornád v staniciach Hranovnica, Hrabušice, Spišská Nová Ves, Spišské Vlachy, Margecany, Kysak, Košice, Ždaňa a na toku Hnilec v stanici Jaklovce.</p>
      <p>„<i>Vzhľadom na predpokladanú meteorologickú a hydrologickú situáciu očakávame na tokoch východného Slovenska ustálenosť až mierny pokles vodných hladín. Na dolnom Hornáde bude vodná hladina ovplyvnená manipuláciou na VD Ružín</i>,“ dodala Holubecká.</p>
      <p>Viac k témam: <a href="https://www.webnoviny.sk/tag/pocasie/"><u>počasie</u></a>, <a href="https://www.webnoviny.sk/tag/povodne/"><u>povodne</u></a>, <a href="https://www.webnoviny.sk/tag/silny-dazd/"><u>silný dážď</u></a><br/>Zdroj: Webnoviny.sk – <a href="https://www.webnoviny.sk/desiatky-odbernych-miest-su-bez-elektriny-niektore-casti-slovenska-po-dazdi-zapasia-aj-s-vodou/"><u>Desiatky odberných miest sú bez elektriny, niektoré časti Slovenska po daždi zápasia aj s vodou</u></a> © SITA Všetky práva vyhradené.</p>
    </article>
  </body>
</html>