<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/u-nimechchyni-vykryly-merezhu-nelegalnogo-pratsevlashtuvannya-ukrayintsiv/"/>
    <meta property="og:site_name" content="VARTA1"/>
    <meta property="article:published_time" content="2019-11-14T10:59:23+00:00"/>
    <meta property="og:title" content="У Німеччині викрили мережу нелегального працевлаштування українців"/>
    <meta property="og:description" content="Портал оперативних та новин Varta1 ( Варта1 ) був створений на тлі державних подій, активістами які не змогли залишитися байдужими. Varta1 повідомляє про події у Львові та Україні."/>
  </head>
  <body>
    <article>
      <h1>У Німеччині викрили мережу нелегального працевлаштування українців</h1>
      <address>
        <time datetime="2019-11-14T10:59:23+00:00">14 Nov 2019, 10:59</time>
      </address>
      <p>Post Views: 0</p>
      <p>Федеральна поліція Німеччини викрила організоване злочинне угруповання, що займалося нелегальним працевлаштуванням українців. За даними речника поліції в Ганновері, у середу, 13 листопада, правоохоронці провели спецоперацію з нейтралізації цієї злочинної мережі в шістьох федеральних землях.</p>
      <p>Про це повідомляє <a href="https://www.dw.com/uk/%D1%83-%D0%BD%D1%96%D0%BC%D0%B5%D1%87%D1%87%D0%B8%D0%BD%D1%96-%D0%B2%D0%B8%D0%BA%D1%80%D0%B8%D0%BB%D0%B8-%D0%BC%D0%B5%D1%80%D0%B5%D0%B6%D1%83-%D0%BD%D0%B5%D0%BB%D0%B5%D0%B3%D0%B0%D0%BB%D1%8C%D0%BD%D0%BE%D0%B3%D0%BE-%D0%BF%D1%80%D0%B0%D1%86%D0%B5%D0%B2%D0%BB%D0%B0%D1%88%D1%82%D1%83%D0%B2%D0%B0%D0%BD%D0%BD%D1%8F-%D1%83%D0%BA%D1%80%D0%B0%D1%97%D0%BD%D1%86%D1%96%D0%B2/a-51234634">Deutsche Welle.</a></p>
      <p>За даними поліції, група злочинців залучала до Німеччини працівників зі Східної Європи, переважно з України, які приїздили до країни начебто з туристичною метою, але потім залишалися в ФРН для трудової діяльності, хоч за законом не мали на це права.</p>
      <p>Зловмисники видавали їм фальшиві документи та посвідчення для проходження реєстрації в місцевих органах влади і в соціальних та страхових службах. Крім того, злочинне угруповання мало власне агентство, яке допомагало українцям нелегально працевлаштуватися, а також надавало підтримку з пошуком житла поблизу місця роботи.</p>
      <p>За даними суспільно-правової телерадіокомпанії NDR, українців працевлаштовували в різних сферах, у тому числі й на виробництві. Даних про залучення українських громадян до проституції немає, додали в поліції.</p>
      <p>До рейду залучили 510 співробітників федеральної поліції, йдеться в заяві речника, яку наводить агенція новин dpa.</p>
      <p>У рамках спецоперації проводилися масштабні обшуки кількох десятків помешкань та виробничих приміщень у Північній Саксонії, Бремені, Шлезвіг-Гольштайні, Північному Рейні-Вестфалії, Бранденбурзі та Рейнланд-Пфальці. Також було видано кілька ордерів на арешт.</p>
      <p>Як повідомляє NDR, серед затриманих – 52-річний чоловік, який вважається одним із керівників злочинного угруповання. Слідчі досі намагаються визначити справжню кількість учасників угруповання.</p>
      <p>Під час спецоперації правоохоронці конфіскували численні докази – ноутбуки, мобільні телефони, документи, готівку та цілий арсенал зброї.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>