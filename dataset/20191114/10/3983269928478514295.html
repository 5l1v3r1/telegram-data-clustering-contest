<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/rufian-i-lastra-reunits-en-el-primer-contacte-formal-per-a-la-investidura/noticia/2963310/"/>
    <meta property="og:site_name" content="CCMA"/>
    <meta property="article:published_time" content="2019-11-14T10:43:00+00:00"/>
    <meta property="og:title" content="ERC es manté en el &quot;no&quot; a Sánchez però no tanca la porta a seguir parlant"/>
    <meta property="og:description" content="Els republicans confien que &quot;aquesta primera reunió sigui l'antesala d'altres que hauran d'acabar succeint&quot;"/>
  </head>
  <body>
    <article>
      <h1>ERC es manté en el "no" a Sánchez però no tanca la porta a seguir parlant</h1>
      <h2>Els republicans confien que "aquesta primera reunió sigui l'antesala d'altres que hauran d'acabar succeint"</h2>
      <address><time datetime="2019-11-14T10:43:00+00:00">14 Nov 2019, 10:43</time> by <a rel="author">Redacció</a></address>
      <p><b>Esquerra Republicana de Catalunya</b> manté el <b>"no" a la investidura</b> de Pedro Sánchez. Així ho acaba d'afirmar en un <b>comunicat </b>emès just després de la <b>primera reunió amb el PSOE</b>, en què afegeix que "durant la conversa no hi ha hagut <b>cap indici</b> que el Partit Socialista pensi <b>abandonar la via repressiva </b>per afrontar el conflicte polític existent entre Catalunya i l'estat".</p>
      <figure>
        <iframe data-src="https://twitter.com/albertcalatrava/status/1194961321193877509?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El comunicat d'ERC també diu, però, que tots dos partits "han coincidit en la necessitat de seguir mantenint contactes".</p>
      <blockquote>"Des del Grup Republicà s'espera que aquesta primera reunió sigui l'antesala d'altres que hauran d'acabar succeint. L'aposta d'Esquerra Republicana és la resolució política del conflicte a través d'una mesa negociació."</blockquote>
      <p>El text acaba explicant que la reunió entre la socialista <b>Adriana Lastra</b> i el republicà <b>Gabriel Rufián</b> "s'ha desenvolupat en un clima d'absoluta cordialitat".</p>
      <p>El <b>PSOE</b> continua amb <b>ERC</b> els <b>contactes per buscar suports</b> de cara a la investidura. Com en ocasions anteriors, els encarregats d'acostar posicions són la socialista <b>Adriana Lastra</b> i el republicà <b>Gabriel Rufián</b>. S'han reunit durant una hora en el <b>Congrés dels Diputats</b>.</p>
      <p>Ara per ara, els republicans es<b> mantenen en el no</b>, mentre els socialistes no s'obrin a la negociació política sobre el conflicte amb Catalunya.</p>
      <p>Segons el vicepresident del govern, <b>Pere Aragonès</b>, aquest <b>canvi de rumb de Sánchez </b>de moment no ha arribat. En una entrevista a <b>Onda Cero</b>, Aragonès, a més, ha apuntat que <b>Pedralbes</b> és un "bon punt de partida".</p>
      <blockquote>"Tot el que ens acosti a una solució acordada, política i democràtica, ens acosta a l'acord. Tot el que s'allunyi d'això, evidentment, ho farà molt més difícil." "Si el programa del futur govern és un programa calcat de Ciutadans, no pot tenir el suport d'Esquerra Republicana." "[Amb] aquest Pedro Sánchez que ha canviat hem de ser molt més exigents. La confiança que hi podia haver que podíem avançar, crec que en aquest moment no existeix."</blockquote>
      <p>També la presidenta de la Diputació de Barcelona, la socialista <b>Núria Marín</b>, veu amb bons ulls partir de la <b>Declaració de Pedralbes</b> per avançar en la negociació que faciliti la investidura de Sánchez.</p>
      <p>En declaracions a <b>SER Catalunya</b>, Marín ha assegurat que després de la repetició electoral i del <b>preacord entre PSOE i Unides Podem</b>, la resta de partits han de veure com poden ser "útils" per <b>facilitar que hi hagi un govern "fort"</b> a Espanya.</p>
      <blockquote>"Si és un acord amb el qual les parts estàvem d'acord, podria ser un punt de partida sobre el qual podem avançar cap a un acord que permeti governar Espanya i impulsar les polítiques que necessitem."</blockquote>
      <p>Per la seva banda, des dels comuns, <b>Jéssica Albiach</b> reclama a ERC que faciliti la investidura de <b>Pedro Sánchez</b>. En declaracions a <b>"Els matins", de TV3</b>, la dirigent de <b>Catalunya en Comú-Podem</b> considera que, després del preacord entre els socialistes i els comuns, és una <b>obligació desbloquejar</b> la situació i fer possible un nou govern progressista i aturar l'ascens de la ultradreta.</p>
      <blockquote>"A mi em resultaria molt difícil d'entendre que un partit que es diu d'esquerres, que vol solucions per Catalunya no doni suport, com a mínim, a deixar fer, deixar investir a un president que està posant per davant les solucions i el desbloqueig. Sobretot perquè crec que hem de tenir clar que, davant de l'ascens de l'extrema dreta que hem vist a les darreres eleccions, això ha passar de ser una oportunitat a ser una obligació." "L'única alternativa al govern entre Unides Podem, En Comú Podem i el PSOE és, o una repetició electoral amb un ascens de la dreta o l'extrema dreta, o un govern de la gran coalició entre el Partit Popular i el Partit Socialista."</blockquote>
      <p>Mentre el PSOE i ERC han iniciat converses per desbloquejar la investidura, ja s'han començat a saber alguns <a href="https://www.ccma.cat/324/sanchez-i-iglesias-negocien-tres-vicepresidencies-i-busquen-labstencio-derc/noticia/2963175/">detalls del que seria el primer govern espanyol de coalició</a> des de la recuperació democràtica.</p>
      <p>També que <a href="https://www.ccma.cat/324/rosa-lluch-i-jaume-asens-sonen-com-a-possibles-ministres-del-govern-de-sanchez/noticia/2963278/">entre els ministres del nou govern hi hauria els catalans <b>Jaume</b><b> Asens </b>i <b>Rosa Lluch</b></a>, filla de l'exministre socialista assassinat per ETA fa 19 anys, que aquest 10N no va obtenir l'acta de senadora per En Comú Podem.</p>
      <p>Sobre la composició del nou govern ha transcendit que tindria tres vicepresidències: una de política per a<b> Carmen Calvo</b>, una d'econòmica per a <b>Nadia Calviño</b> i una de social per a <b>Pablo Iglesias</b>. Fonts de la negociació entre socialistes i comuns també donen per segures dues o tres carteres socials per al partit morat, però cap dels ministeris considerats d'Estat.</p>
    </article>
  </body>
</html>