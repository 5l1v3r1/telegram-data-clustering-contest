<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597276/stasi-ergasias-sto-g-dimotiko-daliou-sovaro-provlima-ekpaideftikonmathiton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T10:51:00+00:00"/>
    <meta property="og:title" content="Στάση εργασίας στο Γ΄ Δημοτικό Δαλιού: «Σοβαρό πρόβλημα εκπαιδευτικών–μαθητών»"/>
    <meta property="og:description" content="Το ΔΣ της ΠΟΕΔ, αφού ενημερώθηκε για το σοβαρό πρόβλημα που αντιμετωπίζουν οι εκπαιδευτικοί και οι μαθητές στο Γ΄ Δημοτικό Ιδαλίου, οι οποίοι πολύ συχνά..."/>
  </head>
  <body>
    <article>
      <h1>Στάση εργασίας στο Γ΄ Δημοτικό Δαλιού: «Σοβαρό πρόβλημα εκπαιδευτικών–μαθητών»</h1>
      <address><time datetime="2019-11-14T10:51:00+00:00">14 Nov 2019, 10:51</time> by <a rel="author">SigmaLive</a></address>
      <p>Το ΔΣ της ΠΟΕΔ, αφού ενημερώθηκε για το σοβαρό πρόβλημα που αντιμετωπίζουν οι εκπαιδευτικοί και οι μαθητές στο Γ΄ Δημοτικό Ιδαλίου, οι οποίοι πολύ συχνά αναπνέουν καυσαέρια και αναθυμιάσεις καυσίμων τα οποία προκύπτουν από τη δράση συγκεκριμένων μονάδων στην περιοχή και μετά από αίτημα των μελών της ΠΟΕΔ στη συγκεκριμένη σχολική μονάδα, αποφάσισε όπως πραγματοποιήσει στάση εργασίας των μελών του στο Γ΄ Ιδαλίου, την Τρίτη 19 Νοεμβρίου από τις 7:30 μέχρι και τις 8:25, ημέρα και ώρα κατά την οποία ο Σύνδεσμος Γονέων του Δημοτικού σχολείου θα πραγματοποιήσει εκδήλωση διαμαρτυρίας έξω από την σχολική μονάδα.</p>
      <p>Ως εκ τούτου, τα μέλη μας στη συγκεκριμένη σχολική μονάδα, θα προσέλθουν στην εργασία τους στις 19 Νοεμβρίου, η ώρα 8:25.</p>
      <p>Την ίδια στιγμή, η ΠΟΕΔ εκφράζει την αμέριστη συμπαράστασή της στον αγώνα που διεξάγουν οι κάτοικοι της περιοχής με κύριο αίτημά τους την άμεση και αποτελεσματική δράση των αρμόδιων υπηρεσιών του κράτους, έτσι ώστε να προστατευτεί η υγεία των παιδιών και των εκπαιδευτικών του σχολείου. Η ΠΟΕΔ θα συμμετάσχει στην ειρηνική εκδήλωση διαμαρτυρίας την Τρίτη 19 Νοεμβρίου το πρωί, έξω από το Γ΄ Δημοτικό Σχολείο, την οποία διοργανώνει ο Τοπικός Σύνδεσμος Γονέων.</p>
      <p>Για την ΠΟΕΔ , τα ζητήματα Ασφάλειας και Υγείας στις Σχολικές μας Μονάδες αποτελούν προτεραιότητα, γι' αυτό καλούμε και εμείς με τη σειρά μας όλους τους αρμόδιους φορείς να αναλάβουν άμεσα δράση και να προστατεύσουν την υγεία παιδιών και εκπαιδευτικών στο Γ΄ Ιδαλίου, πριν να είναι αργά.</p>
    </article>
  </body>
</html>