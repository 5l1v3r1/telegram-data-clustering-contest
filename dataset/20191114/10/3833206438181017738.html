<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Otnovo-agresiya-v-uchilishte-Konflikt-mezhdu-sedmoklasnici-zavurshi-sus-spukana-glava-913776"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T10:02:00+00:00"/>
    <meta property="og:title" content="Отново агресия в училище! Конфликт между седмокласници завърши със спукана глава"/>
    <meta property="og:description" content="Дни, след като ученички се биха пред двора на варненската Хуманитарна гимназия, нов случай на агреси..."/>
  </head>
  <body>
    <article>
      <h1>Отново агресия в училище! Конфликт между седмокласници завърши със спукана глава</h1>
      <address>
        <time datetime="2019-11-14T10:02:00+00:00">14 Nov 2019, 10:02</time>
      </address>
      <p>Дни, след като ученички се биха пред двора на варненската Хуманитарна гимназия, нов случай на агресия между ученици взриви социалната мрежа във Варна, видя <b>Varna24.bg</b>. Майка на седмокласник публикува снимки на спуканата глава на сина си, вследствие на конфликт във варненското училище "Найден Геров". </p>
      <p>В публикация в групата "Варненски мамчета" майката на момчето със спуканата глава споделя: "Живеем в мирни времена, а знаете ли как аз изпращам децата всеки ден? - С молитва!!! Защото вие скъпи родители сте забравили задълженията си! Един ден вие родители ще страдате, не само децата ви! Това е вашето бъдеще. Опомнете се, замислете се!“.</p>
      <p>За <b>Varna24.bg</b> началникът на инспектората във Варна Венцеслава Генова коментира, че има постъпил доклад от СУ "Найден Геров" за случая от вчера, при който двама седмокласници са влезли първо в словесен конфликт по време на междучасието, а след това по неизяснени до момента причини единият от тях е пострадал. </p>
      <p>Сигнал е изпратен и до МОН. В доклада от училището е посочено, че директорът на училището е уведомен за случилото се. След инцидента медицинското лице на училището веднага е взело мерки да окаже първа помощ. Класният ръководител и психолога са предприели мерки по Механизма за предотвратяване на агресията в училище. </p>
      <p>"Училището работи по казуса. Случилото се е в междучасието. Между двамата седмокласници първо е имало вербална агресия. Не е ясно с какво и как е ударено пострадалото момче. Работи се по изясняване на конфликта и причините за него", коментира Венцеслава Генова. </p>
      <p>Тя допълни, че е запозната и с друг случай, също станал известен чрез социалните мрежи, но за който няма постъпила информация при нея. Там се касае за снимка на момиче от същото училище с насинено око, също публикувана във Фейсбук. </p>
      <p>Този случай също се изяснява, от училището са предприели мерки за работа не само с учениците, но и с техните родители", допълни Венцеслава Генова.</p>
    </article>
  </body>
</html>