<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/to-je-10-najbogatejsih-slovencev-248838"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T10:01:00+00:00"/>
    <meta property="og:title" content="To je deset najbogatejših Slovencev"/>
    <meta property="og:description" content="LJUBLJANA – Revija Manager je tako kot že nekaj let doslej pripravila lestvico 100 najbogatejših Slovencev. Njihovo skupno premoženje je v primerjavi s preteklimi leti malenkost upadlo. Znaša ..."/>
  </head>
  <body>
    <article>
      <h1>To je deset najbogatejših Slovencev</h1>
      <h2>V primerjavi z lani so izgubili dva odstotka premoženja.</h2>
      <address><time datetime="2019-11-14T10:01:00+00:00">14 Nov 2019, 10:01</time> by <a rel="author">S. N.</a></address>
      <p>LJUBLJANA – Revija <i>Manager </i>je tako kot že nekaj let doslej pripravila lestvico 100 najbogatejših Slovencev. Njihovo skupno premoženje je v primerjavi s preteklimi leti malenkost upadlo. Znaša 5,6 milijarde evrov, kar je dva odstotka manj kot lani. Tudi prag lestvice je nižji: premoženje 100. najbogatejšega Slovenca znaša letos 22,2 milijona evrov (lani 24,2 milijona evrov). Vzrok za upad ocene premoženja gre pripisati predvsem slabšim obetom za prihodnje poslovanje, medtem ko so pretekli rezultati še vedno odlični, ocenjujejo v reviji.<br/><br/>Premoženje, ki ga na <i>Financah </i>vrednotijo za potrebe lestvice, so v veliki večini deleži podjetij v (so)lastništvu Slovencev. Ker je več podjetnikov v zadnjih letih že prodalo podjetja, kar pet med prvimi enajstimi najbogatejšimi, v skupni vsoti premoženja vseh 100 najbogatejših Slovencev narašča delež kupnin, letos te pomenijo že približno četrtino. </p>
      <h3>Čvekavi maček ustvaril milijonarja</h3>
      <p><a href="https://manager.finance.si/8954856/LESTVICA-To-je-100-najbogatejsih-Slovencev-2019">Najbogatejša Slovenca na <i>Managerjevi </i>lestvici</a> sta šestič zapored zakonca <b>Iza </b>in <b>Samo Login</b> (689 milijonov evrov), glavna ustanovitelja podjetja z razvedrilnimi mobilnimi aplikacijami Outfit7, ki so ga januarja 2017 prodali kitajskemu holdingu United Luck Group za milijardo dolarjev. V zadnjem obdobju investirata v rešitve za brezmesno prehranjevanje, ki bi bile na eni strani prijazne do okolja, na drugi pa zdrave in okusne.<br/> </p>
      <hr/>
      <p>Preberite še:</p>
      <h3>
        <a href="https://www.slovenskenovice.si/bulvar/domaci-traci/clanek/najbogatejsa-slovenka-ima-novo-ime-vam-je-vsec-246180">
          <b>Najbogatejša Slovenka ima novo ime, vam je všeč?</b>
        </a>
      </h3>
      <hr/>
      <p>Svoj delež v podjetju sta pred nedavnim prodala tudi druga najbogatejša Slovenca, <b>Sandi Češko </b>in njegova partnerica <b>Livija Dolanc</b>. Koliko sta prejela za svoj 55-odstotni delež v Studio Moderna, ni znano. Kot pravita, sta obdržala del podjetja, ki se ukvarja z naprednimi ležišči, kupnino pa bosta porabila predvsem za osvajanje ameriškega trga.</p>
      <h3>Premoženje povečal za 150 odstotkov</h3>
      <p>Največji skok, kar za 150 odstotkov oziroma 60 milijonov evrov, na 98,8 milijona, je drugo leto zapored uspel <b>Boštjanu Bandlju</b>, ustanovitelju hitro rastočega podjetja Belektron, ki se ukvarja s trgovanjem z emisijskimi kuponi. Prihodki in dobiček podjetja zelo nihajo, zato je ocenjevanje še posebej oteženo.<br/><br/>Na lestvici so vse bolj zastopani ustanovitelji garažnih podjetij, ki so po letih neprestanih vlaganj razvili podjetja do te ravni, da so vredna več deset milijonov evrov. Ena od zanimivosti, ki so jih pri reviji med pripravo lestvice opazili, je, da so številna podjetja najbogatejših Slovencev tako rekoč nezadolžena. Na bančnih računih imajo več milijonov, v ne tako redkih primerih celo več deset milijonov evrov.</p>
      <h3>Povratniki na lestvico</h3>
      <p>Na letošnji lestvici je en novinec in deset ljudi ali družin, ki so se po premoru znova vrnili med 100 najbogatejših. Po eno- ali večletnem premoru so se vrnili: <b>Andrej Slokar</b> (Incom), <b>Arion </b>in <b>Tiara Habestor</b> (Armeton), <b>Marino </b>in <b>Marjeta Furlan</b> (Intra Lighting), <b>Miha </b>in <b>Jure Šmarčan</b> (ADK), <b>Frederik Čeček</b> (ADK), <b>Bogdan Špes</b> (ADK), <b>Vili Šumer</b> (ADK), <b>Sonja Gole</b> (Adria Mobil), <b>Lado Kastelec</b> (Avtotransporti Kastelec) in <b>Iztok Špan</b> (Tajfun Planina).<br/><br/><b>Prvih 10 na Managerjevi lestvici 2019:</b><br/>1. Iza in Samo Login – 689 milijonov evrov (+0 %)<br/>2. Sandi Češko in Livija Dolanc – 296 milijonov evrov (–11 %)<br/>3. Marko Pistotnik – 210 milijonov evrov (+0 %)<br/>4. Družina Lah – 169 milijonov evrov (+11 %)<br/>5. Joc Pečečnik – 155 milijonov evrov (–20 %)<br/>6. Igor Akrapovič – 135 milijonov evrov (+4 %)<br/>7. Tatjana in Albin Doberšek – 126 milijonov evrov (–31 %)<br/>8. Damian Merlak – 124 milijonov evrov (+0 %)<br/>9. Franc Frelih – 112 milijonov evrov (+20 %)<br/>10. Dari in Vesna Južna – 111 milijonov evrov (+10 %)<br/><br/>Celotno lestvico si lahko ogledate <a href="https://manager.finance.si/8954856/LESTVICA-To-je-100-najbogatejsih-Slovencev-2019">na spletni strani Financ</a>.<br/> </p>
    </article>
  </body>
</html>