<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-vil-ap-gi-deg-pass-og-forerkort-der-du-bor/71816090"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T10:37:04+00:00"/>
    <meta property="og:title" content="Nå vil Ap gi deg pass og førerkort der du bor"/>
    <meta property="og:description" content="Jonas Gahr Støre og Lene Vågslid mener Ap må tørre å tenke nytt om nærtjenester i distriktet."/>
  </head>
  <body>
    <article>
      <h1>Nå vil Ap gi deg pass og førerkort der du bor</h1>
      <h2>Jonas Gahr Støre og Lene Vågslid mener Ap må tørre å tenke nytt om nærtjenester i distriktet.</h2>
      <address><time datetime="2019-11-14T10:37:04+00:00">14 Nov 2019, 10:37</time> by <a rel="author">Gunnar Ringheim</a></address>
      <p>Lene Vågslid, leder i justiskomitéen på Stortinget, lover enklere og mer tilgjengelige offentlige tjenester med Ap ved rattet.</p>
      <p>
        <b>- Vi vil etablere lokale sentre hvor du kan få ordnet med pass, førerkort og en rekke andre sivile oppgaver, som testamente og andre notarialtjenester. Vi vil også se på mulighetene for å styrke folks tilgang til lokal rettshjelpsveiledning og juridisk rådgivning, sier Lene Vågslid.</b>
      </p>
      <h4>Aps nærtjenestesentre</h4>
      <p>Arbeiderpartiet foreslår at offentlige oppgaver som dette kan løses lokale sentre:</p>
      <p>* Pass utstedt i lokale passbokser.</p>
      <p>* Notarialoppgaver og sivile oppgaver som i dag ligger hos lensmannen eller i domstolene</p>
      <p>* Førerkort.</p>
      <p>* Rettshjelpsveiledning.</p>
      <p>* Politikontakt som kan nås på faste tider.</p>
      <p>På partikontoret på Youngstorget i dag leder Jonas Gahr Støre det første møtet i Arbeiderpartiets programkomité, som skal utvikle den politiske plattformen foran stortingsvalget i 2021.</p>
      <p>- Realistisk sett kan Norge få verdens beste offentlige sektor, sier Jonas Gahr Støre.</p>
      <h3>Slippe å kjøre langt</h3>
      <p>Han understreker betydningen av å ha tjenester nære folk.</p>
      <p>
        <b>- Det er for enkelt å si at vi skal gjenopprette det som var, fordi det vil ikke svare på utfordringene samfunnet står over for. Men vi må sørge for at folk slipper å kjøre langt for å ordne den minste lille ting, sier Støre.</b>
      </p>
      <p>- Derfor må vi tenke desentralisering på en ny måte. Veien å gå er denne: Sentraliser det du må, desentraliser det du kan. Vi har gjort alt for lite av det siste, sier Ap-lederen.</p>
      <h3>Lokale sentre</h3>
      <p>Jonas Gahr Støre påpeker at mange mennesker opplever at det nå blir langt til tjenestene.</p>
      <h3>Plunder i livene</h3>
      <p>- Mens de tidligere hadde bank, lensmannskontor, postkontor og tingrett i nærheten av der de bor, er det nå kanskje bare en butikk igjen. Det skaper utrygghet, unødvendig reise, klimautslipp og plunder i livene deres, sier Støre.</p>
      <p>
        <b>- Vi ser derfor på muligheten for å bruke moderne teknologi for å få tilbake viktige offentlige tjenester nære folk. Ikke nødvendigvis i de kontorene der de var, men samlet i lokale sentre, sier Ap-lederen.</b>
      </p>
      <p>Lene Vågslid utdyper:</p>
      <p>- Disse sentrene kan samlokaliseres med for eksempel kommunens servicetorg, domstol eller lensmannskontor. Poenget er at det ikke trengs å bygge nytt eller å leie nye lokaler, men at folks tjenester lokalt skal forsterkes, sier hun.</p>
      <h3>Skype med Biltilsynet</h3>
      <p>Vågslid mener at digitaliseringen i altfor liten grad har kommet distriktene til gode.</p>
      <p>
        <b>- Hvis jeg er hjemme på Dalen og skal ordne noe på trafikkstasjonen på Notodden som ikke krever personlig oppmøte, hvorfor må jeg dra dit da, spør Ap-representanten fra Telemark.</b>
      </p>
      <p>Og fortsetter:</p>
      <p>- Hvorfor kunne jeg ikke i stedet ha skypekontakt med Biltilsynet fra kommunehuset på Dalen for å avklare ting raskt? Det handler om å benytte framtidsteknologi og digitaliserte muligheter for mer desentraliserte løsninger, sier Lene Vågslid.</p>
      <h3>Krever veiledning</h3>
      <p>Hun påpeker at digitale løsninger ikke alltid er enkle løsninger for alle.</p>
      <p>
        <b>- Vi mener at digitale løsninger for mange krever veiledning. Folk vil også møte folk i framtida. Vår regjering satte i gang arbeidet med dette under Grete Faremo og Knut Storberget, men seks år med Erna Solberg og et kobbel av justisministre fra Frp har ikke tatt i disse spørsmålene. Det vil vi gjøre noe med, sier Lene Vågslid.</b>
      </p>
      <p>- I arbeidet med vårt program for 2020 vil vi bygge videre på denne ideen og jobbe sammen med våre folk i hele landet for å spikre dette ennå bedre sammen, sier partileder Jonas Gahr Støre.</p>
    </article>
  </body>
</html>