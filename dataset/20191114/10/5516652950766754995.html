<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425801/epairnan-epidoma-anergias-kai-parallhla-ergazontan"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T10:10:01+00:00"/>
    <meta property="og:title" content="Έπαιρναν επίδομα ανεργίας και παράλληλα εργάζονταν"/>
    <meta property="og:description" content="Επίδομα ανεργίας ελάμβαναν από τον ΟΑΕΔ και παράλληλα εργάζονταν με αποτέλεσμα να παραπεμφθούν στη δικαιοσύνη!"/>
  </head>
  <body>
    <article>
      <h1>Έπαιρναν επίδομα ανεργίας και παράλληλα εργάζονταν</h1>
      <h2>Τρεις Καρπάθιοι για τους οποίους έπαυσε η ποινική δίωξη</h2>
      <address>
        <time datetime="2019-11-14T10:10:01+00:00">14 Nov 2019, 10:10</time>
      </address>
      <p>
        <b>Επίδομα ανεργίας ελάμβαναν από τον ΟΑΕΔ και παράλληλα εργάζονταν με αποτέλεσμα να παραπεμφθούν στη δικαιοσύνη!</b>
      </p>
      <p>Ο λόγος για τρεις άνδρες ηλικίας 35, 56 και 45 ετών από την Κάρπαθο οι οποίοι κατηγορούνταν για απάτη και χθες η υπόθεσή τους δικάστηκε από το Τριμελές Πλημμελειοδικείο Ρόδου, μετά από έφεση που άσκησαν κατά της πρωτόδικης απόφασης που είχε εκδοθεί σε βάρος τους και με την οποία είχαν καταδικαστεί σε φυλάκιση 4 μηνών, έκαστος.</p>
      <p>Ωστόσο χθες το δικαστήριο, έκανε δεκτή την ένσταση που υπέβαλε ο συνήγορος υπεράσπισης των κατηγορουμένων κ. Κώστας Διακονής, και η οποία αφορούσε «το απαράδεκτο της συνέχισης της ποινικής δίωξης καθώς πλέον με το νέο νόμο (4619/19) που τέθηκε σε ισχύ τον Ιούνιο, η απάτη γίνεται πλέον κατ’ έγκληση διωκόμενο αδίκημα, ενώ τέτοια έγκληση δεν υπεβλήθη από τον ΟΑΕΔ μέχρι και το χρονικό διάστημα εντός 4 μηνών από την έναρξη της ισχύος του νόμου».</p>
      <p>Μετά την εξέλιξη αυτή το δικαστήριο έπαυσε εφ’ όρου την ποινική δίωξη και για τους τρεις εμπλεκόμενους.</p>
      <p>Σύμφωνα με το κατηγορητήριο, οι εμπλεκόμενοι τη χειμερινή περίοδο του 2011-2012 είχαν δηλωθεί ως άνεργοι στον ΟΑΕΔ και ελάμβαναν το σχετικό επίδομα ανεργίας. Όμως, όπως διαπιστώθηκε, το ίδιο αυτό χρονικό διάστημα οι ίδιοι εργάζονταν κανονικά και αμείβονταν. Σε βάρος τους σχηματίστηκε δικογραφία και η υπόθεση πήρε το δρόμο της δικαιοσύνης.</p>
    </article>
  </body>
</html>