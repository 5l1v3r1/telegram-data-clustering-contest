<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-firmy-zaareshtuvaly"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T10:09:33+00:00"/>
    <meta property="og:title" content="Справа ВіЕйБі банку: директора фірми заарештували"/>
    <meta property="og:description" content="Антикорупційний суд частково задовольнив клопотання детектива і прокурора про запобіжний захід підозрюваному."/>
  </head>
  <body>
    <article>
      <h1>Справа ВіЕйБі банку: директора фірми заарештували</h1>
      <address>
        <time datetime="2019-11-14T10:09:33+00:00">14 Nov 2019, 10:09</time>
      </address>
      <p>
        <b>Суд взяв під варту директора бізнес-центру «Експертиза» Олександра Фаєра, якого НАБУ і САП підозрюють у причетності до заволодіння 1,2 млрд грн кредиту, виділеного Національним банком України ВіЕйБі банку.</b>
      </p>
      <p>Таке рішення 13 листопада ухвалив Вищий антикорупційний суд, повідомив журналісту «Слово і Діло» прокурор САП Сергій Подгорець.</p>
      <p>За його словами, альтернативою взяття під варту суд визначив заставу в 384 тисячі гривень.</p>
      <p>Слідство з'ясувало, що в жовтні 2014 року ВіЕйБі банк, віднесений до категорії проблемних банків, звернувся до НБУ з клопотанням надати йому стабілізаційний кредит під заставу нерухомого майна. Хоча ВіЕйБі банк не подав всіх необхідних для цього документів (як програму фінансового оздоровлення банку, спрямовану на вирішення впродовж терміну користування стабілізаційним кредитом проблем ліквідності, поліпшення структури активів, дохідності, рентабельності тощо), правління Нацбанку, всупереч вимогам законодавства, надало позитивну відповідь.</p>
      <p>При цьому вартість нерухомості, переданої в заставу НБУ, завищили майже в 25 разів шляхом складення підроблених звітів про оцінку. Експертиза під час досудового розслідування встановила, що реальна вартість заставленої нерухомості становить 72,62 млн грн попри 1,8 млрд грн, заявлених ВіЕйБі банком. Тим не менше, знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту ВіЕйБі банку. Це – на додачу до раніше вже отриманих від Нацбанку та неповернутих 3 млрд грн кредитів.</p>
      <p>За 40 днів потому, в листопаді 2014 року, НБУ визнав ВіЕйБі Банк неплатоспроможним. Стабілізаційний кредит у 1,2 млрд грн, отриманий від НБУ терміном на два роки, ВіЕйБі банк не повернув.</p>
      <p>Нагадаємо, в цій справі <a href="https://www.slovoidilo.ua/2019/11/11/novyna/finansy/nabu-sap-zatrymaly-7-osib-spravi-pro-stabilizaczijnyj-kredyt-nbu">НАБУ і САП затримали 7 осіб</a>. Серед затриманих виявився <a href="https://www.slovoidilo.ua/2019/11/11/novyna/finansy/zatrymaly-ekspershoho-zastupnyka-holovy-nbu-oleksandra-pysaruka">колишній перший заступник глави НБУ Олександр Писарук</a>. Пізніше, <a href="https://www.slovoidilo.ua/2019/11/12/novyna/finansy/nabu-povidomylo-pro-pidozru-8-kolyshnim-chynnym-chynovnykam-naczbanku">в цій справі повідомили про підозру 8 особам</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/13/novyna/pravo/sprava-viejbi-banku-vaks-vzyav-vartu-shhe-odnoho-pidozryuvanoho"/>
        <a href="https://www.slovoidilo.ua/2019/11/13/novyna/ekonomika/ekszastupnyka-holovy-viejbi-banku-zaareshtuvaly"/>
        <a href="https://www.slovoidilo.ua/2019/11/13/novyna/ekonomika/sprava-viejbi-banku-sud-zaareshtuvav-eksposadovcya-nbu"/>
      </related>
    </article>
  </body>
</html>