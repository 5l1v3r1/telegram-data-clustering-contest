<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10081929-uvyaznili-kremenchuzhanina-yakiy-zarzav-cholovka-ta-namagavsya-vbiti-yogo-druzhinu.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-14T10:01:00+00:00"/>
    <meta property="og:title" content="Ув'язнили кременчужанина, який зарізав чоловіка та намагався вбити його дружину"/>
    <meta property="og:description" content="Підозрюваний втік з місця злочину, переховувався у Сумах, але його затримали і привезли назад у Кременчук 38-річному кременчужанину повідомили про підозру у вчиненні особливо тяжких злочинів. Як"/>
  </head>
  <body>
    <article>
      <h1>Ув'язнили кременчужанина, який зарізав чоловіка та намагався вбити його дружину</h1>
      <address><time datetime="2019-11-14T10:01:00+00:00">14 Nov 2019, 10:01</time> by <a rel="author">Катерина Турубара</a></address>
      <p>
        <b>Підозрюваний втік з місця злочину, переховувався у Сумах, але його затримали і привезли назад у Кременчук</b>
      </p>
      <p>38-річному кременчужанину повідомили про підозру у вчиненні особливо тяжких злочинів. Як повідомляє прокуратура Полтавської області, підозрюваний зарізав чоловіка та намагався вбити його дружину.</p>
      <p>За версією слідства, увечері 5 жовтня цього року зловмисник біля під'їзду будинку на вул. Білаша під час сварки завдав мешканцю цього будинку кілька ножових поранень. На крик вибігла дружина пораненого і збиралася вже викликати поліцію. У цей час підозрюваний кілька разів вдарив ножем і її, після чого втік з місця злочину.</p>
      <p>Від отриманих травм потерпілий помер у кареті швидкої, жінку медикам вдалося врятувати.</p>
      <p>Як виявилося, на момент вчинення вказаного злочину чоловік вже перебував у розшуку Кременчуцького районного відділення поліції за підозрою у скоєнні ДТП (ч. 2 ст. 286 КК України), також правоохоронці отримали ухвалу про його затримання з метою приводу до суду.</p>
      <p>На початку листопада првоохоронним органам вдалося встановити місце перебування підозрюваного – він переховувався в квартирі житлового будинку у Сумах. На виконання ухвали слідчого судді чоловіка затримали і доставили у Кременчук.</p>
      <p>Наразі дії зловмисника кваліфіковані за ч. 1 ст. 115 (умисне вбивство) та ч. 2 ст. 15, п. 13 ч. 2 ст. 115 (замах на умисне вбивство особою, яка раніше вчинила умисне вбивство) КК України. Ухвалою слідчого судді Крюківського районного суду підозрюваному обрано запобіжний захід у вигляді тримання під вартою.</p>
      <p>Досудове розслідування триває.</p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>