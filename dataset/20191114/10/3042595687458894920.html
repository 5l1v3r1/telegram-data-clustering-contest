<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/timingen-er-forbausende/71818498"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T10:46:59+00:00"/>
    <meta property="og:title" content="- Timingen er forbausende"/>
    <meta property="og:description" content="Stig Inge Bjørnebye er ferdig som sportslig leder i RBK. Timingen vekker oppsikt."/>
  </head>
  <body>
    <article>
      <h1>- Timingen er forbausende</h1>
      <h2>Stig Inge Bjørnebye er ferdig som sportslig leder i RBK. Timingen vekker oppsikt.</h2>
      <address><time datetime="2019-11-14T10:46:59+00:00">14 Nov 2019, 10:46</time> by <a rel="author">Håkon Østmoe Brandsnes</a></address>
      <p><a href="https://www.dagbladet.no/sport/bjornebye-ferdig-i-rbk/71818045">Stig Inge Bjørnebye er ferdig som sportslig leder i Rosenborg</a>. Det opplyste trønderne om i en pressemelding torsdag formiddag.</p>
      <p>
        <b>På en pressekonferanse i 10-tida forklarte 49-åringen at han har hatt samtaler med lederne i klubben om kontrakten som går ut mars 2021.</b>
      </p>
      <p>- Jeg meddelte at det ikke er aktuelt for meg å fortsette etter det. Utfallet av de samtalene var slik jeg hadde tenkt at de skulle bli: Det var uaktuelt for meg og RBK å ha en sportslig leder på oppsigelse, sa Bjørnebye på pressekonferansen.</p>
      <h3>- Timingen er forbausende</h3>
      <p>Timingen vekker derimot oppsikt, ettersom det bare er to kamper igjen av årets sesong.</p>
      <p>
        <b>- Jeg er ikke så overrasket over at det skjer, men jeg er overrasket over timingen og hvor fort ting skjedde. Stig sier at han har tatt beslutningen hundre prosent selv, men med to kamper igjen så virker det rart at de ikke offentliggjør beslutningen seinere i ro og mak på et logisk tidspunkt, sier Kenneth Fredheim til Dagbladet.</b>
      </p>
      <p>Eurosport-kommentatoren mener at sportssjefstillingen i Rosenborg er den klart mest krevende i Eliteserien.</p>
      <p>- Presset i RBK er noe helt annet enn i andre klubber, men igjen: timingen er forbausende, slår Fredheim fast.</p>
      <h3>Takker Bjørnebye for innsatsen</h3>
      <p>Rosenborg har hatt en tøff sesong, og i sommer ba Kjernen, RBKs supporterklubb, om Bjørnebyes avgang.</p>
      <p>
        <b>Nå - fire måneder seinere - har de fått sin vilje.</b>
      </p>
      <p>- Vi setter pris på Stig Inge som Rosenborger, og vi ønsker å takke han for innsatsen. Men samtidig har vi noen tanker om at det er på tide at veiene skilles. Og det betyr at det ikke er utelukkende med sorg at Rosenborg og Stig Inge er enige om å avslutte samarbeidet, sier Kjernens talsperson Espen Viken til NTB.</p>
      <p>Han legger til at Kjernen ikke vil bidra til å spekulere på hvordan dette nå skal løses, eller hvem arvtakeren burde være.</p>
      <p>- Det er det Rosenborg som har kompetansen og forutsetningene for å planlegge. Vi supportere tenker med følelsene, så vi er ikke de rette til å komme med seriøse innspill på den biten, sier Viken.</p>
      <p>
        <i>Saken fortsetter under lenken.</i>
      </p>
      <h3>- Nesten umulig å kritisere</h3>
      <p>Fredheim mener Bjørnebye har vært en suksess, selv om den siste sesongen med ham som sportslig leder vil bli husket som en fiasko.</p>
      <p>
        <b>- Vi må jo ha litt perspektiv. Rosenborg har hatt sin nest mest suksessrike periode noensinne. Bare under Eggen, som var trener, sportssjef og vaktmester samtidig, oppnådde de mer suksess, sier han.</b>
      </p>
      <p>- Samtidig er det Champions League man måler i Rosenborg, og der er han ærlig om at han mislyktes. Men det er nesten umulig å kritisere resultatene. Han sto også bak den mest oppsiktsvekkende signeringen vi har hatt i norsk fotball, sier Fredheim, med henvisning til Nicklas Bendtner.</p>
      <h3>- Gjort en bra jobb</h3>
      <p>Rosenborg-helten Roar Strand sier også at han er litt overrasket.</p>
      <p>- Jeg har ikke fått noen indikasjoner på at dette skulle skje. Jeg synes Bjørnebye har gjort en bra jobb. Den er vanskelig, og han kunne sikkert gjort noe annerledes. Jeg mener han burde få godkjent for den jobben han har gjort, sier Strand til Dagbladet.</p>
      <p>- Når ting ble som de ble, skjønner jeg at Stig Inge ikke ønsker å jobbe på oppsigelsestid, men heller gå med en gang, fortsetter han.</p>
      <p>Dagbladets kommentator, Morten P, mener også at Bjørnebye har vært en suksess med fire seriegull og tre kongepokaler.</p>
      <p>
        <b>- Hvis fotball måles på resultater, så har Bjørnebye gjort en veldig god jobb. For alle andre klubber hadde det vært vanvittig bra, men kritikken rundt spillerlogistikk og andre ting skyldes at de ikke er som andre klubber, sier Pedersen.</b>
      </p>
      <p>- Vi tar oss den friheten til å måle dem annerledes. Så vanskelig er det å være sportslig leder og trener i Rosenborg.</p>
    </article>
  </body>
</html>