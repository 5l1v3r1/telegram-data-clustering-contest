<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639898/%D9%BE%D8%A7%DB%8C%D8%A7%D9%86-%DA%A9%D8%A7%D8%B1-%D8%B4%D8%A7%D9%86%D8%B2%D8%AF%D9%87%D9%85%DB%8C%D9%86-%D8%A7%D8%AC%D9%84%D8%A7%D8%B3-%D9%81%D9%86%D8%A7%D9%88%D8%B1%DB%8C-%D8%B1%D8%B3%D8%A7%D9%86%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T10:28:00+00:00"/>
    <meta property="og:title" content="پایان کار شانزدهمین اجلاس فناوری رسانه"/>
    <meta property="og:description" content="مراسم اختتامیه شانزدهمین اجلاس فناوری رسانه با حضور رئیس سازمان صدا و سیما و جمعی از مسئولان برگزار شد."/>
  </head>
  <body>
    <article>
      <h1>
        <a href="https://www.bultannews.com/fa/news/639898/%D9%BE%D8%A7%DB%8C%D8%A7%D9%86-%DA%A9%D8%A7%D8%B1-%D8%B4%D8%A7%D9%86%D8%B2%D8%AF%D9%87%D9%85%DB%8C%D9%86-%D8%A7%D8%AC%D9%84%D8%A7%D8%B3-%D9%81%D9%86%D8%A7%D9%88%D8%B1%DB%8C-%D8%B1%D8%B3%D8%A7%D9%86%D9%87">پایان کار شانزدهمین اجلاس فناوری رسانه</a>
      </h1>
      <h2>مراسم اختتامیه شانزدهمین اجلاس فناوری رسانه با حضور رئیس سازمان صدا و سیما و جمعی از مسئولان برگزار شد.</h2>
      <address><time datetime="2019-11-14T10:28:00+00:00">14 Nov 2019, 10:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،مراسم اختتامیه شانزدهمین اجلاس فناوری رسانه ۲۲ آبان با حضور علی عسکری رئیس رسانه ملی، رضا علیدادی معاون توسعه و فناوری رسانه و جمعی از مسئولان ذیربط کشوری و مهمانان خارجی در مرکز همایش‌های صداوسیما برگزار شد.</p>
      <p>دکتر علی عسکری رئیس رسانه ملی پس از حضور در مراسم اختتامیه ،از بخش های مختلف بازدید و از ۱۴ محصول بومی صنعت رسانه همچون دستگاه انکدر HEVC، دستگاه سوئیچ SDH، سامانه پلی اوت نسل جدید، فرستنده تلویزیونی دیجیتال ۲ وات، فیلتر هوای مراکز داده مبتنی بر فناوری پلاسما، سامانه داشبورد خبری تحلیلی هوشمند، سامانه گرافیک کامپیوتری نسل جدید، سامانه گرافیک کامپیوتری نسل جدید، سامانه تشخیص چهره برای محتوای آرشیوی، سامانه کیبل کم، دستگاه رله دو کاناله دیجیتال ۵ وات، دستگاه میکسر صدای دیجیتال، پخش رسمی تلویزیون تعاملی مبتنی بر استاندارد، سامانه قابل حمل تست کاربرد‌های مبتنی بر استاندارد و فناوری جامع محتوای سازمان رونمایی کرد.</p>
      <p>علیدادی معاون توسعه و فناوری رسانه گفت: با همت و تلاش همکاران به نقطه پایانی شانزدهمین اجلاس رسیدیم و برگ زرینی در کارنامه سازمان رقم خورد. این اجلاس در اصل اجرای عملی گام دوم انقلاب اسلامی است که مقام معظم رهبری ابلاغ فرمودند و مطالبه‌ای است تا آنچه که ریاست سازمان در موضوع گام دوم از مجموعه معاونت‌های سازمان دارند و پیگیر هستند، در این سند تحول زا و سند بالادستی، مطرح شده و به مرحله اجرا و عمل برسد.</p>
      <p>وی ادامه داد: یکی از موضوعات مهم و محور‌هایی که در این صنعت مقام معظم رهبری مطرح فرمودند، موضوع توجه به پژوهش و حرکت کشور در مسیر پیشرفت است. علمی که مبنای آن داخلی باشد و از مرحله ترجمه و کپی سازی خارج و صرفاً بومی‌سازی و در مرحله تولید باشد. ما افتخار می‌کنیم که توانستیم در بخش علمی این اجلاس با دریافت ۱۲۵ مقاله علمی پژوهشی که برای اولین بار ارائه شد یکی از این مطالبات را محقق کنیم و به سمت پیشرفت حرکت کنیم. در نهایت ۲۹ مقاله پذیرش می‌شود و ضمن ارائه مورد استفاده کارشناسان و متخصصان حوزه صنعت رسانه قرار می‌گیرد.</p>
      <p>علیدادی عنوان کرد: موضوعات مختلفی همچون هوش مصنوعی و ورود به آن در مجموعه‌های فناوری بخش‌های مختلف رسانه از جمله مواردى هستند که در ویژه نامه‌های گوناگون چاپ شده است.</p>
      <p>وی ادامه داد: فناوری‌های تولید هم برای اولین بار در این اجلاس ارائه شد که مورد استقبال بازدیدکنندگان قرار گرفت و جذابیت هاى بسیارى همراه داشت.</p>
      <p>علیدادی توضیح داد: ما می‌توانیم مبنای حرکتی انقلاب اسلامی باشیم که حضرت امام این شعار را در کشور نهادینه فرمودند و مقام معظم رهبری با پیگیری و اجرا، عمر کشور را در نقطه قرار داده‌اند که عصر جدیدی رقم خورد. این موضوع نظام بانکی کشور را به عنوان یک قدرت مطرح در دنیا مطرح نموده و قشر‌های اقتدارگرا و ستم پیشه، با این تصور که بتوانند این اقتدار را تضعیف کنند تلاش‌های زیادی می‌کند که یکی از این تلاش‌ها تحریم است.</p>
      <p>وی افزود: خوشبختانه علی رغم همه این تلاش‌ها تحریمی که گمان می‌رفت روحیه مادی و معنوی کشور را بهم بریزد به عنوان یک ابزار قدرتمند برای پیشرفت کشور مطرح شده است. ماشین به اصطلاح قدرتمندی که قصد داشت زیرساخت‌ها را تضعیف و با ساختار فناوری، ساختار اقتصادی و در پی آن ساختار اجتماعی و سیاسی کشور را دگرگون کند به فرصتی تبدیل شد که طی آن هر تجهیزاتی که تحریم شده در کشور تولید شد.</p>
      <p>معاون توسعه و فناوری رسانه بیان کرد: در نتیجه این کشمکش ها، در نمایشگاه فناوری رسانه با حضور۱۴۰ شرکت پیشرفته و پیشرو در صنعت در زنجیره‌های متنوع تولید و پخش و زیرساخت، عدم تاثیر تحریم‌ها و حتی مسیر حرکتی به سمت پیشرفت را کاملاً به وضوح به همه نشان داد.</p>
      <p>وی افزود: رونمایی ریاست سازمان از ۱۴ محصول پیشرفته نشان از حرکت به سمت جلو صنعت رسانه و سازمان صدا و سیما در این حوزه است. بررسی وضعیت فناوری، بررسی وضعیت مدیریتی، بررسی نقاط قوت و ضعف در حوزه صنعت رسانه و حوزه زیرساخت، موضوع جدی و مهمی بود که مدنظر این اجلاس قرار گرفته و همچنین برگزاری ۴۰ نشست تخصصی با حضور نخبگان و خبرگان، اساتید دانشگاه‌های مختلف، دستگاه‌ها و ارگان‌های کشوری اقدام شایسته‌ای بود تا بتوانیم از ظرفیت همه این بزرگان بتوانیم استفاده کنیم.</p>
      <p>وی عنوان کرد: باید نقاط قوت و ضعف را به درستی بررسی کنیم و راهکار‌ها در این زمینه اتخاذ شود. در این جلسات مسئولان قدیم و جدید در برخی سازمان‌ها و نهاد‌ها حضور داشتند و مسائل و مورد بررسی نقد و پیشنهاد قرار می‌دادند.</p>
      <p>علیدادی گفت: سازمان صدا و سیما یک سازمان رو به توسعه دائمی و پیشرفت است، سازمانی است که دائماً در حال گسترش زیرساخت‌ها و استفاده از خلاقیت‌ها و نوآوری‌های دائمی است.البته محور مهمی که ریاست انقلابی سازمان برای ما و برای سازمان ترسیم کرده اند توسعه عدالت محور و خدمتی بی‌منت برای مردم شریف و عزیز میهن اسلامی است.</p>
      <p>وی افزود: نتیجه این سیاست خدمت مدارانه، توسعه دائمی در حوزه‌های مختلف و توسعه به صورت متوازن در تمام زنجیره‌های تولیدی، پخش و انتشاراست. همچنین استفاده از تجهیزات و امکانات مختلف و پیگیری موضوع توسعه و در نهایت بهره برداری و نگهداری هوشمندانه و کارشناسانه اتفاقی است که به صورت دائمی در حال انجام است.</p>
      <p>معاون توسعه و فناوری رسانه اظهار کرد: توسعه تلویزیون دیجیتال، توسعه رادیو‌های fm موج متوسط، توسعه زیرساخت‌های استودیوها، توسعه انتشار و انتقال ماهواره‌ای نتیجه این پیگیری است که از نمونه‌های دیگر می‌توان به تکمیل پروژه سنگین سازی اتوماسیون‌های نوین و ... کار‌های زیادی که در حال انجام است اشاره کرد. همچنین همکاران ما در سراسر کشور یا در حال انجام این کار‌ها یا در حال بهره‌برداری و نگه‌داری از آن‌ها هستند.</p>
      <p>علیدادی توضیح داد: این اجلاس با مد نظر قرار دادن و ارزیابی عملکرد همکاران، کمیسیون‌هایی را تشکیل داد که ده کمیسیون تخصصی، هر یک از این موارد را به درستی وبادقت مورد ارزیابی قرار می‌دهند و نقاط قوت را گوشزد می‌کنند. به صورت کلی اعلام میکنم ۵۰۰ مدیریت فنی مورد ارزیابی قرار گرفته که در مرحله گزینش اول، حدود ۹۰ مجموعه برتر معرفی می‌شوند و انشالله در جلسه پایانی ۳۱ مدیریت برگزیده به عنوان نشست پایانی معرفی خواهند شد.</p>
      <p>وی ادامه داد: توجه به خلاقیت و نوآوری دراجلاس‌ها محور بسیار مهمی بوده و در این اجلاس ۲۶۰ طرح خلاقانه و مبتکرانه ارائه شده است. سیاست اصلی سازمان نگاه به درون و استفاده از ظرفیت‌های بالای نیروی انسانی فعال و خبره در سازمان صدا و سیماست که این بخش گویای این امر مهم است. بخش اعظمی از این موضوعات و محصولات خلاقانه و نوآورانه سازمانی سازمانی هستند و بخش دیگر مربوط به شرکت‌ها و حتی افراد معمولی و عادی از دانشگاه‌ها یا بخش‌های دیگر است.</p>
      <p>علیدادی توضیح داد: به هر حال تلاش ۴۱ ساله توسعه زیرساخت‌های سازمان صدا و سیما و توسعه صنعت رسانه در کشور در جلوی دیدگان همه ما و شماست. توسعه کامل زیرساخت‌ها در دوبار اتفاقی نادر در کشور تلقی می‌شود. یکبار تکمیل ساختار و سیستم‌های آنالوگ و دفعه بعد، تبدیل سیستم‌های توسعه یافته به دیجیتال اتفاق بسیار مهم است که در کشور رقم خورده است و در جلوی دیدگان همگان است.</p>
      <p>وی عنوان کرد: در ۴۱ سال قبل صنعتی به نام صنعت رسانه در ایران وجود نداشت، اما اکنون فصل جدیدی آغاز شده و موضوع تحول در فناوری‌ها موضوع جدی است که همه ما شاهد آن هستیم. موضوع هوش مصنوعی و ورود هوش مصنوعی در کلیه صنایع، مسئله جدی است. تولید ابر محور در تمام صنایع موضوع بسیار نوین و جدیدی است که توجه به این موضوع بسیار جدی و مهم است.</p>
      <p>علیدادی ادامه داد: در نهایت توجه به انقلاب چهارم صنعتی بسیار مهم و حائز اهمیت است که همزمان شدن انتشار بیانیه گام دوم انقلاب و این تحولات را به فال نیک می‌گیریم و امیدواریم در عرصه رسانه بتوانیم به خوبی از این تحولات همگام با این سند بالادستی ارزشمند استفاده کنیم.</p>
      <p>معاون توسعه و فناوری رسانه بیان کرد: معاونت توسعه و فناوری رسانه با تصویب بیانیه گام دوم و در راستای سیاست تحولی سازمان صدا و سیما که مورد مطالبه ریاست انقلابی سازمان واقع شده از این تحولات استقبال می‌کند. توجه به توسعه و استفاده از نسل دوم تلویزیون دیجیتال، توسعه‌های مورد نیاز اعم از فرستنده‌های موج متوسط، فرستنده‌های fm، پوشش‌های جاده‌ای و .. توسعه مراکز داده، توسعه خدمات نوین رسانه‌ای، توسعه سیستم‌های نوین هوشمند و پیشرفت در چرخه‌های تولید و پخش و هوشمند سازی زیرساخت‌ها اعم از زیرساخت‌های سخت‌افزاری و نرم‌افزاری به مسیر خود ادامه خواهد داد.</p>
      <p>علیدادی خاطر نشان کرد: گوش به فرمان ریاست سازمان در این مسیر تحولی هستیم. در پایان از همه عزیزانی که در اجرای این اجلاس و برگزاری موفق آن ما را یاری کردند تشکر و قدردانی می‌شود. از دانشگاه صدا و سیما که بخش علمی مقالات را به عهده داشتند تشکر می‌کنیم.</p>
    </article>
  </body>
</html>