<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Razsledvat-sluchai-na-proyavena-zhestokost-kum-luva-Lyubo-ot-zookuta-v-Razgrad-913782"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T10:24:00+00:00"/>
    <meta property="og:title" content="Разследват случай на проявена жестокост към лъва Любо от зоокъта в Разград"/>
    <meta property="og:description" content="Районната прокуратура в Разград образува досъдебно производство за проявена жестокост към лъва Любо ..."/>
  </head>
  <body>
    <article>
      <h1>Разследват случай на проявена жестокост към лъва Любо от зоокъта в Разград</h1>
      <address>
        <time datetime="2019-11-14T10:24:00+00:00">14 Nov 2019, 10:24</time>
      </address>
      <p>Районната прокуратура в Разград образува досъдебно производство за проявена жестокост към лъва Любо от зоокъта в града. Разследването започва незабавно и е за извършено престъпление по член 325б, ал. 1 от НК, който ангажира наказателната отговорност на всеки, проявил жестокост към гръбначно животно, на което причини смърт, тежко или трайно увреждане.</p>
      <p>Законен повод за образуване на досъдебното производство е сигнал до Районната прокуратура в Разград от НПО за защита на животните в Лудогорието. Оттам са уведомили прокуратурата за състоянието на лъва Любо в разградския зоокът. Правозащитниците твърдят в сигнала си, че мъжкият лъв е видимо болен и има увредена лапа. В същото време според тях договорът за медицинско обслужване на животните в зоокъта е изтекъл и не е продължен.</p>
      <p>Разследването ще изиска медицинските документи и ще назначи ветеринарномедицинска експертиза, която да установи уврежданията на лъва, да оцени степента им и последиците от тях. Ще бъдат изискани и документи от община Разград за установяване статута на зоокъта, собствеността на животните, състоянието им и отговорните служители за отглеждането им.</p>
      <p>Районната прокуратура в Разград е разпоредила разследването да се извърши в двумесечен срок.</p>
    </article>
  </body>
</html>