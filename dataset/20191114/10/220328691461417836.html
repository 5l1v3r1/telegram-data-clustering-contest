<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/tsatsarov-da-ne-spekulirame-za-motivite-na-radev-406688.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T10:47:13+00:00"/>
    <meta property="og:title" content="Цацаров: Да не спекулираме за мотивите на Радев"/>
    <meta property="og:description" content="Главният прокурор предложи да се подложи на гласуване предложението на някои от съдиите да има нова процедура"/>
  </head>
  <body>
    <article>
      <h1>Цацаров: Да не спекулираме за мотивите на Радев</h1>
      <address>
        <time datetime="2019-11-14T10:47:13+00:00">14 Nov 2019, 10:47</time>
      </address>
      <p>"Нека не спекулираме, че указът има мотиви. Указът няма мотиви. Има публична позиция на президента, която заслужава уважение и трябва да бъде уважена от всеки един от нас", заяви главният прокурор Сотир Цацаров пред магистратите от Висшия съдебен съвет по време на обсъждането на акта на държавния глава въ връзка с избора на Иван Гешев, съобщи Дарик. </p>
      <p>"Беше използван терминът мотиви, съображения, позиция. Ако трябва да сме съвсем стриктни, мотиви няма. Този указ не съдържа каквито и да е мотиви", каза той и припомни, че същото се е случило и при връщането на указа за председателя на ВАС Георги Чолаков.</p>
      <p>"И тогава кандидатурата беше върната и указът беше без мотиви. Това обаче в никакъв случай не омаловажава казаното от президента.  В юридическия смисъл мотиви няма, но президентът направи обръщение пред медиите. Никой не омаловажава, никой не неглижира, но тази пламенна защита на фигурата на президента е просто излишна", добави Цацаров, визирайки изказалия се преди него шеф на ВКС Лозан Панов. Цацаров подчерта още, че всеки, който дава своя вот, трябва хубаво да помисли.</p>
      <p>Главният прокурор предложи да се подложи на гласуване предложението на някои от съдиите да има нова процедура и да се реши въпросът.</p>
    </article>
  </body>
</html>