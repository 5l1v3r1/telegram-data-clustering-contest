<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175805/personeel-alle-flevolandse-ziekenhuizen-staakt"/>
    <meta property="og:site_name" content="omroep flevoland"/>
    <meta property="article:published_time" content="2019-11-14T10:30:00+00:00"/>
    <meta property="og:title" content="Personeel alle Flevolandse ziekenhuizen staakt"/>
    <meta property="og:description" content="Het personeel van alle Flevolandse ziekenhuizen staakt woensdag. Op die dag worden zondagsdiensten gedraaid. Dat betekent dat geplande afspraken op de afdelingen die staken niet doorgaan."/>
  </head>
  <body>
    <article>
      <h1>Personeel alle Flevolandse ziekenhuizen staakt</h1>
      <address>
        <time datetime="2019-11-14T10:30:00+00:00">14 Nov 2019, 10:30</time>
      </address>
      <p>
        <b>Het personeel van alle Flevolandse ziekenhuizen staakt woensdag. Op die dag worden zondagsdiensten gedraaid. Dat betekent dat geplande afspraken op de afdelingen die staken niet doorgaan.</b>
      </p>
      <p>Het gaat om het St Jansdal in Lelystad, het Antonius in Emmeloord en het Flevoziekenhuis in Almere. Alle ziekenhuizen zeggen dat de patiëntveiligheid en de zorg voor de patiënt voorop staat.<br/><br/><b>St Jansdal</b><br/>Het St Jansdal in Lelystad voert op verschillende afdelingen <a href="https://www.stjansdal.nl/actiedag">actie</a>. Spoedzorg, oncologische zorg en de zorg voor kinderen gaan in het hele ziekenhuis gewoon door. Op de stakingsdag worden ludieke acties georganiseerd. Hoe die eruit komen te zien, wordt later bekendgemaakt.<br/><br/><b>Antonius Ziekenhuis Emmeloord</b><br/>Ook bij het Antonius Ziekenhuis in Emmeloord wordt op een aantal afdelingen een <a href="https://www.mijnantonius.nl/nieuws/20-november-zondagsdienst-vanwege-cao-onderhandelingen.htm">zondagsdiensten</a> gedraaid. Het ziekenhuis belt alle patiënten van wie de afspraak moet worden verplaatst. Voor zover bekend worden er geen ludieke acties georganiseerd.<br/><br/><b>Flevoziekenhuis Almere</b><br/>Bij het Flevoziekenhuis in Almere staken ook een aantal afdelingen. De precieze uitwerking is nog niet bekend. Dit weekend moet er meer duidelijk worden. Een woordvoerder laat weten dat er nog overleg is tussen het ziekenhuis, de vakbonden en het actiecomité.</p>
      <p><b>Waarom staken ziekenhuismedewerkers?</b><br/>De medewerkers staken omdat de onderhandelingen voor een nieuwe cao zijn vastgelopen. De medewerkers willen een structurele loonsverhoging. Verder is een extra toeslag wanneer medewerkers op het laatste moment worden opgeroepen een eis. Ook eisen ze goede afspraken over arbeids- en rusttijden en over instroom en behoud van medewerkers.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>