<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/zapochvame-s-velikobritaniya-za-atp-cup-406684.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T10:24:22+00:00"/>
    <meta property="og:title" content="Започваме с Великобритания за ATP Cup"/>
    <meta property="og:description" content="В групата на България са още Белгия и Молдова"/>
  </head>
  <body>
    <article>
      <h1>Започваме с Великобритания за ATP Cup</h1>
      <address><time datetime="2019-11-14T10:24:22+00:00">14 Nov 2019, 10:24</time> by <a rel="author">Пламен Вълков</a></address>
      <p>Днес беше изтеглен пълният жребий за първото издание на отборния тенис турнир за мъже ATP Cup, който започва на 3 януари 2020 година. България е в група "С" заедно със съставите на Великобритания, Белгия и Молдова и ще играе двубоите си в Сидни. Другите групи са в Пърт и Бризбейн, съобщава БНР.</p>
      <p>Националите започват срещу британците. Те са в състав: Григор Димитров (играещ капитан), Димитър Кузманов, Александър Лазаров, Александър Донски и Адриан Андреев.</p>
      <p>Страната ни зае мястото на Швейцария в потока след отказването на Роджър Федерер, като единствено последният съперник на Григор Димитров и компания не бе ясен – а именно съставът на молдовците, чийто водещ тенисист е Раду Албот, който е №46 в света.</p>
      <p>Великобритания участва благодарание на „защитения ранкинг“ на Анди Мъри, докато Давид Гофен повежда белгийците.</p>
      <p>В първата среща на 3 януари Григор Димитров ще се изправи срещу Мъри и компания в късния мач на "Кен Розуол Арина". </p>
      <p>Турнирът има награден фонд от 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.</p>
      <p>Всеки отбор ще се състои от до петима тенисисти, а всеки сблъсък – от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.</p>
      <p>Точки се заработват с всяка една победа в турнира, а колко са те зависи от позицията на победителя в ранглистата, както и мястото на опонента му. Ако играч измежду първите 300 победи представител на топ 10 в груповата фаза, той ще получи 75 точки. Ако това се случи на четвъртфинал – 120 точки, на полуфинал – 180, а на финал – 250.</p>
      <p>Ако пък в груповата фаза надиграе състезател, който е извън топ 100, получава 20 точки. При подобен успех на четвъртфинал заработва 25 пункта, на полуфинал – 35, а на финал – 50. Ако тенисист извън топ 300 надиграе представител на топ 100 в груповата фаза, получава 25 точки, на четвъртфинал – 35, на полуфинал – 55, а 85 взима, ако това се случи в битката за титлата.</p>
      <p>При двойките тази точкова система не важи. Всяка победа в груповата фаза носи 25 точки, на четвъртфинал – 35, във финалната четворка – 55, а на финал – 85.</p>
    </article>
  </body>
</html>