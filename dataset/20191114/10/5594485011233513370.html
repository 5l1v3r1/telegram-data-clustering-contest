<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/shoforka-na-taksi-v-sofiya-napravi-neshcho-mnogo-gnusno-na-bolna-mayka-s-bebe-video_news709163.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T10:21:00+00:00"/>
    <meta property="og:title" content="Шофьорка на такси в София направи нещо много гнусно на болна майка с бебе ВИДЕО"/>
    <meta property="og:description" content="Анна Бонева и приятелката й изтеглили пари от банковата карта на софиянката Благовеста, която останала пред болницата без пари, документи и телефон"/>
  </head>
  <body>
    <article>
      <h1>Шофьорка на такси в София направи нещо много гнусно на болна майка с бебе ВИДЕО</h1>
      <h2>Анна Бонева и приятелката й изтеглили пари от банковата карта на софиянката Благовеста, която останала пред болницата без пари, документи и телефон</h2>
      <address>
        <time datetime="2019-11-14T10:21:00+00:00">14 Nov 2019, 10:21</time>
      </address>
      <p>https://blitz.bg/obshtestvo/shoforka-na-taksi-v-sofiya-napravi-neshcho-mnogo-gnusno-na-bolna-mayka-s-bebe-video_news709163.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573678105-1.jpg"/>
      </figure>
      <p><b>Шофьорка от една от най-големите столични таксиметрови фирми е задигнала чантата на 38-годишна майка с дете, която е с тежко заболяване, съобщава <a href="https://trafficnews.bg/obshtestvo/shofyorka-taksi-obra-tezhko-bolna-maika-bebe-160414/">"Трафик"</a>.  </b><br/><br/>След като претарашила чуждия багаж, 49-годишната Анна Бонева с помощта на своя съучастничка изтеглила от дебитната карта на своята клиентка Благовеста Найденова парите, с които жената трябвало да изхранва едногодишната си дъщеричка през следващите две седмици.</p>
      <p>Потресаващата история се разиграла на 6 ноември, когато Благовеста трябвало да отиде в Първа градска болница. Жената страдала от много тежко заболяване и трябвала спешно да започне лечение. Понеже нямало на кого да остави бебето, го взела със себе си. </p>
      <p>Близо до дома й в столичния квартал „Левски” видяла спряло такси. Попитала жената зад волана дали не чака друг клиент.</p>
      <figure>
        <img src="https://trafficnews.bg/data/images/2019_11_13/taxi_1.jpg"/>
      </figure>
      <p>
        <b>
          <i>Анна Бонева, снимка: Фейсбук</i>
        </b>
      </p>
      <p>„Каза ми, че точно в този ден не работи, но все пак ми предложи да ме закара. Попитах я дали е проблем, че съм с бебе и тя каза, че няма такъв. Отвори багажника, сложих количката и тя ми каза само да си гушна детето в мен”, разказва Найденова.</p>
      <p>Благовеста носела със себе си чанта, в която били документите, парите, телефона, както и водата и млякото на бебето. В другата си ръка майката носела играчката на детето. Когато стигнали до Първа градска болница Благовеста платила на Бонева около 9 лева, колкото била сметката, но не получила касова бележка.</p>
      <figure>
        <img src="https://trafficnews.bg/data/images/2019_11_13/taxi1.jpg"/>
      </figure>
      <p>„Слязох и бързах да извадя количката, защото заради заболяването си имам трудности да пазя равновесие и ме беше страх да не изпусна дъщеря си. Извадих количката и шофьорката ме попита как се разтваря.<br/><br/>Обясних й и тръгнах да слагам детето в нея. Чантата ми и играчката на дъщеря ми стояха на задната седалка все още. Бях оставила вратата отворена, за да ги взема, но жената просто тресна вратите и си тръгна. Докато се обърна и тя беше вече на завоя. Преди това ме гледаше в ръцете, гледаше ми чантата и портмонето, но не съм мислела, че ще се стигне до подобно нещо”, разказва разстроената Благовеста.</p>
      <p>Майката не можела да се обади на никого, нямала пари в себе си и останала дори без документи, ключове за вкъщи и храна за детето си. Вървяла към НДК, където срещнала спрял таксиметров шофьор от същата фирма. Помолила го да се свърже с диспечера и да обясни, че негова колежка я е обрала. Мъжът се обадил, след което започнал да нервничи и казал на Найденова, че има поръчки и не може да се занимава с нея повече.</p>
      <p>Разплакана, Благовеста стигнала до майка си и и разказала какво се е случило. От нейния телефон се обадила и на 112, откъдето и казали да отиде в районното полицейско управление в квартала си, където тя подала жалба. </p>
      <p>38-годишната жена не успяла да разбере нито името, нито номера на жената, която откраднала чантата и. Въпреки това от полицията веднага започнали проверка по случая. Благовеста отишла до двете банки, в които има открити сметки, както и до телефонния си оператор, за да обясни какво се е случило.</p>
      <p>„От едната си карта бях изтеглила парите, Слава богу! Другата си я ползвам само за да ми превеждат майчинството. Когато отидох в банката ми искаха лична карта и много трудно успях да блокират банковата карта. Управителката на клона само дойде и ми каза, че било след дъжд качулка и че парите вече били изтеглени от банков клон в Ботунец”, връща лентата назад Найденова.</p>
      <p>От полицията обаче успяват да установят къде се намира Бонева. Оказало се, че парите от картата изтеглила нейната приятелка Румяна Георгиева, която явно също е била част от плана за кражбата. Били източени 350 лева, които обаче били крайно необходими на Благовеста, тъй като сама отглежда детето си и не може да разчита на бащата.</p>
      <p>Анна Бонева и Румяна Георгиева са задържани още същия ден. И на двете са повдигнати обвинения, но в момента са на свобода – Бонева е с наложена мярка „парична гаранция” в размер на 500 лева, а Георгиева е пусната само с подписка.</p>
      <p>Според съседи на таксиметровата шофьорка в къщата, която обитава, живеели още няколко жени. Те нямали роднинска връзка помежду си.</p>
      <p>„Те са си съмнителни. Аз даже се чудех какво пак са направили. Едната беше в Дубай уж да работи, другата кара такси, трета не знам с какво се занимава. Абе всичките са си странни и не говорят много с останалите хора в района”, разказа съсед на Бонева.</p>
      <p>Екипът ни ще потърси за коментар и фирмата, в която работи шофьорката. Заради преживения шок здравословното състояние на Благовеста се влошило рязкое. </p>
      <p>"След всичко това аз трябва да съм просяк. Да искам заеми от хора. С откраднатите пари щях да гледам бебето си две седмици - да му купувам храна, памперси, мляко. Искам тази жена да си получи заслуженото, защото не е въпросът в 350-400 лева, а в това, което тя ми причини! Знаете ли какво изживях? Жена, тя е жена, а открадна последните пари на майка с дете, която е тежко болна, аз това не го проумявам", сподели със сълзи на очи Благовеста. </p>
      <p>Какво още разказа майката, вижте във видеото:</p>
      <figure>
        <iframe src="https://www.youtube.com/embed/ehVzI73TztQ" width="780" height="440" data-service="Youtube" scrolling="no"/>
      </figure>
    </article>
  </body>
</html>