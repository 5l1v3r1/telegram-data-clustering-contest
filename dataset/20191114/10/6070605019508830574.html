<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/filla-Torra-cotxe-AVE-Bascara-Mossos-identifiquen-accio_0_2343965708.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T10:57:02+00:00"/>
    <meta property="og:title" content="Identifiquen el cotxe d'una filla de Torra en l'actuació per un possible tall a l'AVE"/>
    <meta property="og:description" content="Va ser en una intervenció dels Mossos a Bàscara, on sospitaven que uns manifestants volien fer una acció"/>
  </head>
  <body>
    <article>
      <h1>Identifiquen el cotxe d'una filla de Torra en l'actuació per un possible tall a l'AVE</h1>
      <h2>Va ser en una intervenció dels Mossos a Bàscara, on sospitaven que uns manifestants volien fer una acció</h2>
      <address>
        <time datetime="2019-11-14T10:57:02+00:00">14 Nov 2019, 10:57</time>
      </address>
      <p>Els Mossos <a href="https://www.ara.cat/politica/tall-AVE-vies-Girona-Figueres-Bascara-Mossos-Adif_0_2343365864.html">van muntar un dispositiu aquest dimecres a la tarda a Bàscara</a> perquè sospitaven que uns manifestants volien tallar les vies de l'AVE al seu pas per aquest municipi. En aquesta actuació, la policia va identificar el grup de persones i els vehicles que hi havia. Un dels cotxes identificats és propietat d'una de les filles del president de la Generalitat, Quim Torra, segons ha avançat <i>El Nacional</i> i han confirmat fonts policials a Efe. Els agents no van poder comprovar qui hi havia a l'interior del vehicle perquè no el van aturar, però van anotar-ne la matrícula: així van saber a qui pertanyia.</p>
      <figure>
        <img src="https://www.ara.cat/2019/11/13/politica/Mossos-Esquadra-Adif-AVE-Bascara_2343375922_67367605_117x66.jpg"/>
      </figure>
      <p>
        <a href="https://www.ara.cat/politica/tall-AVE-vies-Girona-Figueres-Bascara-Mossos-Adif_0_2343365864.html">Un tall a l'AVE per la sospita d'una invasió de les vies que no s'ha produït</a>
      </p>
      <p>Aquesta identificació es va fer durant la intervenció dels Mossos que va acabar amb la decisió d'Adif, que no havia rebut cap ordre de la policia, de tallar la circulació de l'AVE entre Girona i Figueres durant gairebé dues hores. Els efectius antidisturbis de la Brigada Mòbil (Brimo) i l'Àrea Regional de Recursos Operatius (ARRO) van participar en el dispositiu a l'antic hipòdrom de Bàscara, que queda al costat de les vies d'alta velocitat, perquè tenien informacions que el grup de persones reunides podien fer una possible acció a l'AVE.</p>
      <p>L'actuació per la sospita de la protesta a les vies de l'AVE va fer que Adif tallés la circulació de la línia d'alta velocitat entre dos quarts de cinc i les sis de la tarda, malgrat que la policia no ho havia demanat. Segons fonts d'Adif, després de rebre un avís dels Mossos que hi podia haver una invasió de les vies van aturar tots els trens de l'AVE entre Girona i Figueres per "precaució" i "seguretat".</p>
      <p>La possible mobilització estava convocada per una nova organització: Segona Onada. En el seu canal de Telegram van anunciar que el seu objectiu és "continuar pressionant sobre l'AP-7" després de les accions d'aquesta setmana de Tsunami Democràtic. Sobre la intervenció dels Mossos a Bàscara, van dir: "Totes estem bé".</p>
      <h3>Denunciats dos nebots de Torra pel tall de l'AP-7 i les protestes a Salt</h3>
      <p>La Policia Nacional ha denunciat davant del jutge 26 persones per desordres públics, entre elles dos nebots de Torra, als quals va identificar després de desallotjar els independentistes que tallaven l'AP-7 a Salt, un cop Tsunami Democràtic ja havia donat per finalitzat el bloqueig d'aquesta via.</p>
      <p>Segons han informat a Efe fonts de la investigació, entre els 26 identificats per la Policia Nacional figuren dos nebots de Torra, un dels quals, Ernest M.T., militant de la CUP, que ja va ser detingut per tallar les vies de l'AVE a Girona en el primer aniversari de l'1-O. Els dos familiars del president de la Generalitat han estat denunciats per desordres públics.</p>
    </article>
  </body>
</html>