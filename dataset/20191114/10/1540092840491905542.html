<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197325/skliri-kritiki-toy-dimitri-giannakopoyloy-stis-kyverniseis-gia-tin-politiki-farmakoy"/>
    <meta property="og:site_name" content="CNN.gr"/>
    <meta property="article:published_time" content="2019-11-14T10:22:12+00:00"/>
    <meta property="og:title" content="Σκληρή κριτική του Δημήτρη Γιαννακόπουλου στις κυβερνήσεις για την πολιτική φαρμάκου"/>
    <meta property="og:description" content="Την απουσία πολιτικής πρόληψης και στρατηγικής από την πλευρά της κυβέρνησης ώστε να αλλάξει η δυσμενής κατάσταση στον κλάδο του φαρμάκου εξαιτίας του..."/>
  </head>
  <body>
    <article>
      <h1>Σκληρή κριτική του Δημήτρη Γιαννακόπουλου στις κυβερνήσεις για την πολιτική φαρμάκου</h1>
      <h2>Την απουσία πολιτικής πρόληψης και στρατηγικής από την πλευρά της κυβέρνησης ώστε να αλλάξει η δυσμενής κατάσταση στον κλάδο του φαρμάκου εξαιτίας του clawback, όπως συνέβαινε και με τις προηγούμενες κυβερνήσεις, επεσήμανε ο πρόεδρος του Συνδέσμου Αντιπροσώπων Φαρμακευτικών Ειδών και Ειδικοτήτων (ΣΑΦΕΕ), Δημήτρης Γιαννακόπουλος.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Διονυσία Προκόπη, CNN Greece 12:22 , 14 November 2019 - 12:50</p>
      <p>Με καυστικό τρόπο ο κ. <b>Γιαννακόπουλος</b> σχολίασε τους επικοινωνιακούς χειρισμούς του υπουργείου Υγείας, περί «<b>επενδυτικού clawback</b>», αλλά και την υπερπροβολή του αντικαπνιστικού νόμου ως προσπάθεια να καλυφθεί η έλλειψη πολιτικής πρόληψης, κατά την ομιλία του στην ημερίδα «<b>Clawback και Φαρμακευτική Δαπάνη</b>», την Πέμπτη (14/11/2019).</p>
      <p>Την ημερίδα διοργάνωσε ο <b>ΣΑΦΕΕ</b> και η Πανελλήνια Ένωση Φαρμακοβιομηχανίας (ΠΕΦ), με στόχο την εξεύρεση ρεαλιστικών λύσεων για την αντικατάσταση του αντιαναπτυξιακού μέτρου του <b>clawback</b> και την επεξεργασία ουσιαστικών και βιώσιμων μεταρρυθμίσεων, οι οποίες θα βοηθήσουν όλους τους συμμετέχοντες στο σύστημα Υγείας, πρωτίστως τους ασθενείς και την ελληνική κοινωνία.</p>
      <p>Απόδειξη ότι η κατάσταση δεν βαίνει προς βελτίωση είναι το γεγονός ότι επτά χρόνια μετά την πρώτη εφαρμογή του clawback και ένα χρόνο μετά την ολοκλήρωση των <b>μνημονιακών</b> <b>προγραμμάτων</b>, ο κλάδος του φαρμάκου και η Πολιτεία κάνουν ακόμη την ίδια συζήτηση, τόνισε ο κ. Γιαννακόπουλος.</p>
      <blockquote>«Το γεγονός ότι είμαστε επτά χρόνια μετά την πρώτη εφαρμογή του clawback ως έκτακτου μέτρου, τα μνημονιακά προγράμματα έχουν τελειώσει επισήμως από τον περσινό Αύγουστο και η σημερινή ημερίδα έχει θέμα "clawback και φαρμακευτική δαπάνη", δείχνει ότι τα πράγματα δεν πάνε καθόλου καλά.   Η κατάσταση έχει κουράσει: την ίδια ακριβώς συζήτηση κάνουμε τα τελευταία χρόνια, καταθέτουμε ως φαρμακοβιομηχανία συνεχώς προτάσεις που μπορούν να μας βγάλουν από το αδιέξοδο της φαρμακευτικής πολιτικής που εφαρμόζεται, όμως δεν γίνεται τίποτα.   Τι δείχνει αυτό; Ότι όλες οι κυβερνήσεις, και οι προηγούμενες και η σημερινή, έχουν αποδεχτεί μια λανθασμένη πολιτική ως "κανονικότητα", για να μιλήσουμε και με όρους που αγαπά η κυβέρνηση της ΝΔ. Ακόμα χειρότερα, επιχειρείται να συσκοτιστεί ο χαρακτήρας του clawback που είναι ξεκάθαρα αντιαναπτυξιακός και να παρουσιαστεί σαν "επενδυτικό εργαλείο"» ανέφερε χαρακτηριστικά.</blockquote>
      <figure>
        <img src="https://cdn.cnngreece.gr/images/news/2019/11/14/VST_4073.jpg"/>
      </figure>
      <p>
        <i>Πηγή: ΒΑΓΓΕΛΗΣ ΣΤΟΛΗΣ / CNN Greece </i>
      </p>
      <h3>Δεν υπάρχει στρατηγική</h3>
      <p>Φέτος το clawback για την <b>εξωνοσοκομειακή</b> <b>δαπάνη</b> αναμένεται να ξεπεράσει τα 800 εκατ. ευρώ, με την υπέρβαση να είναι συνεχής και ανεξέλεγκτη τα τελευταία χρόνια. Κατά τον πρόεδρο του ΣΑΦΕΕ, η κυβέρνηση δεν έχει στρατηγική να αλλάξει η κατάσταση και μάλιστα εμφανίζεται να απέχει από τις <b>προεκλογικές</b> της <b>δεσμεύσεις</b>. Το ίδιο, βέβαια, συνέβαινε και με την <b>κυβέρνηση</b> <b>ΣΥΡΙΖΑ</b>.</p>
      <p>«Αυτό συμβαίνει γιατί δεν υπάρχει <b>καμία στρατηγική</b> από την κυβέρνηση να αλλάξει αυτή η καταχρηστική πολιτική, παρά τις προεκλογικές δεσμεύσεις που στην πράξη <b>αποδεικνύονται ψεύτικες</b>. Δύο παραδείγματα: οι κύριοι Τσίπρας και Καμμένος μας έλεγαν προεκλογικά ότι θα εξαφανίσουν το clawback. Αποδείχτηκε ψέμα. Ο κ. Οικονόμου ως τομεάρχης Υγείας της ΝΔ, διαβεβαίωνε προεκλογικά ότι τα εμβόλια θα εξαιρεθούν από τη <b>φαρμακευτική</b> <b>δαπάνη</b>. <b>Ελπίζω να μην αποδειχτεί και αυτό ψέμα</b>. Το αποτέλεσμα είναι φέτος να είμαστε αντιμέτωποι με ένα clawback τεράστιο, που μόνο για τον ΕΟΠΥΥ θα ξεπεράσει τα 800 εκατ. ευρώ. Η υπέρβαση του <b>κλειστού</b> <b>προϋπολογισμού</b> είναι συνεχής και ανεξέλεγκτη. Μόνο η κάλυψη των ανασφάλιστων πολιτών υπολογίζεται πάνω από 300 εκατ. ευρώ, χωρίς να έχει δοθεί ούτε ευρώ για την <b>αντίστοιχη</b> <b>ενίσχυση</b> της φαρμακευτικής δαπάνης».</p>
      <h3>Χρηματοδότηση από την Κοινωνική Πρόνοια</h3>
      <p>«Η απρόσκοπτη πρόσβαση στο <b>φάρμακο</b> είναι <b>δικαίωμα</b>, όμως η πολιτεία οφείλει να χρηματοδοτεί την κοινωνική πολιτική που ασκεί και όχι να την "φορτώνει" στις πλάτες των επιχειρήσεων, όπως γίνεται τώρα» τόνισε Δημήτρης Γιαννακόπουλος και πρότεινε τη λύση του <b>Ταμείου Κοινωνικής Πρόνοιας.</b></p>
      <p>«Γι’ αυτό άλλωστε έχουμε το Ταμείο Κοινωνικής Πρόνοιας στο οποίο εντάσσονται τόσες πολλές και διαφορετικές παροχές. Κονδύλια που ξεπερνούν το 1 δισ. υπάρχουν στο Ταμείο Πρόνοιας: και από τους Οργανισμούς Κοινωνικής Ασφάλισης, και από το Πρόγραμμα Δημοσίων Επενδύσεων και από τον ΟΠΕΚΑ, ενώ από το 2020 θεσμοθετείται και νέο Ειδικό Αποθεματικό. Στο Ταμείο Πρόνοιας, λοιπόν, θα πρέπει να ενταχθούν και τα εμβόλια ως παροχή του τομέα υγείας».</p>
      <h3>Ξεχωριστό κονδύλι για τα εμβόλια</h3>
      <p>Επικεντρώνοντας, στη συνέχεια, στο θέμα των εμβολίων, ο κ. <b>Γιαννακόπουλος</b> ζήτησε τη θέσπιση ειδικού κονδυλίου για τους εμβολιασμούς και την εξαίρεσή τους από τη φαρμακευτική δαπάνη, προκειμένου να μπορεί να χαραχτεί και μια σοβαρή πολιτική πρόληψης.</p>
      <p>«Ειδικό κονδύλι για τους <b>εμβολιασμούς</b> δεν υπάρχει σήμερα και οι <b>φαρμακευτικές</b> <b>προσφέρουν</b> στην ουσία δωρεάν τα εμβόλια στο σύστημα υγείας, αφού η δαπάνη επιστρέφει πίσω στις εταιρείες μέσω clawback. Ένα μπράβο όμως δεν ακούσαμε από την κυβέρνηση. Είναι άμεση ανάγκη τα εμβόλια να <b>εξαιρεθούν</b> από τη <b>φαρμακευτική δαπάνη</b>. Έχουμε ξαναπεί και συμφωνούμε όλοι, ότι τα εμβόλια είναι πρόληψη και όχι θεραπεία. Εκτός κι αν η κυβέρνηση θεωρεί ότι ο Παγκόσμιος Οργανισμός Υγείας και ο ΟΟΣΑ κάνουν λάθος, όταν εντάσσουν τη δαπάνη των εμβολίων στην πρόληψη.</p>
      <p>Επικοινωνιακά το υπουργείο Υγείας "<b>κόπτεται</b>" για την πρόληψη. Κλίνει τον αντικαπνιστικό νόμο σε όλες τις πτώσεις και πιστεύει ότι έκανε το χρέος του. Όμως, αντί να επιδοτεί θερμάστρες, δεν είναι καλύτερο να κάνει κάτι για τη θωράκιση του πληθυσμού από τόσες ασθένειες; Η απάντηση είναι ξεχωριστό κονδύλι για τα εμβόλια τώρα».</p>
      <p>Ο πρόεδρος του <b>ΣΑΦΕΕ</b> έκλεισε την ομιλία του απευθύνοντας το <b>κρίσιμο</b> <b>ερώτημα</b> στα συναρμόδια υπουργεία: γιατί για άλλους κλάδους κίνητρα βρίσκονται με ευκολία, ενώ για τον κλάδο του φαρμάκου όχι;</p>
      <p>«Και ας μας πει επιτέλους η κυβέρνηση. Ποιος είναι υπεύθυνος ο κ. Κικίλιας ή ο κ. Σταϊκούρας; Δεν απαιτεί το υπουργείο Υγείας ξεχωριστό κονδύλι για τα εμβόλια ή αρνείται το υπουργείο Οικονομικών; Να ξέρουμε δηλαδή ποιος ευθύνεται για την όλη κατάσταση και να μην κοροϊδευόμαστε μεταξύ μας. Γιατί περί κοροϊδίας πρόκειται, όταν για άλλους κλάδους κίνητρα βρίσκονται εύκολα (π.χ. κατασκευές, τουρισμός, ενέργεια) και για τον πολυπαθή κλάδο του φαρμάκου όχι. Άκουσα ότι την ερώτηση για το πώς επιβιώνουμε. Τα προϊόντα που πουλάμε στην Ελλάδα είναι στο "κόκκινο". Πουλάμε όμως ποιοτικά φάρμακα στα πέρατα της γης και έτσι κρατάμε τις επιχειρήσεις μας. Δεν θέλουμε να φτάσουμε στο σημείο να αποσύρουμε προϊόντα από την αγορά, γιατί το φάρμακο πρώτα από όλα είναι προϊόν με κοινωνικό χαρακτήρα. Όμως εκεί μας οδηγεί η κυβέρνηση, αν δεν αλλάξει άμεσα η κατάσταση. Κι αν νομίζετε ότι μπλοφάρουμε, θα εκπλαγείτε δυσάρεστα» τόνισε απευθυνόμενος στην κυβέρνηση.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197394/clawback-farmakeytiki-dapani-odigoyn-se-katarreysi-tin-elliniki-viomixania-kai-to-systima-ygeias">Clawback &amp; φαρμακευτική δαπάνη οδηγούν σε κατάρρευση την ελληνική βιομηχανία και το σύστημα υγείας</a>
        </li>
        <li>
          <a href="https://www.cnn.gr/news/sports/story/197056/paiktes-kai-texniko-tim-panathinaikoy-opap-syggnomi-apo-ton-kosmo-kai-ton-proedro">Παίκτες και τεχνικό τιμ Παναθηναϊκού ΟΠΑΠ: Συγγνώμη από τον κόσμο και τον πρόεδρο</a>
        </li>
        <li>
          <a href="https://www.cnn.gr/news/sports/story/197038/orgi-d-giannakopoyloy-se-paiktes-kai-texniki-igesia">Οργή Δ. Γιαννακόπουλου για παίκτες και τεχνική ηγεσία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/965/dimitris-giannakopoylos">ΔΗΜΗΤΡΗΣ ΓΙΑΝΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/64961/farmako">ΦΑΡΜΑΚΟ</a>
        </li>
        <li>
          <a href="https://www.cnn.gr/eidhseis/tag/12412/clawback">CLAWBACK</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197393/snapshot/2716023.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197390/snapshot/Capture.PNG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197377/snapshot/2756088.jpg"/>
      </figure>
    </article>
  </body>
</html>