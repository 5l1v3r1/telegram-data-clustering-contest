<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152225-volynianka-shukaie-informaciyu-pro-batka-iakyj-zagubyvsia-pid-chas-drugoi-svitovoi-vijny"/>
    <meta property="og:site_name" content="ВолиньPost"/>
    <meta property="article:published_time" content="2019-11-14T10:11:00+00:00"/>
    <meta property="og:title" content="Волинянка шукає інформацію про батька, який загубився під час Другої світової війни"/>
    <meta property="og:description" content="Марія Приймачук із села Сошичне Камінь-Каширського району розшукує батька, якого 75 років тому забрали на фронт"/>
  </head>
  <body>
    <article>
      <h1>Волинянка шукає інформацію про батька, який загубився під час Другої світової війни</h1>
      <address>
        <time datetime="2019-11-14T10:11:00+00:00">14 Nov 2019, 10:11</time>
      </address>
      <p>Минуло сімдесят п’ять років відтоді, як батька Марії Приймачук із села Сошичне Камінь-Каширського району забрали на фронт. Дівчинці тоді було лише кілька тижнів. <br/><br/>Нині жінка у поважному віці, але продовжує шукати будь-яку інформацію про свого тата, що загубився у вирі Другої світової війни, адже переконана, що він вижив та, ймовірно, мешкав за кордоном, - пише видання <a href="http://visnyk.lutsk.ua/news/ukraine/regions/volyn/45261-volynyanka-rozshukuie-batka-yakogo-75-rokiv-tomu-zabraly-na-front/">Вісник</a>.<br/><br/><b>Ні похоронки, ні листа</b><br/><br/>– Де батько воював, ми не знаємо, – каже жінка, – бо листів від нього не приходило. Не отримували й похоронки, тому не вважаємо його загиблим. Батька зустрів під час війни у Німеччині наш односельчанин Іван Миронюк. Він і розказав матері про це після повернення з фронту.<br/><br/>Виживати з чотирма дітьми в селі Домні Грицюк було дуже важко, тому, коли до жінки посватався інший чоловік, вона його прийняла. З часом родина збільшилася ще на п’ятеро дітей. Роки минали, а від Івана не було жодної звісточки.<br/><br/>У 1956 році двоє найстарших Домниних синів, Петро та Степан, поїхали на заробітки у Харківську область. Через трохи покликали до себе й чотирнадцятирічну Марію.<br/><br/>– Петро зустрічав мене у Харкові, – згадує жінка. – І біля поїзда одразу ж порадував доброю звісткою: «Я батька знайшов!» – і розповів, як усе трапилося.<br/><br/><b>Незнайомий військовий таємно шепнув про тата</b><br/><br/>Добираючись з колгоспу до міста, хлопець очікував на трасі попутний транспорт. Зупинив автобус з військовими. Біля командира було вільне місце. Присів, розговорилися. Офіцер розпитував, звідкіля хлопець родом і що робить на Харківщині. А потім несподівано ошелешив:<br/><br/>– Я теж одного солдата з Волині знаю, із села Сошичне, Івана Ілліча Грицюка.<br/><br/>Навіть рік народження бійця назвав.<br/><br/>– Так це ж мій батько! – зрадів Петро. – Де він? Що з ним? – не терпілося швидше довідатися. – Живий?<br/><br/>– Живий, живий, – порадував командир. – Тільки… – нахилився до хлопця і пошепки додав: – Ось тобі моя харківська адреса, – написав на листочку. – Приїдеш – усе розкажу.<br/><br/>Петро відвіз Марію туди, де вона мала працювати, а сам повертався у колгосп. До гуртожитку, в якому мешкав, залишалося зовсім небагато. Раптом дорогу йому перейшла компанія підозрілих людей. Хлопець зрозумів: колишні в’язні. Опиратися було марно. Коли вигребли все з кишень, почали тузати з усіх боків.<br/><br/>«Хлопці, не бийте, я простий заробітчанин», – просив Петро. Та відчув, як по спині полоснули чимось гострим. То був ніж. Коли опритомнів, добрався до гуртожитку. У міліцію йти не захотів, бо знав, що нападників все одно не знайдуть. Та й чи шукатимуть?<br/><br/>– Коли брата шарпали, витягували все з кишень, випав і той папірець, де була адреса військового, який міг розповісти щось про батька, – каже Марія Іванівна. – Тиждень ходив він на місце нападу, обнишпорив усе, та згуби не знайшов. Але з’явилася надія, що батько живий. Найбільше не міг заспокоїтись саме Петро – куди він тільки не звертався!<br/><br/><b>Спадщина з Англії</b><br/><br/>І ось у 1989 році в Сошичне прийшло повідомлення про те, що на Домну Грицюк очікує спадщина від Грицюка Микити з Англії. Тобто йшлося про маму та батька Марії Приймачук. Співпадала вся інформація і про спадкоємця, і про спадкодавця: рік, місяць та місце народження, кількість дітей тощо, тільки замість імені Іван було чомусь Микита. Через це спадщини родина, звісно ж, не отримала.<br/><br/>– Але знову заясніла надія довідатися бодай щось про тата. Мабуть, жив він в Англії. Але як туди потрапив? Якби не та загублена адреса…– журиться Марія Іванівна.<br/><br/>З дев’яти Домниних дітей в живих залишилася лише Марія. Але вона досі чекає на якусь інформацію про свого рідного батька. У 2015 році родина зверталася на передачу «Жди меня» – поки що тиша.<br/><br/>– Нам не потрібен спадок, – каже жінка. – Лише інформація, де жив батько, що з ним сталося, якщо не повернувся додому. Якщо пішов у засвіти, то де похований.<br/><br/><b>Наталія ЛЕГКА</b></p>
    </article>
  </body>
</html>