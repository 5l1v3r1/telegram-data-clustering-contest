<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/--ma-vi-kvinner-fa-darlig-samvittighet-tredd-nedover-hodene-hvis-vi-har-lederambisjoner/"/>
    <meta property="og:site_name" content="Kampanje"/>
    <meta property="article:published_time" content="2019-11-14T10:35:49+00:00"/>
    <meta property="og:title" content="- Må kvinner med lederambisjoner fortsatt få dårlig samvittighet tredd nedover hodene?"/>
    <meta property="og:description" content="- Gikk kaldt nedover ryggen, skriver Gjyri Helen Werp etter å ha lest utdrag fra debattinnlegget på NRK Ytring"/>
  </head>
  <body>
    <article>
      <h1>- Må kvinner med lederambisjoner fortsatt få dårlig samvittighet tredd nedover hodene?</h1>
      <address><time datetime="2019-11-14T10:35:49+00:00">14 Nov 2019, 10:35</time> by <a rel="author">Gjyri Helen Werp</a></address>
      <p>
        <b>- Gikk kaldt nedover ryggen, skriver Gjyri Helen Werp etter å ha lest utdrag fra debattinnlegget på NRK Ytring</b>
      </p>
      <p>For snart 19 år siden ringte Signy Fardal for å tilby meg jobben som sjefredaktør i Elle Decoration. Jeg husker jeg lå på alle fire og malte gulvet i det nyinnkjøpte huset vårt, mens mannen min var ute og trillet ungene (tvillinger!), som nettopp hadde fylt ett år. Skulle jeg takket nei, fordi det ville gå utover barna? Selvsagt ikke!</p>
      <p>Siden har det gått slag i slag med lederjobber med mye ansvar og trøkk, og jeg har ikke angret ett sekund! Det gikk derfor kaldt nedover ryggen, da jeg leste på <a href="https://kampanje.com/medier/2019/11/nrk-fjerner-debattinnlegg-om-traaseth---ikke-den-tonen-vi-onsker-a-ha/">Kampanje.com et utdrag fra et debattinnlegg på NRK Ytring</a> som nå helt korrekt, er avpublisert av redaktøren, hvor den (mannlige) kliniske barne- og ungdomspsykologen skrev: «Foreldre som prioriterer bort sine barn til fordel for en topplederjobb skader sine barn alvorlig». Teksten var et direkte personangrep mot Anita Krohn Traaseth etter kronikken hennes på Aftenposten.</p>
      <p>Jeg lurer; får mannlige toppledere høre sånt? Tviler. Må vi kvinner fortsatt forsvare karrierevalgene våre, og få dårlig samvittighet tredd nedover hodene, hvis vi har lederambisjoner?</p>
      <p>Jeg måtte ta en syretest her hjemme, og spørre ungene mine på 19 og 15: «Hei, føler dere at jeg har prioritert dere bort i oppveksten, og skadet dere alvorlig fordi jeg har valgt å si ja til tunge lederroller fra dere var født? Føler dere omsorgssvikt? Har dere fått for lite kjærlighet? Bare lurer, altså?» De så rart på meg, som om det hadde klikka. «Hæ, hva skjer, så klart ikke!» Eldstemann mente faktisk at jeg burde ha enda høyere ambisjoner… back to business, der altså.  </p>
      <p>
        <b>Les også: <a href="https://kampanje.com/medier/2019/11/nrk-dropper-ny-versjon-av-omstridt-kronikk/">NRK dropper ny versjon av omstridt Traaseth-kronikk</a></b>
      </p>
      <p>Med andre ord, go-go-GO, girls, hvis dere har lederambisjoner, og la ALDRI noen gi dere dårlig samvittighet for valgene dere tar, som garantert er svært gjennomtenkte og ikke minst gjennomdiskuterte med den andre halvparten som forhåpentligvis er inne i bildet; nemlig far til barnet.</p>
      <p>Din eneste risiko er sannsynligvis å bli verdens beste forbilde for barna dine - på toppen av topplederjobben!</p>
      <p>
        <i>Innlegget ble først publisert på Gjyri Helen Werps Instagram-konto <a href="https://www.instagram.com/werpvintage/">@werpvintage</a> og er gjengitt med tillatelse. </i>
      </p>
    </article>
  </body>
</html>