<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823030.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T10:44:00+00:00"/>
    <meta property="og:title" content="آمارهای اربعین ۹۸ از زبان فرمانده ناجا"/>
    <meta property="og:description" content="به گزارش ایسنا، سردار حسین اشتری در مراسم تقدیر از خادمان اربعین حسینی که صبح امروز در مقر مرکزی ناجا برگزار شد، گفت: همه ما امروز به بهانه تقدیر از خادمان حضرت اباعبدالله (ع) دور هم جمع شدیم؛ خادمانی که برای همه ما افتخار بزرگی هستند."/>
  </head>
  <body>
    <article>
      <h1>آمارهای اربعین ۹۸ از زبان فرمانده ناجا</h1>
      <address>
        <time datetime="2019-11-14T10:44:00+00:00">14 Nov 2019, 10:44</time>
      </address>
      <p>فرمانده نیروی انتظامی از خروج ۱۲۲ هزار مشمول غیرغایب سربازی از کشور برای حضور در مراسم اربعین خبر داد.</p>
      <p>به گزارش ایسنا، سردار حسین اشتری در مراسم تقدیر از خادمان اربعین حسینی که صبح امروز در مقر مرکزی ناجا برگزار شد، گفت: همه ما امروز به بهانه تقدیر از خادمان حضرت اباعبدالله (ع) دور هم جمع شدیم؛ خادمانی که برای همه ما افتخار بزرگی هستند.</p>
      <p>اشتری با اشاره به آمار خروج زائران از کشور اظهار کرد:‌ امسال حدود سه میلیون و ۸۰ هزار زائر ایرانی و حدود ۳۰۰ هزار زائر غیرایرانی برای سفر به اربعین از مرزهای کشورمان خارج شدند که در مجموع می‌توان گفت شش میلیون و ۸۰۰ هزار نفر در بازه راهپیمایی اربعین از مرزهای چهارگانه و از طریق مرزهای هوایی از کشور خروج و دوباره بازگشت داشته‌اند.</p>
      <p>وی ادامه داد: خوشبختانه علیرغم افزایش شمار زائران، نیروی انتظامی با قوت بیشتر در مرزها حاضر شدند و به زائران حضرت اباعبدالله (ع) خدمت‌رسانی کردند. امسال ورود زائران پاکستانی و افغانستانی نیز افزایش داشت و این زائران از مرزهای میرجاوه و دوغارون وارد کشور شده و به طرف پایانه‌های مرزی خروجی حرکت کرده بودند که پلیس برای زائران خارجی نیز تمهیدات ویژه‌ای داشت.</p>
      <p>اشتری نیمی از ترددهای زمینی زائران را مربوط به مرز مهران اعلام کرد و گفت:‌ اقدام بزرگی در تأمین امنیت زائران انجام شد.</p>
      <p>وی با اشاره به لغو روادید میان دو کشور ایران و عراق برای سفر اربعین نیز اظهار کرد: همین موضوع موجب راحتی مردم شده و در عین حال ترددها را نیز بسیار افزایش داد به طوری که از ابتدای محرم تا روز اربعین شاهد تردد وسیع زائران به سمت عراق بودیم.</p>
      <p>اشتری با بیان اینکه آسیب‌شناسی مراسم اربعین سال‌های گذشته جزو دستور کار پلیس است، افزود: قرارگاه دائمی اربعین ناجا نیز تشکیل شده و برای اربعین امسال ۲۵ جلسه و ۲۵۴ مصوبه طی یک سال داشتیم.</p>
      <p>فرمانده ناجا با بیان اینکه امسال حدود دو میلیون گذرنامه و برگ تردد در ایام اربعین صادر شد، گفت: همچنین حدود شش هزار برگ تردد نیز برای زائرانی که مدارک را به همراه داشته و در مرزها حاضر شده بودند، صادر کردیم.</p>
      <p>وی با اشاره به فراهم شدن امکان سفر بدون وثیقه مشمولان سربازی برای حضور در راهپیمایی اربعین ادامه داد: همچنین ۱۲۲ دانشجو و طلبه که جزو مشمولان غیرغایب سربازی بودند امسال برای راهپیمایی اربعین از کشور خارج شده و آن‌ها هیچ وثیقه‌ای نیز پرداخت نکردند.</p>
      <p>اشتری با اشاره به فعالیت ۳۰ هزار مأمور پلیس در اربعین امسال گفت: همزمان با طرح اربعین از دیگر اقدامات در داخل کشور نیز غافل نشده و امنیت در تمام سطح کشور به خوبی برقرار شد.</p>
      <p>به گفته فرمانده ناجا عوامل یگان ویژه و مرزبانی بیشترین خدمات را در مرزها به زائران ارائه کردند و در مجموع نیروی انتظامی تلاش کرد تا با یک روحیه جهادی، خلأها و مشکلات را نیز پر کند.</p>
      <p>در پایان این مراسم از خادمان برگزیده اربعین با حضور رئیس ستاد کل نیروهای مسلح تقدیر شد.</p>
    </article>
  </body>
</html>