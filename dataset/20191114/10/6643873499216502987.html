<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/OpXK3q/kristoffs-lagkamerat-utestengt-i-fire-aar-for-doping-han-faar-vel-den"/>
    <meta property="og:site_name" content="Bergens Tidende"/>
    <meta property="article:published_time" content="2019-11-14T10:20:41+00:00"/>
    <meta property="og:title" content="Toppsyklist utestengt i fire år for doping. Dette sier Kristoff om lagkameraten."/>
    <meta property="og:description" content="Kristijan Durasek er utestengt i fire år for medvirkning i en tysk-østerriksk dopingring, melder Det internasjonale sykkelforbundet (UCI)."/>
  </head>
  <body>
    <article>
      <h1>Toppsyklist utestengt i fire år for doping. Dette sier Kristoff om lagkameraten.</h1>
      <h2>Kristijan Durasek er utestengt i fire år for medvirkning i en tysk-østerriksk dopingring, melder Det internasjonale sykkelforbundet (UCI).</h2>
      <address><time datetime="2019-11-14T10:20:41+00:00">14 Nov 2019, 10:20</time> by <a rel="author">NTB</a></address>
      <p>– Jeg har ikke sett ham siden en treningsleir i januar. Han får vel den straffen han fortjener med tanke på hva han er innblandet i, sier Alexander Kristoff om lagkameraten i UAE Team Emirates.</p>
      <p>I mai ble kroatiske Kristijan Durasek suspendert etter at østerrikske myndigheter hadde innrapportert opplysningene som hadde ført til UCIs avgjørelse om utestenging.</p>
      <p>
        <a href="https://www.bt.no/sport/i/na0BVm/kristoff-om-dopingmistankene-mot-lagkameraten-jeg-haaper-han-har-en">Les også<br/>Kristoff om dopingmistankene mot lagkameraten: – Jeg håper han har en forklaring</a>
      </p>
      <h3>«Operation Aderlass»</h3>
      <p>Opplysningene hadde kommet fram i den såkalte «Operation Aderlass», som fant sted under ski-VM i Seefeld i vinter. Som følge av dette måtte Durasek trekke seg fra rittet Tour of California i midten av mai.</p>
      <figure>
        <img src="https://images.sacdn.no/v2/images/789c9e02-40e3-4ab2-b916-dd1869ad4031?fit=crop&amp;h=1267&amp;w=1900&amp;s=8171d7361580f7ffb57fab918690bf963c112322"/>
        <figcaption>Alexander Kristoff tror ikke det har så stor betydning for UAE Team Emirates at Kristijan Durasek er utestengt for medvirkning i en tysk-østerriksk dopingring.<cite>Heiko Junge</cite></figcaption>
      </figure>
      <p>Nå har den endelige dommen kommet. Lagkameraten til nordmennene Alexander Kristoff, Sven Erik Bystrøm og Vegard Stake Langengen har blitt utestengt i fire år.</p>
      <p>– Nå har han fått en straff. Det er ikke jeg som er dommer i saken og jeg har ikke satt meg så mye inn i den. Men hvis han får fire års utestengelse, så tyder det på at han er rimelig skyldig regner jeg med. Da er det vel greit. De som er ansvarlige i saken har satt seg såpass godt inn i det, og da er det vel det som gjelder, sier Alexander Kristoff.</p>
      <p>
        <a href="https://www.bt.no/sport/i/1neXVl/de-tidligere-sykkelstjernene-risikerte-store-boeter-og-fengselsstraff">Les også<br/>De tidligere sykkelstjernene risikerte store bøter og fengselsstraff. Nå er de frikjent.</a>
      </p>
      <p>Kristijan Durasek skal ha brutt dopingreglene mellom 2016 og 2019.</p>
      <p>– Det er aldri positivt at slike saker linkes til laget vårt. Men det er jo ikke typisk laget som er ansvarlige for det. Derfor tror jeg ikke det har så veldig mye å si. Folk som følger med skjønner det, sier Kristoff.</p>
      <h3>Har snakket om det</h3>
      <p>Alexander Kristoff forteller at det «har vært litt snakk» om det innad i laget når en lagkamerat er involvert i en dopingsak.</p>
      <p>– Vi har ikke visst så veldig mye. Men nå har det kommet en dom, og da er han tydeligvis skyldig, sier Kristoff.</p>
      <p>I oktober ble den slovenske duoen Kristijan Koren og Borut Bozic utestengt i to år hver som en del av «Operation Aderlass».</p>
      <p>Duraseks største triumf var da han vant Tour of Turkey i 2015.</p>
      <p>Kroaten har så langt ikke uttalt seg om dommen.</p>
      <p>
        <b>
          <i>PS: Vi har forsøkt å få en uttalelse fra UAE Team Emirates, men har foreløpig ikke fått svar.</i>
        </b>
      </p>
      <p>(100% Sport / @NTB)</p>
      <related>
        <h4>Les også</h4>
        <a href="https://www.bt.no/sport/i/K3kXx5/knalltoeff-aapning-venter-rytterne-i-neste-aars-tour-de-france"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/Xg3mEr/soenn-36-tiltalt-for-drap-og-drapsforsoek"/>
        <a href="https://www.bt.no/kultur/i/MRXrw5/ka2-startet-som-et-toeyseprosjekt-men-saa-begynte-det-aa-ta-av"/>
        <a href="https://www.bt.no/nyheter/okonomi/i/rAOaAR/sbanken-kutter-i-antall-ansatte"/>
        <a href="https://www.bt.no/nyheter/lokalt/i/OpX52O/badstue-blant-ni-nominerte-til-byformingspris"/>
        <a href="https://www.bt.no/nyheter/lokalt/i/vQGBAw/minnestund-i-fana-kirke-han-doede-uten-at-noen-fikk-ta-farvel-med-ha"/>
        <a href="https://www.bt.no/nyheter/lokalt/i/opxedV/ansatte-i-akasia-kaos-og-altfor-faa-folk"/>
      </related>
      <ol>
        <li>
          <a href="https://www.bt.no/tag/sykkel">sykkel</a>
        </li>
        <li>
          <a href="https://www.bt.no/tag/Alexander_Kristoff">Alexander Kristoff</a>
        </li>
      </ol>
    </article>
  </body>
</html>