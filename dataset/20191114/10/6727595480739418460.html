<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/16-disqualified-ktaka-mlas-to-join-bjp-today-roshan-baigs-name-miss233.html"/>
    <meta property="og:site_name" content="DoolNews"/>
    <meta property="article:published_time" content="2019-11-14T10:09:00+00:00"/>
    <meta property="og:title" content="അയോഗ്യരാക്കപ്പെട്ട കര്‍ണാടകത്തിലെ എം.എല്‍.എമാര്‍ ഇന്ന് ബി.ജെ.പിയില്‍ ചേരും; പട്ടികയില്‍ റോഷന്‍ ബെയ്ഗിന്റെ പേരില്ലാത്തത് ചര്‍ച്ചയാകുന്നു"/>
    <meta property="og:description" content="Bjp Congress Karnataka Crisis National News Roshan Baig India ബെംഗളൂരു: സുപ്രീംകോടതി അയോഗ്യത ശരിവെച്ച കര്‍ണാടകത്തിലെ 17 എം.എല്‍.എമാരില്‍ 16 പേരും ഇന്ന് ഔദ്യോഗികമായി ബി.ജ"/>
  </head>
  <body>
    <article>
      <h1>അയോഗ്യരാക്കപ്പെട്ട കര്‍ണാടകത്തിലെ എം.എല്‍.എമാര്‍ ഇന്ന് ബി.ജെ.പിയില്‍ ചേരും; പട്ടികയില്‍ റോഷന്‍ ബെയ്ഗിന്റെ പേരില്ലാത്തത് ചര്‍ച്ചയാകുന്നു</h1>
      <address><time datetime="2019-11-14T10:09:00+00:00">14 Nov 2019, 10:09</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: സുപ്രീംകോടതി അയോഗ്യത ശരിവെച്ച കര്‍ണാടകത്തിലെ 17 എം.എല്‍.എമാരില്‍ 16 പേരും ഇന്ന് ഔദ്യോഗികമായി ബി.ജെ.പിയില്‍ ചേരും. എന്നാല്‍ കോണ്‍ഗ്രസില്‍ നിന്ന് സസ്‌പെന്‍ഡ് ചെയ്യപ്പെട്ട റോഷന്‍ ബെയ്ഗിന്റെ പേര് ബി.ജെ.പി ഇറക്കിയ പട്ടികയിലില്ല.</p>
      <p>റോഷന്‍ ബെയ്ഗും റുമാന്‍ ബെയ്ഗും ബി.ജെ.പിയില്‍ ചേരുമെന്നു തന്നെയാണ് ഇപ്പോഴും അദ്ദേഹവുമായി അടുത്ത വൃത്തങ്ങള്‍ പറയുന്നതെന്ന് ഡെക്കാന്‍ ക്രോണിക്കിള്‍ റിപ്പോര്‍ട്ട് ചെയ്തു.</p>
      <p>ബെംഗളൂരുവിലെ പാര്‍ട്ടി ആസ്ഥാനത്ത് രാവിലെ പത്തരയോടെ മുഖ്യമന്ത്രി ബി.എസ് യെദ്യൂരപ്പ, പാര്‍ട്ടി സംസ്ഥാനാധ്യക്ഷന്‍ നളിന്‍ കുമാര്‍ കട്ടീല്‍ എന്നിവരുടെ സാന്നിധ്യത്തിലാണ് പാര്‍ട്ടിപ്രവേശം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഡിസംബര്‍ അഞ്ചിന് 15 മണ്ഡലങ്ങളിലേക്കു നടക്കുന്ന നിയമസഭാ ഉപതെരഞ്ഞെടുപ്പില്‍ ഇവരെ ബി.ജെ.പി മത്സരിപ്പിക്കുമോ എന്ന കാര്യത്തില്‍ ഇതുവരെ തീരുമാനമായിട്ടില്ല. ഇക്കാര്യത്തില്‍ തീരുമാനമെടുത്തിട്ടില്ലെന്ന് ബി.ജെ.പി തന്നെ വ്യക്തമാക്കിക്കഴിഞ്ഞു. തിങ്കളാഴ്ച വരെയാണ് നാമനിര്‍ദ്ദേശ പത്രിക സമര്‍പ്പിക്കാനുള്ള കാലാവധി. ഡിസംബര്‍ ഒമ്പതിനാണ് വോട്ടെണ്ണല്‍.</p>
      <related>
        <a href="https://www.doolnews.com/supreme-court-order-on-rebel-mlas-proves-bjp-govt-is-illegal-says-congress-454.html?utm_source=doolnews&amp;utm_medium=related"/>
      </related>
      <p>ജസ്റ്റിസുമാരായ എന്‍.വി രമണ, സഞ്ജീവ് ഖന്ന, കൃഷ്ണ മുരാരി എന്നിവരടങ്ങിയ ബെഞ്ചായിരുന്നു എം.എല്‍.എമാരുടെ അയോഗ്യതാ നടപടി ശരിവെച്ചത്. എന്നാല്‍ ഉപതെരഞ്ഞെടുപ്പില്‍ എം.എല്‍.എമാര്‍ക്ക് മത്സരിക്കാമെന്നും കോടതി ഉത്തരവില്‍ പറഞ്ഞു.</p>
      <p>ജൂലൈയില്‍ നടന്ന വിശ്വാസ വോട്ടെടുപ്പിന് മുന്നോടിയായിട്ടായിരുന്നു കൂറുമാറിയ കോണ്‍ഗ്രസ്-ജെ.ഡി.എസ് സഖ്യത്തിലെ 17 എം.എല്‍.എമാരെയും സ്പീക്കര്‍ അയോഗ്യരാക്കിയത്. ഈ നടപടിയാണ് സുപ്രീംകോടതി ശരിവെച്ചത്.</p>
      <p>ഹരജിയില്‍ ജസ്റ്റിസ് എന്‍.വി രമണ അധ്യക്ഷനായ ബഞ്ച് നേരത്തെ വാദം കേള്‍ക്കല്‍ പൂര്‍ത്തിയായിരുന്നു. വിധി വരാനുള്ള സാഹചര്യത്തില്‍ കര്‍ണാടകയിലെ 15 മണ്ഡലങ്ങളിലെ ഉപതെരഞ്ഞെടുപ്പ് നേരത്തെ മാറ്റിവെച്ചിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>എം.എല്‍.എമാരെ ചാക്കിലാക്കാന്‍ അമിത്ഷായുടെ പിന്തുണയുണ്ടെന്ന് പറയുന്ന യെദ്യൂരപ്പയുടേതെന്ന പേരില്‍ പുറത്തുവന്ന ശബ്ദ സന്ദേശവും കര്‍ണാടക കോണ്‍ഗ്രസ് സുപ്രീം കോടതിയുടെ ശ്രദ്ധയില്‍ പെടുത്തിയിരുന്നു. അത് തങ്ങള്‍ പരിഗണിച്ചിട്ടുണ്ടെന്ന് കോടതി വ്യക്തമാക്കുകയും ചെയ്തിരുന്നു.</p>
      <related>
        <a href="https://www.doolnews.com/supreme-court-against-karnataka-speaker827.html?utm_source=doolnews&amp;utm_medium=related"/>
      </related>
      <p>വിശ്വാസ വോട്ടെടുപ്പില്‍ പരാജയപ്പെട്ടതിനെ തുടര്‍ന്ന് അന്നത്തെ മുഖ്യമന്ത്രി എച്ച്.ഡി കുമാരസ്വാമി രാജിവെക്കുകയും ബി.ജെ.പി വീണ്ടും അധികാരത്തിലേറുകയുമായിരുന്നു.</p>
      <figure>
        <iframe src="https://www.youtube.com/embed/X282KA_csm8" width="500" height="281" data-service="Youtube" scrolling="no"/>
      </figure>
    </article>
  </body>
</html>