<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stavkujici-studenti-v-karolinu-zustanou-do-14-00-mozna-dele/1820904?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T10:04:00+00:00"/>
    <meta property="og:title" content="Stávkující studenti v Karolinu zůstanou do 14:00, možná déle"/>
    <meta property="og:description" content="Praha - Vysokoškoláci stávkující v Karolinu za lepší klima a proti rektoru Tomáši Zimovi dnes zůstanou na místě nejméně do 14:00, kdy chystají tiskovou konferenci ke svým požadavkům. Jejich mluvčí Kryštof Říha nevyloučil, že pak budou v okupování prostor vchodu do rektorátu Karlovy Univerzity pokračovat. Zatím se podle něj ale nerozhodli. Dnes ráno byly na místě asi dvě desítky studentů, kteří v Karolinu na dnešek přenocovali. Škody v Karolinu v noci nezpůsobili."/>
  </head>
  <body>
    <article>
      <h1>Stávkující studenti v Karolinu zůstanou do 14:00, možná déle</h1>
      <address><time datetime="2019-11-14T10:04:00+00:00">14 Nov 2019, 10:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vysokoškoláci stávkující v Karolinu za lepší klima a proti rektoru Tomáši Zimovi dnes zůstanou na místě nejméně do 14:00, kdy chystají tiskovou konferenci ke svým požadavkům. Jejich mluvčí Kryštof Říha nevyloučil, že pak budou v okupování prostor vchodu do rektorátu Karlovy Univerzity pokračovat. Zatím se podle něj ale nerozhodli. Dnes ráno byly na místě asi dvě desítky studentů, kteří v Karolinu na dnešek přenocovali. Škody v Karolinu v noci nezpůsobili.</p>
      <slideshow>
        <figure>
          <img src="https://i3.cn.cz/6/1573659712_P201911130867701.jpg"/>
        </figure>
        <figure>
          <img src="https://i3.cn.cz/6/1573659731_P201911130868201.jpg"/>
        </figure>
        <figure>
          <img src="https://i3.cn.cz/6/1573659664_P201911130867101.jpg"/>
        </figure>
        <figure>
          <img src="https://i3.cn.cz/6/1573659545_P201911130864501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3383">Fotogalerie: Stávka studentů v Karolinu</a>
        </figcaption>
      </slideshow>
      <p>Protestující obsadili prostory vestibulu v Karolinu ve středu odpoledne a se svolením vedení UK v něm pak zůstali i přes noc. Historická část budovy a administrativní část se na noc zavřely. Na studenty dohlížel vrátný. Podle Říhy i mluvčího UK Václava Hájka byl v budově klid. Hájek ČTK řekl, že nemá hlášení o žádných škodách.</p>
      <p>Protest studentů začal v úterý v budově Filozofické fakulty UK. Podle stávkujících nemířil proti vedení fakulty, ale k vládě, která by podle studentů měla dělat víc pro ochranu klimatu a snižování emisí. Také vedení fakulty souhlasilo v úterý s tím, aby protestující v budově na Palachově náměstí v centru Prahy přenocovali. Proděkan Daniel Soukup dnes ČTK řekl, že stávkující v budově například poškodili omítku či pomalovali podlahu. Podle domluvy s fakultou ale odstranění škod sami zajistí, dodal. Na konkrétním postupu se s nimi chce vedení instituce domluvit v pátek.</p>
      <p>Ve středu odpoledne se studenti přemístili do Karolina, kde začali požadovat odstoupení rektora Zimy. Pochodu se podle policie zúčastnilo asi 80 lidí. Univerzita Karlova má kolem 45.000 posluchačů.</p>
      <p>Protestující Zimovi vytýkají zejména aféru kolem spolupráce univerzity s úvěrovou společností Home Credit, která se zavázala univerzitě po dobu tří let poskytovat ročně půl milionu korun. Vedení univerzity čelilo za toto partnerství kritice a Home Credit od smlouvy následně odstoupil. Vedle toho studenti poukazují na to, že Home Credit patří Petru Kellnerovi, který přispívá Institutu Václava Klause, jenž popírá klimatické změny. Zima řekl, že neodstoupí.</p>
      <p>Ve své reakci rektor uvedl, že téma změny klimatu považuje za velmi vážný problém, kterému se univerzita intenzivně věnuje. Za důležité považuje i aktivity studentů, které na téma upozorňují. Dodal, že vítá kritickou diskusi, ale setkání se zástupci stávkujících studentů ve středu podle něj ukázalo, že o debatu příliš zájem nemají. Rektor se studenty diskutoval ve vstupní hale, kterou obsadili. Ti skandovali Rezignaci a pískali na něj. Tvrdili, že rektora neuznávají jako autoritu.</p>
    </article>
  </body>
</html>