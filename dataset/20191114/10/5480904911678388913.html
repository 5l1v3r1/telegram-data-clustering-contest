<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stavkujici-studenti-chteji-v-karolinu-zustat-i-pres-noc-na-patek/1820904?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T10:04:00+00:00"/>
    <meta property="og:title" content="Stávkující studenti chtějí v Karolinu zůstat i přes noc na pátek"/>
    <meta property="og:description" content="Praha - Asi 20 studentů z iniciativy Univerzity za klima, kteří ve středu obsadili vstupní halu rektorátu Univerzity Karlovy (UK) v Karolinu, se rozhodlo zůstat na místě i přes noc na pátek. Studenti žádají rezignaci rektora UK Tomáše Zimy, který se podle nich staví nezodpovědně k ochraně klimatu. Protestující studenti to dnes řekli novinářům. Univerzita Karlova má zhruba 45.000 studentů, mezi dvacítkou stávkujících na místě jsou i studenti z jiných škol. Vedení univerzity jim v přenocování v atriu Karolina bránit nebude, řekl ČTK mluvčí Václav Hájek."/>
  </head>
  <body>
    <article>
      <h1>Stávkující studenti chtějí v Karolinu zůstat i přes noc na pátek</h1>
      <address><time datetime="2019-11-14T10:04:00+00:00">14 Nov 2019, 10:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Asi 20 studentů z iniciativy Univerzity za klima, kteří ve středu obsadili vstupní halu rektorátu Univerzity Karlovy (UK) v Karolinu, se rozhodlo zůstat na místě i přes noc na pátek. Studenti žádají rezignaci rektora UK Tomáše Zimy, který se podle nich staví nezodpovědně k ochraně klimatu. Protestující studenti to dnes řekli novinářům. Univerzita Karlova má zhruba 45.000 studentů, mezi dvacítkou stávkujících na místě jsou i studenti z jiných škol. Vedení univerzity jim v přenocování v atriu Karolina bránit nebude, řekl ČTK mluvčí Václav Hájek.</p>
      <slideshow>
        <figure>
          <img src="https://i3.cn.cz/6/1573659712_P201911130867701.jpg"/>
        </figure>
        <figure>
          <img src="https://i3.cn.cz/6/1573659731_P201911130868201.jpg"/>
        </figure>
        <figure>
          <img src="https://i3.cn.cz/6/1573659664_P201911130867101.jpg"/>
        </figure>
        <figure>
          <img src="https://i3.cn.cz/6/1573659545_P201911130864501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3383">Fotogalerie: Stávka studentů v Karolinu</a>
        </figcaption>
      </slideshow>
      <p>Zima podle protestujících studentů svým jednáním diskredituje vědu v očích veřejnosti a využívá peněz k vlastnímu zviditelnění. "Proto jsme v případě UK nuceni nejprve požadovat jeho odstoupení, než může začít jakákoli konstruktivní debata o zapojení univerzity do řešení klimatické krize," přečetla jedna ze studentek z tiskové zprávy. Studenti se také proto rozhodli pokračovat v okupační stávce v Karolinu, kde jsou od středy odpoledne, i přes další noc. Zima už ve středu řekl, že neodstoupí.</p>
      <p>Mluvčí UK vpodvečer uvedl, že vedení školy s nočním pobytem studentů souhlasí. Podobně jako v noci na dnešek bude na studenty dohlížet vrátný a historická i administrativní část budovy se uzavřou.</p>
      <p>Prorektor Jan Konvalinka dnes studentům na tiskové konferenci řekl, že respektuje jejich právo vyjádřit názor, ale doporučil jim, aby se místo stávkování v Karolinu raději zapojili do diskusí akademických senátů svých fakult. Vedení školy pak ve svém stanovisku nabídlo možnost debaty na nejbližším zasedání Akademického senátu UK, kde bude mimořádně zařazen bod k problematice klimatických změn. Studenti uvedli, že mezi nimi nejsou jen posluchači Univerzity Karlovy, ale i jiných vysokých škol v Praze, Brně či Olomouce. Studují například umělecké, matematicko-fyzikální nebo humanitní obory.</p>
      <p>Protestující Zimovi vytýkají zejména aféru kolem spolupráce univerzity s úvěrovou společností Home Credit, která se zavázala univerzitě po dobu tří let poskytovat ročně půl milionu korun. Vedení univerzity čelilo za toto partnerství kritice a Home Credit od smlouvy následně odstoupil. Vedle toho studenti poukazují na to, že Home Credit patří Petru Kellnerovi, který přispívá Institutu Václava Klause, jenž popírá klimatické změny.</p>
      <p>Ve své reakci ve středu rektor uvedl, že téma změny klimatu považuje za velmi vážný problém, kterému se univerzita intenzivně věnuje. Za důležité považuje i aktivity studentů, které na téma upozorňují. Dodal, že vítá kritickou diskusi, ale setkání se zástupci stávkujících studentů ve středu podle něj ukázalo, že o debatu příliš zájem nemají. Rektor se studenty diskutoval ve vstupní hale, kterou obsadili.</p>
      <p>Protest studentů začal v úterý v budově Filozofické fakulty UK. Prostory vestibulu v Karolinu obsadili studenti ve středu odpoledne. V noci na dnešek byl podle Říhy i mluvčího UK v budově klid. Hájek ČTK řekl, že nemá hlášení o žádných škodách.</p>
    </article>
  </body>
</html>