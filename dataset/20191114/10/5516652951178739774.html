<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425787/se-katastash-ektakths-anagkhs-oi-enothtes-arxaggeloy-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T10:25:01+00:00"/>
    <meta property="og:title" content="Σε κατάσταση έκτακτης ανάγκης οι ενότητες Αρχαγγέλου - Αφάντου"/>
    <meta property="og:description" content="Σε κατάσταση έκτακτης ανάγκης κήρυξε χτες ο περιφερειάρχης Γιώργος Χατζημάρκος τις περιοχές των δημοτικών ενοτήτων Αρχαγγέλου και Αφάντου προκειμένου να αντιμετωπιστούν έτσι τα προβλήματα και οι ζημιές που προκλήθηκαν από τη θεομηνία της 5ης Νοεμβρίου."/>
  </head>
  <body>
    <article>
      <h1>Σε κατάσταση έκτακτης ανάγκης οι ενότητες Αρχαγγέλου - Αφάντου</h1>
      <address>
        <time datetime="2019-11-14T10:25:01+00:00">14 Nov 2019, 10:25</time>
      </address>
      <p>
        <b>Σε κατάσταση έκτακτης ανάγκης κήρυξε χτες ο περιφερειάρχης Γιώργος Χατζημάρκος τις περιοχές των δημοτικών ενοτήτων Αρχαγγέλου και Αφάντου προκειμένου να αντιμετωπιστούν έτσι τα προβλήματα και οι ζημιές που προκλήθηκαν από τη θεομηνία της 5ης Νοεμβρίου.</b>
      </p>
      <p>Οι εν λόγω περιοχές θα συνεχίσουν να βρίσκονται υπό αυτό το καθεστώς για διάρκεια έξι μηνών δηλαδή μέχρι τις 13 Μαΐου 2020, ώστε μέσα σε αυτό το διάστημα να αποκατασταθούν οι υποδομές που καταστράφηκαν. Στην απόφαση του περιφερειάρχη αναφέρονται τα εξής:</p>
      <p>«Αποφασίζουμε την κήρυξη της Δημοτικής Ενότητας Αρχαγγέλου και της Δημοτικής Ενότητας Αφάντου του Δήμου Ρόδου, της Π.Ε. Ρόδου σε κατάσταση έκτακτης πολιτικής προστασίας, για τη διαχείριση και την αντιμετώπιση των συνεπειών που προκλήθηκαν στις υποδομές της Νήσου Ρόδου, από τα έντονα καιρικά φαινόμενα που εκδηλώθηκαν κατά την 5η Νοεμβρίου 2019 και τα επακόλουθα προβλήματα που προκλήθηκαν.</p>
      <p>Η κήρυξη σε κατάσταση έκτακτης ανάγκης της ανωτέρω περιοχής ισχύει για έξι (6) μήνες, δηλαδή έως και την 13η Μαΐου 2020. Μετά το πέρας του καθορισθέντος χρόνου θα γίνει, δίχως νέο έγγραφο, άρση της παραπάνω κατάστασης Έκτακτης Ανάγκης Πολιτικής Προστασίας».</p>
    </article>
  </body>
</html>