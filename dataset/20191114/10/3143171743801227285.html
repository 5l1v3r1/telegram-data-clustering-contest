<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/lex-edificio-ex-samar-sara-abbattuto-il-sindaco-de-luca-sfida-la-regione.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T10:26:15+00:00"/>
    <meta property="og:title" content="L’edificio ex Samar sarà abbattuto. Il sindaco De Luca “sfida” la Regione"/>
    <meta property="og:description" content="Dopo la mareggiata di martedì una parte del manufatto si è staccato ed è finito in mare"/>
  </head>
  <body>
    <article>
      <h1>L’edificio ex Samar sarà abbattuto. Il sindaco De Luca “sfida” la Regione</h1>
      <address><time datetime="2019-11-14T10:26:15+00:00">14 Nov 2019, 10:26</time> by <a rel="author" href="https://www.tempostretto.it/author/danila-la-torre" target="_blank">Danila La Torre</a></address>
      <p>
        <i>Dopo la mareggiata di martedì una parte del manufatto si è staccato ed è finito in mare</i>
      </p>
      <p>MESSINA – Un tempo era un’azienda di lavorazione marmi, da anni ormai un edificio abbandonato all’incuria e per di più pericolante. Stiamo parlando dell’ex Samar, che per decisione del sindaco <b>Cateno De Luca</b> verrà abbattuto.</p>
      <h3>La mareggiata ed il crollo</h3>
      <p>La mareggiata di martedì, causata dal forte maltempo che si è abbattuto su Messina , ha infatti peggiorato la situazione: una parte del manufatto si è staccato ed è finito in mare. Da qui la decisione di De Luca di firmare un’ordinanza contingibile ed urgente per l’abbattimento totale di ciò che si è “salvato”.</p>
      <h3>De Luca prende in mano la situazione</h3>
      <p>In realtà, l’area in oggetto è demaniale, ma De Luca ha comunque deciso di prendere in mano la situazione, ricordando che «<i>Il Sindaco è autorità di protezione civile ed al verificarsi dell’emergenza nell’ambito del territorio comunale, esso adotti i provvedimenti contingibili ed urgenti al fine di prevenire ed eliminare gravi pericoli per l’incolumità pubblica, provvedendo ai primi interventi necessari</i>».</p>
      <p>Il primo cittadino denuncia «<i>l’assoluta inerzia</i>» dell’Assessorato Regionale Territorio ed Ambiente, che ha competenza diretta in materia di demanio pubblico, e con la sua ordinanza intima gli intima <i>«l’esecuzione immediata degli interventi necessari ad impedire pericolo per la privata e pubblica incolumità»</i></p>
      <h3>L’ultimatum del sindaco</h3>
      <p>Nello specifico, De Luca lancia un vero e proprio ultimatum concedendo trenta giorni tempo, entro i quali l’ Assessorato Territorio e Ambiente dovrà: mettere in sicurezza tutta l’area, con conseguente interdizione della stessa alla libera fruizione dei cittadini; demolire gli esistenti corpi di fabbrica pericolanti; provvedere alla bonifica e rimozione dei rifiuti ivi giacenti<i>. Il tutto</i> – spiega De Luca – <i>deve essere finalizzato al recupero originario dei luoghi</i>».</p>
      <p>In caso di inottemperanza da parte della Regione, l’Amministrazione Comunale procederà all’esecuzione delle attività prescritte in danno</p>
      <h3>Degrado e abbandono d troppo tempo</h3>
      <p>Del resto, lo stato di degrado e abbandono persiste da troppo tempo ed è arrivato il momento di agire: « <i>la problematica, tutt’altro che recente </i>– si legge nell’ordinanza firmata da De Luca – è <i>stata oggetto di ripetute comunicazioni e relazioni da parte del Comune di Messina, della Prefettura, della Capitaneria di Porto e della Protezione Civile Regionale, con missive, che a partire addirittura dagli anni 2014 e 2015, sottoponevano all’attenzione della Regione Siciliana la gravità della situazione conseguente all’erosione costiera del litorale ionico cittadino»</i>.</p>
      <p>A distanza di anni però tutto è rimasto fermo, nonostante il grido di allarmare più volte lanciato dalla seconda Circoscrizione. Ecco perché De Luca ha deciso che l’edificio Ex Samar verrà abbattuto.</p>
      <p>
        <b>DLT</b>
      </p>
      <h4>Articoli correlati</h4>
    </article>
  </body>
</html>