<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639907/%D8%B2%DB%8C%D8%A7%D8%AF-%D8%A7%D9%84%D9%86%D8%AE%D8%A7%D9%84%D9%87-%D8%B4%D8%B1%D8%A7%DB%8C%D8%B7-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%A2%D8%AA%D8%B4%E2%80%8C%D8%A8%D8%B3-%D8%A7%D8%B9%D9%84%D8%A7%D9%85-%DA%A9%D8%B1%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T10:57:00+00:00"/>
    <meta property="og:title" content="زیاد النخاله: شرایط خود را برای آتش‌بس اعلام کرده‌ایم"/>
    <meta property="og:description" content="دبیر کل جنبش جهاد اسلامی فلسطین ضمن اشاره به تقاضای رژیم صهیونیستی برای برقراری آتش‌بس در نوار غزه تاکید کرد که جهاد اسلامی شرایط خود را ..."/>
  </head>
  <body>
    <article>
      <h1>
        <a href="https://www.bultannews.com/fa/news/639907/%D8%B2%DB%8C%D8%A7%D8%AF-%D8%A7%D9%84%D9%86%D8%AE%D8%A7%D9%84%D9%87-%D8%B4%D8%B1%D8%A7%DB%8C%D8%B7-%D8%AE%D9%88%D8%AF-%D8%B1%D8%A7-%D8%A8%D8%B1%D8%A7%DB%8C-%D8%A2%D8%AA%D8%B4%E2%80%8C%D8%A8%D8%B3-%D8%A7%D8%B9%D9%84%D8%A7%D9%85-%DA%A9%D8%B1%D8%AF%D9%87%E2%80%8C%D8%A7%DB%8C%D9%85">زیاد النخاله: شرایط خود را برای آتش‌بس اعلام کرده‌ایم</a>
      </h1>
      <h2>دبیر کل جنبش جهاد اسلامی فلسطین ضمن اشاره به تقاضای رژیم صهیونیستی برای برقراری آتش‌بس در نوار غزه تاکید کرد که جهاد اسلامی شرایط خود را ...</h2>
      <address><time datetime="2019-11-14T10:57:00+00:00">14 Nov 2019, 10:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سه‌شنبه 21 آبان‌ماه، <b>رژیم اشغالگر قدس</b> دست به دو عملیات <b>تروریستی</b> مجزا علیه فرماندهان جنبش جهاد اسلامی فلسطین در نوار غزه و دمشق زد. در جریان عملیات تروریستی این رژیم در غزه، «بهاء ابوالعطا» از فرماندهان جهاد اسلامی و همسر او به شهادت رسیدند اما عملیات تروریستی صهیونیست‌ها در دمشق که علیه «اکرم العجوری» انجام شده بود، با شکست مواجه شد. در روز چهارشنبه نیز، «خالد معوض سالم فراج»، از فرماندهان «سرایا القدس»، شاخه نظامی جهاد اسلامی، در حملات ارتش صهیونیستی شهید شد.<br/>جنبش جهاد اسلامی با پرتاب صدها راکت به اراضی اشغالی فلسطین به عملیات‌های تروریستی مزبور پاسخ داده است. برخی ویدئوهای منتشر شده از سرزمین‌های اشغالی حکایت از آن دارد که تعدادی از این راکت‌ها از سامانه پدافندی موسوم به «گنبد آهنین» عبور کرده و به اهدافی در مناطق صهیونیست‌نشین اصابت کرده‌اند. ارتش رژیم صهیونیستی روز چهارشنبه با اشاره به آمار راکت‌های شلیک شده از نوار غزه به سمت اراضی اشغالی، اذعان کرد که به‌طور متوسط در هر هفت و نیم دقیقه، یک راکت به سمت آنها شلیک شده است.<br/>صهیونیست‌ها پیش‌بینی کرده‌اند که این دور از درگیری‌ها در نوار غزه تا چند روز ادامه داشته باشد. از زمان آغاز درگیری‌ها، مناطق مختلفی در نوار غزه از جمله مناطق مسکونی هدف حملات جنگنده‌های اسرائیلی قرار گرفته است. تعداد شهدای فلسطینی در جریان حملات صهیونیست‌ها تاکنون 30 نفر ذکر شده و ده‌ها فلسطینی نیز مجروح شده‌اند.</p>
      <p>عملیات تروریستی علیه جنبش جهاد اسلامی فلسطین و حملات گسترده هوایی تل‌آویو به نوار غزه در شرایطی صورت می‌پذیرد که صهیونیست‌ها با بحران تشکیل کابینه مواجه‌اند و دومین انتخابات پارلمانی پیاپی این رژیم نیز هنوز به تشکیل کابینه منجر نشده است. «بنیامین نتانیاهو»، نخست‌وزیر رژیم صهیونیستی که اولین نفری بود که برای تشکیل کابینه جدید از سوی رئیس این رژیم ماموریت یافت، در تشکیل کابینه با شکست مواجه شد و از فرصت «بنی گانتز»، رئیس «ائتلاف سفید و آبی»، که دومین مامور تشکیل کابینه است نیز تنها کمتر از یک‌هفته باقی مانده است.</p>
      <p>آخرین تحولات درگیری‌های اخیر غزه را می‌توانید در سطور ذیل پیگیری کنید:</p>
      <p>04:35: شبکه خبری الجزیره گزارش داده که تعداد شهدای فلسطینی حملات رژیم صهیونیستی از روز سه‌شنبه تاکنون به 32 نفر رسیده است.</p>
      <p>03:36: وزارت بهداشت غزه تائید کرد که در جریان حملات هوایی بامداد پنج‌شنبه رژیم صهیونیستی به نوار غزه، 4 نفر به شهادت رسیده و 10 نفر مجروح شده‌اند. با این آمار، تعداد شهدای حملات رژیم صهیونیستی به نوار غزه از روز سه‌شنبه به 30 نفر رسیده است.</p>
      <p>03:10: منابع خبری از شهادت سه فلسطینی دیگر در حملات هوایی ارتش صهیونیستی خبر می‌دهند. بر اساس گزارش‌ها، در میان شهدا یک زن و یک کودک هستند.</p>
      <p> </p>
      <p>صدای آژیر خطر در عسقلان شنیده می‌شود</p>
      <p> </p>
      <p>02:55: منابع رسانه‌ای از شهادت یک فلسطینی دیگر در نوار غزه در پی حملات بامداد امروز رژیم صهیونیستی به این منطقه خبر می‌دهند.</p>
      <p>02:28: «اورن هازن»، عضو سابق پارلمان رژیم صهیونیستی در توییتر، نسبت به ادعاهای مربوط به بازدارندگی نیروهای مسلح اسرائیل ابراز تردید کرده است. او می‌گوید که تعداد زیادی راکت امشب به سوی اسرائیل شلیک شده‌اند.</p>
      <p>02:04: الجزیره گزارش داده که پس از حملات هوایی امشب صهیونیست‌ها به نوار غزه، برق در مناطق گسترده‌ای از غزه قطع شده است.</p>
      <p>02:02: صدای آژیر خطر در برخی شهرک‌های صهیونیستی از جمله عسقلان بار دیگر شنیده شده است. حملات راکتی مقاومت فلسطین به سرزمین‌های اشغالی مستمرا ادامه دارد.</p>
      <p>01:33: سرایا القدس از حمله راکتی جهاد اسلامی به تل‌آویو خبر داده، برخی ویدئوهای منتشر شده در فضای مجازی وقوع این حمله را تائید می‌کنند.</p>
      <p> </p>
      <p> </p>
      <p>01:00: بر اساس برخی گزارش‌ها، موج جدیدی از راکت‌های جنبش جهاد اسلامی فلسطین به سوی مناطق مرکزی و جنوبی فلسطین اشغالی به پرواز درآمده‌اند.</p>
      <p>00:26: نظامیان رژیم صهیونیستی اهدافی را در نزدیکی مسجد الهدی در رفح، واقع در جنوب نوار غزه مورد حمله قرار دادند.</p>
      <p>00:01: زیاد النخاله، دبیر کل جنبش جهاد اسلامی فلسطین می‌گوید که صهیونیست‌ها خواستار آتش‌بس شده‌اند و جهاد اسلامی نیز شروط خود را برای تحقق آتش‌بس اعلام کرده است و انتظار دارد که امشب پاسخ را دریافت کند. النخاله تاکید کرد که گردان‌های سرایا القدس در شرایط فعلی با قدرت معمول خود مشغول پاسخ دادن به تجاوزهای رژیم صهیونیستی هستند و از تمام توان خود استفاده نمی‌کنند.</p>
      <p>دبیر کل جنبش جهاد اسلامی فلسطین همچنین تاکید کرد که جهاد اسلامی تاکنون از متحدین خود در محور مقاومت در جریان درگیری‌های اخیر کمک نخواسته است.</p>
      <p>النخاله در تشریح شروط جهاد اسلامی فلسطین برای آتش‌بس تاکید کرد که رژیم صهیونیستی باید به عملیات ترور فرماندهان مقاومت در غزه پایان داده و از شلیک به سمت راهپیمایی‌های حق بازگشت خودداری کند و همچنین از محاصره غزه دست بردارد.</p>
    </article>
  </body>
</html>