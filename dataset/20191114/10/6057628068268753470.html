<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/najeriya/20191114-gwamnonin-apc-sun-gaji-da-shugabancin-oshimhole"/>
    <meta property="og:site_name" content="RFI"/>
    <meta property="article:published_time" content="2019-11-14T10:29:37+00:00"/>
    <meta property="og:title" content="Gwamnonin APC sun gaji da shugabancin Oshimhole"/>
    <meta property="og:description" content="Rikicin jam’iyyar APC mai mulkin Najeriya na dada kamari, inda a baya-bayan nan, Kungiyar Gwamnonin APC ta bukaci Adams Oshiomhole ya sauka daga kujerar shugabancin jam’iyyar."/>
  </head>
  <body>
    <article>
      <h1>Gwamnonin APC sun gaji da shugabancin Oshimhole</h1>
      <address><time datetime="2019-11-14T10:29:37+00:00">14 Nov 2019, 10:29</time> by <a rel="author">Abdurrahman Gambo Ahmad</a></address>
      <p>
        <b>Rikicin jam’iyyar APC mai mulkin Najeriya na dada kamari, inda a baya-bayan nan, Kungiyar Gwamnonin APC ta bukaci Adams Oshiomhole ya sauka daga kujerar shugabancin jam’iyyar.</b>
      </p>
      <p>Wata sanarwa da Darekta Janar na Kungiyar Gwmnonin, Salihu Lukman ya fitar, ta bukaci Oshiomhole da ya gaggauta kiran taron Majalisar Zartaswar Jam’iyyar domin tattauna hanyar samar da mafita dangane da matsalolin da APC ke fama da su ko kuma ya yi murabus saboda gazawarsa wajen tafiyar da al’amurran jam’iyyar.</p>
      <p>Kodayake Lukman bai yi karin bayani ba game da yadda Gwamnonin na APC 18 suka gudanar da taro har suka cimma matsayar fitar da wannan sanarwa.</p>
      <p>Amma kwararan majiyoyi daga Shalkwatan APC a birnin Abuja da wasu jihohin kasar, sun ce gwamnonin ba su gudanar da wani taro a baya-bayan ba da zummar tattaunawa kan salon shugabancin Oshiomhole ko kuma rikicin da ke addabar jam’iyyar.</p>
      <p>Sai dai ana ganin muddin gwamnonin suka ki fitowa karara domin nisanta kansu da wannan sanarwa ta Lukman, hakan na nufin cewa, da yawunsu aka fitar da ita.</p>
      <p>Rahotanni sun tabbatar cewa, tun gabanin zaben 2019, kawunan jiga-jigan jam’iyyar APC suka rarraba, inda wasu ke goyon bayan Oshiomhole, wasu kuma ke adawa da shi.</p>
    </article>
  </body>
</html>