<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/parchetul-dezvaluie-cum-i-au-batut-scandalagii-din-ciumeghiu-pe-politistii-care-au-intervenit-sa-salveze-o-femeie-gravida-152786.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T10:47:00+00:00"/>
    <meta property="og:title" content="Parchetul dezvăluie: Cum i-au bătut scandalagiii din Ciumeghiu pe poliţiştii care au intervenit să salveze o femeie gravidă"/>
    <meta property="og:description" content="Parchetul de pe lângă Tribunalul Bihor a dezvăluit, joi, detalii despre cum au fost bătuţi cei doi poliţişti în timpul unei intervenţii în Ciumeghiu. Cei doi încercau să salveze o femeie însărcinată care fusese agresată de soţul ei. Acesta din urmă, fratele şi părinţii lui, toţi de etnie romă, au devenit violenţi şi i-au atacat pe poliţişti cu pumnii, picioarele şi cu pietre."/>
  </head>
  <body>
    <article>
      <h1>Parchetul dezvăluie: Cum i-au bătut scandalagiii din Ciumeghiu pe poliţiştii care au intervenit să salveze o femeie gravidă</h1>
      <address><time datetime="2019-11-14T10:47:00+00:00">14 Nov 2019, 10:47</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/politieciumeghiu14112019.jpg"/>
      </figure>
      <p>
        <b>Parchetul de pe lângă Tribunalul Bihor a dezvăluit, joi, detalii despre cum au fost <a href="https://www.ebihoreanul.ro/stiri/ultima-or-31-1/scandal-cu-focuri-de-arma-in-bihor-trei-barbati-si-o-femeie-au-fost-retinuti-dupa-ce-au-atacat-politistii-152775.html">bătuţi</a> cei doi poliţişti în timpul unei intervenţii în Ciumeghiu. Cei doi încercau să salveze o femeie însărcinată care fusese agresată de soţul ei. Acesta din urmă, fratele şi părinţii lui, toţi de etnie romă, au devenit violenţi şi i-au atacat pe poliţişti cu pumnii, picioarele şi cu pietre.</b>
      </p>
      <p>"La data de 12.11.2019, în jurul orei 15.20, în timp ce se aflau în exercitarea atribuţiilor de serviciu (patrulare), cele două persoane vătămate, poliţişti îmbrăcaţi în uniforma specifică profesiei, au fost dirijate de către dispecer pentru aplanarea unui scandal şi a unei agresiuni în derulare, reclamate prin SNAU 112 de către o persoană în localitatea Ciumeghiu, jud. Bihor. Poliţiştii au ajuns la locul incidentului în jurul orei 15.00", se arată în comunicatul Parchetului Bihor.</p>
      <p>Când au ajuns acolo, poliţiştii au găsit un echipaj SMURD care acorda îngrijiri medicale mamei tinerei bătute, care le-a spus că atât ea, cât şi fiica ei gravidă au fost agresate de un bărbat, unul dintre inculpaţi. Femeia le-a spus şi că fiica ei a fost dusă cu forţa de bărbat acasă la el, tot în Ciumeghiu. Echipajul de Poliţie s-a dus acolo şi a găsit-o pe tânăra gravidă bătută.</p>
      <p>"Având în vedere aceste aspecte, cei doi agenţi de poliţie s-au deplasat la domiciliul inculpatului, unde au identificat-o pe persoana în cauză, gravidă, prezentând urme de violenţă în zona capului, membrelor şi gâtului. Mai mult, aceasta le-a relatat agenţilor de poliţie că a fost agresată şi că se simte în pericol, rugându-i să o transporte de acolo, având nevoie de îngrijiri medicale", se mai arată în comunicatul semnat de prim procurorul adjunct Maria Cotrău.</p>
      <p>La faţa locului se mai aflau fratele, tatăl şi mama bărbatului care şi-a bătut nevasta. Când poliţiştii au încercat să ducă victima de acolo, toţi cei patru au devenit violenţi.</p>
      <p>"Atitudinea recalcitrantă a inculpaţilor, în special a primului inculpat <i>(n.r. - a soţului femeii)</i>, a degenerat în fapte tipice în momentul în care unul dintre poliţişti a încercat să introducă persoana agresată pe bancheta din spate a autospecialei. Astfel, unul dintre poliţişti a fost trântit la pământ, agresat, fiindu-i aplicate multiple lovituri cu pumnii şi picioarele, fiindu-i cauzate leziuni corporale ce au necesitat spre vindecare 10 zile de îngrijiri medicale", precizează procurorii.</p>
      <p>Potrivit comunicatului, "imediat după, unul dintre inculpaţi s-a îndreptat ameninţător spre cealaltă persoană vătămată, poliţist în exercitarea atribuţiilor de serviciu, cu un bolovan de circa 30 cm ridicat deasupra capului, pe care l-a aruncat înspre poliţist, lovindu-l în picior când acesta a încercat să intervină (având pistolul scos din toc), tulburând prin toată conduita ordinea şi liniştea publică".</p>
      <p>Procurorii arată că "modul în care au acţionat inculpaţii a impus utilizarea spray-ului lacrimogen din dotare de către unul dintre poliţişti şi efectuarea a trei focuri de armă în plan vertical (iniţial două, lucru care i-a calmat doar temporar pe inculpaţi, iar apoi un al treilea care a generat o dezamorsare suficientă a tensiunii, astfel încât să se asigure părăsirea locului)". </p>
      <p>În timpul scandalului, mama bărbatului a lovit-o peste faţă şi a tras-o de păr pe tânăra însărcinată.</p>
      <figure>
        <iframe src="https://www.youtube.com/embed/n7tV8MAA1q0" width="460" height="360" data-service="Youtube" scrolling="no"/>
      </figure>
      <p>Procurorii salontani au solicitat, miercuri, arestarea celor patru persoane reţinute în urma incidentului din Ciumeghiu. Judecătoria Salonta a emis mandate de arestare preventivă pentru o perioadă de 30 de zile în cazul a trei dintre ei, Ruben Lăcătuş, Arpi Lăcătuş şi Teodor Lăcătuş. În cazul femeii, Luminiţa Lăcătuş, instanţa a decis să o plaseze sub control judiciar pe o perioadă de 60 de zile.</p>
      <p>
        <b>Scandal <a href="https://www.ebihoreanul.ro/stiri/ultima-or-31-1/scandal-cu-focuri-de-arma-in-bihor-trei-barbati-si-o-femeie-au-fost-retinuti-dupa-ce-au-atacat-politistii-152775.html">cu focuri de armă</a> în Bihor: Trei bărbaţi şi o femeie au fost reţinuţi după ce i-au atacat pe poliţiştii chemați să aplaneze un confict (VIDEO)</b>
      </p>
    </article>
  </body>
</html>