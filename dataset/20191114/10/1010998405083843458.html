<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/disni-preduprezhdava-dambo-e-s-ostareli-kulturni-shvashtanija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T10:26:00+00:00"/>
    <meta property="og:title" content="„Дисни“ предупреждава: „Дъмбо“ е с „остарели културни схващания“"/>
    <meta property="og:description" content="От години старите анимации на студиото са определяни като расистки"/>
  </head>
  <body>
    <article>
      <h1>„Дисни“ предупреждава: „Дъмбо“ е с „остарели културни схващания“</h1>
      <h2>От години старите анимации на студиото са определяни като расистки</h2>
      <address><time datetime="2019-11-14T10:26:00+00:00">14 Nov 2019, 10:26</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Преди два дни се състоя премиерата на стрийминг платформата „Дисни+“, като много потребители забелязаха странно съобщение в началото на всички класически анимации на компанията – „Този филм е с оригиналното си съдържание. Той може да се възприеме като културно остарял“.</p>
      <p>Кратката забележка излиза преди ленти като класиките „Дъмбо“, „Аристокотките“, „Книга за джунглата“ и много други. Голяма част от тези анимации са направени преди почти 80 години.</p>
      <p>Още от създаването си през 1941 г. „Дъмбо“ попада под ударите на правозащитници, според които филмът има расистки изградени герои. „Аристокотките“ и „Питър Пан“ също се смятат за расистки.</p>
      <p>Преди тези филми излиза и друго съобщение, което гласи: „Тези анимации са продукт на тяхното време. В тях можете да видите изобразени етнически радикални предразсъдъци, които са били нормални за американското общество. Тези образи са били погрешни тогава, погрешни са и сега. Тези анимации не показват днешното общество, но ги представяме така, както са създадени. Ако направим обратното ще е като да заявим, че тези предразсъдъци никога не са съществували“.</p>
      <p>В момента „Дисни+“ предлага повече от 500 филма и сериала. От старта си във вторник до момента стрийминг платформата има регистрирани колосалните над 10 млн. потребители.</p>
    </article>
  </body>
</html>