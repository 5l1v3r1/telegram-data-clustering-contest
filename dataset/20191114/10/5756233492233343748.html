<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621457/%D8%B1%D9%88%D8%AD%D8%A7%D9%86%DB%8C-%D9%81%D9%84%D8%B3%D8%B7%DB%8C%D9%86-%D9%85%D8%B3%D8%A7%D9%84%D9%87-%D8%A7%D9%88%D9%84-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T10:33:00+00:00"/>
    <meta property="og:title" content="روحانی: فلسطین مساله اول جهان اسلام است"/>
    <meta property="og:description" content="رئیس جمهور، فلسطین و قدس شریف را مهمترین موضوع جهان اسلام دانست و با اشاره به سیاست‌های آمریکا و رژیم صهیونیستی برای به فراموشی سپرده شدن این اولویت نخست جهان اسلام، گفت: افکار عمومی جهان اسلام به دشمنان اجازه نخواهد داد که موضوع فلسطین و قدس شریف به عنوان مساله اول جهان اسلام، به فراموشی سپرده شود."/>
  </head>
  <body>
    <article>
      <h1>روحانی: فلسطین مساله اول جهان اسلام است</h1>
      <h2>در آئین کنفرانس بین المللی وحدت اسلامی</h2>
      <address>
        <time datetime="2019-11-14T10:33:00+00:00">14 Nov 2019, 10:33</time>
      </address>
      <p>
        <i>رئیس جمهور، فلسطین و قدس شریف را مهمترین موضوع جهان اسلام دانست و با اشاره به سیاست‌های آمریکا و رژیم صهیونیستی برای به فراموشی سپرده شدن این اولویت نخست جهان اسلام، گفت: افکار عمومی جهان اسلام به دشمنان اجازه نخواهد داد که موضوع فلسطین و قدس شریف به عنوان مساله اول جهان اسلام، به فراموشی سپرده شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام و المسلمین حسن روحانی روز پنجشنبه در آیین افتتاحیه سی و سومین کنفرانس بین المللی وحدت اسلامی با تاکید براین‌که «عدم موفقیت آمریکا و رژیم صهیونیستی در سایه بیداری و هشیاری دنیای اسلام است»، اظهارداشت: آمریکایی‌ها و صهیونیست‌ها اگر بتوانند نسل جوان ما را از آرمان های به حق، دور کرده و دشمن را دوست و دوست را دشمن معرفی کنند، در توطئه های خود علیه جهان اسلام موفق می‌شوند.</p>
      <p>وی با اشاره به این‌که «دستکم طی سه دهه گذشته منشاء هر جنگ، کشتار و اختلاف در منطقه، آمریکا و رژیم صهیونیستی بوده است»، تاکید کرد: نسل جوانان باید درک کنند که آمریکا به عنوان دوست ملت های منطقه و مسلمانان نبوده و نخواهد بود و حل مسائل منطقه باید توسط مردم حل و فصل شود.</p>
      <figure>
        <img src="https://aftabnews.ir/files/fa/news/1398/8/23/359115_770.jpg"/>
      </figure>
      <p>رئیس جمهور با تبریک ایام میلاد با سعادت پیامبر عظیم الشأن اسلام(ص) و فرزند برومندش امام صادق(ع) و هفته مبارک وحدت و همچنین خیرمقدم به میهمانان سی و سومین کنفرانس بین‌المللی وحدت اسلامی موضوع دستور کار این کنفرانس «وحدت امت در دفاع از مسجد الاقصی» را یکی از مهم‌ترین موضوعات جهان اسلام عنوان کرد و گفت: گر چه دشمنان ما در طول سال‌های اخیر تلاش کردند که موضوع فلسطین و قدس شریف را از عنوان مسأله و مشکل اول دنیای اسلام خارج کنند و یا حتی آن را به فراموشی بسپارند، اما افکار عمومی دنیای اسلام، عالمان و فرهیختگان اسلامی به آنها این اجازه را نداده و نخواهند داد.</p>
      <p>روحانی خاطر نشان کرد: مهم‌ترین طراحی در دهه‌های اخیر علیه ما مسلمانان ایجاد تردید نسبت به موضوع قدرت‌هایی است که با جهان اسلام دشمنی دیرینه دارند.</p>
      <p>رئیس جمهور تأکید کرد: همه تلاش‌ها بر این بوده که همه ما فراموش کنیم غرب و در رأس آن آمریکا در طول سالیان دراز چه جنایت‌هایی بر دنیای اسلام روا داشته و همه تلاش‌ها بر این مبنا بوده است که فراموش کنیم که سرزمین مقدس فلسطین توسط گروهی اشغالگر تصرف شده و به اشغال در آمده است و از یاد ببریم که میلیون‌ها فلسطینی در جهان آواره هستند.</p>
      <p>روحانی افزود: همه تلاش‌ها بر این است که از اهمیت آن کاسته شود که مردم فلسطین باید به سرزمین و وطن خود بازگردند. دشمنان در این زمینه توفیقاتی به دست آورده‌اند اما خوشبختانه به اهداف شوم خود نرسیده‌اند.</p>
      <p>رئیس جمهور افزود: آنها می‌خواستند رژیم صهیونیستی در منطقه به عنوان یک کشور عادی و معمولی مورد پذیرش همه مسلمانان منطقه و حتی فلسطینیان قرار گیرد. حتی رژیم جدید حاکم بر آمریکا تلاش کرد موضوع فلسطین را با پول معامله کند و آن را معامله قرن نامید و حتی تلاش کردند، قدس شریف را پایتخت اشغالگران قرار دهند، اما در این راستا توفیق چندانی به دست نیاوردند.</p>
      <p>روحانی تأکید کرد: از کشتار مردم افغانستان تا کشتار مردم عراق و مردم مظلوم یمن و ایجاد اختلاف و تفرقه در کشورهای اسلامی، همه اینها از آثار توطئه‌های شوم آمریکا در این منطقه بوده است.</p>
      <p>رئیس جمهور با بیان اینکه آنهایی که می‌گویند آمریکا می‌تواند به عنوان راه‌حل باشد، موردی را به ما نشان دهند، گفت: آمریکا در طول سال‌های گذشته به کدام کشور منطقه خدمت و کمک کرده و کدام کودتا، جنگ و اختلاف در منطقه خاورمیانه بوده که منشأ آن آمریکا و رژیم صهیونیستی نبوده است.</p>
      <p>روحانی اظهار داشت: اولین مسأله دنیای اسلام این است که این تردید را از نسل جوان بزداییم که آمریکا به هیچ عنوان دوست ملت‌های منطقه و مسلمانان نبوده و نخواهد بود. همان‌هایی که به صراحت و با زبان روشن‌تر اخیراً سخن می‌گویند. قبلاً می‌گفتند برای نجات مردم کویت به منطقه آمده‌ایم یا برای ایجاد امنیت آبراه‌ها در منطقه حضور داریم و یا می‌گفتند برای مقابله با تروریسم، هواپیماها و نیروهای نظامی خود را به منطقه اعزام می‌کنیم اما همان‌ها امروز به صراحت می‌گویند، هدف ما چاه‌های نفت سوریه است و از این بیان صریح‌تر و روشن‌تر از رژیم حاکم بر کاخ سفید نشنیده بودیم.</p>
      <p>رئیس جمهور افزود: می‌دانستیم هدف آمریکا، نفت منطقه و تاراج منابع مسلمانان است، اما هیچ‌وقت این تعبیر را نشنیده بودیم که برخی کشورها گاو شیرده هستند و ما باید از این گاو شیرده برای تأمین منافع خود استفاده کنیم و از این واضح‌تر رژیم صهیونیستی اهداف خود را بیان می‌کند، گر چه برای ما کاملاً روشن بود.</p>
      <p>روحانی تأکید کرد: اینکه آمریکا دشمن مردم عرب و اسلام و مسلمانان است و با نجات فلسطین و کمک به مردم فلسطین میانه‌ای ندارد، برای ما روشن بود اما وقتی گفتند که ما قدس شریف را پایتخت می‌دانیم، برای ما واضح‌تر شد.</p>
      <p>حجت الاسلام والمسلمین حسن روحانی در این مراسم از ۱۲ کتاب عنوان برگزیده مجمع جهانی تقریب مذاهب اسلامی رونمایی کرد.</p>
      <p>این کتاب‌ها در راستای تبیین و ترویج گفتمان تقریب بین مذاهب اسلامی و تعامل علمی و فکری میان علما، نخبگان و اندیشمندان جهان اسلام توسط پژوهشگاه مجمع تقریب و با همکاری دیگر نهادهای علمی و فرهنگی، شورای هماهنگی مدارس اهل سنت و موسسه فرهنگی دار الحدیث تهیه، چاپ و منتشر شده است.</p>
    </article>
  </body>
</html>