<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/stalo-vidomo-hto-je-osnovnim-sponsorom-partiji-vakarchuka-639867.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T10:30:12+00:00"/>
    <meta property="og:title" content="Стало відомо, хто є основним спонсором партії Вакарчука"/>
    <meta property="og:description" content="Гроші «Голосу» перерахували чимало людей, наближених до гендиректора інвестиційної компанії Dragon Capital"/>
  </head>
  <body>
    <article>
      <h1>Стало відомо, хто є основним спонсором партії Вакарчука</h1>
      <address>
        <time datetime="2019-11-14T10:30:12+00:00">14 Nov 2019, 10:30</time>
      </address>
      <h4>Гроші «Голосу» перерахували чимало людей, наближених до гендиректора інвестиційної компанії Dragon Capital</h4>
      <p>Партію Святослава Вакарчука «Голос» активно фінансують люди, які входять в орбіту Томаша Фіали - громадянина Чехії, генерального директора української інвестиційної компанії Dragon Capital, одним з головних інвесторів якої <a href="https://www.radiosvoboda.org/a/30039491.html">є структури американського мультимільярдера та мецената Джорджа Сороса</a>. Про це свідчить інформація з <a href="https://nazk.gov.ua/wp-content/uploads/2019/11/PDF-80.pdf">фінансового звіту за ІІІ квартал поточного року</a> політсили, опублікованого на сайті Нацагентства з питань запобігання корупції.</p>
      <figure>
        <img src="https://glavcom.ua/img/forall/users/81/8166/2_199.jpg"/>
        <figcaption>Томаш і Наталя Фіали, Вакарчук з дружиною Лялею Фонарьовою, Тимофієм Міловановим та його колегами з Vox Ukraine (аналітична платформа)</figcaption>
      </figure>
      <p>Зокрема, це дружину Томаша Наталя Фіала, яка поклала до партійної скарбнички 1,6 млн грн, йдеться у статті «Главкома» <a href="https://glavcom.ua/country/politics/fanklub-vakarchuka-hto-finansuvav-partiyu-golos-u-rozpal-viboriv-spisok-donoriv-639737.html">«Фанклуб Вакарчука. Хто фінансував партію «Голос» у розпал виборів (список донорів)»</a>.</p>
      <p>Крім того, серед представників Dragon Capital до фінансування політичного проєкту долучилися <a href="https://dragon-capital.com/ua/about/management/volodymyr-tymochko2017_11_13/">Володимир Тимочко</a> - керуючий директор з прямих інвестицій, його внесок становить теж 1,6 млн грн; <a href="https://ca.ligazakon.net/document/33750517/dossier">Ярослав Тимочко</a> - керівник ТОВ «Європоліс проперті Холдинг», кінцевим бенефіціарним власником якого є, знову-таки, Томаш Фіала; <a href="http://ozoncap.com/ua/about_us/teams/">Дмитро Ісупов</a> – керуючий директор компанії «Озон капітал», який теж пов'язаний із Dragon Capital. Принаймні, на сторінці цієї компанії у Facebook <a href="https://www.facebook.com/pg/OzonCap/about/">написано</a>: «Озон Капітал» надавав послуги з управління активами під брендом Dragon Capital на підставі ліцензійних договорів. Однак термін дії цих договорів сплив, у зв’язку із чим компанія вирішила змінити назву і розвивати власну торговельну марку». Ще пара представників «групи Фіали»: <a href="https://dragon-capital.com/ua/about/management/fyodor-bagnenko2017_11_13/">Федір Багненко</a>, який пожертвував партії 99 тис. грн, а також <a href="https://latifundist.com/dosye/shevchenko-konstantin">Костянтин Шевченко</a> – генеральний директор компанії «Чумак» (співвласницею якої <a href="https://www.radiosvoboda.org/a/30039491.html">також є Dragon Capital</a>). Його внесок склав 1,5 млн грн.</p>
      <p>Як відомо, від самого початку <a href="https://glavcom.ua/publications/partiyni-kasi-shcho-za-dusheyu-u-novih-deputativ-622044.html">Фіала відкрито підтримував</a> похід Святослава Вакарчука у велику політику.</p>
      <p>Раніше <a href="https://glavcom.ua/publications/partiyni-kasi-shcho-za-dusheyu-u-novih-deputativ-622044.html"> «Главком»</a> вже писав, що представники «групи Фіали» суттєво допомагали грішми проекту Вакарчука і в другому кварталі 2019 року. Щоправда тоді звучали інші прізвища, у звіті за третій квартал їх вже немає. Це були співробітники безпосередньо Dragon Capital або компаній, кінцевим бенефіціаринм власником яких є Фіала.</p>
      <p>Зауважимо, що Томаш Фіала – <a href="https://www.epravda.com.ua/news/2017/01/30/619170/">активний прибічник</a> відкриття ринку землі в Україні. На продажу землі, ще задовго до походу у політику наполягав і Вакарчук, зокрема на сторінках ЗМІ, власником яких все той же Фіала.  </p>
      <p>
        <b>Детальніше читайте у статті «Главкома» <a href="https://glavcom.ua/country/politics/fanklub-vakarchuka-hto-finansuvav-partiyu-golos-u-rozpal-viboriv-spisok-donoriv-639737.html">«Фанклуб Вакарчука. Хто фінансував партію «Голос» у розпал виборів (список донорів)»</a></b>
      </p>
      <related>
        <a href="https://glavcom.ua/country/politics/fanklub-vakarchuka-hto-finansuvav-partiyu-golos-u-rozpal-viboriv-spisok-donoriv-639737.html"/>
      </related>
    </article>
  </body>
</html>