<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103036/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T10:29:01+00:00"/>
    <meta property="og:title" content="Парламент Молдови призначає новий уряд"/>
    <meta property="og:description" content="Кандидат в прем’єр-міністри Молдови Іон Кіку виголосив промову на засіданні парламенту. Незадовго до цього парламентський юридичний комітет затвердив представлений список нового уряду."/>
  </head>
  <body>
    <article>
      <h1>Парламент Молдови призначає новий уряд</h1>
      <address>
        <time datetime="2019-11-14T10:29:01+00:00">14 Nov 2019, 10:29</time>
      </address>
      <p>Кандидат в прем'єр-міністри Молдови <b><a href="https://www.eurointegration.com.ua/news/2019/11/13/7103009/">Іон Кіку</a></b>, який був радником з економічних питань президента Ігоря Додона, виголосив промову на засіданні парламенту. Незадовго до цього парламентський юридичний комітет затвердив представлений список нового уряду.</p>
      <p>Про це повідомляє "Європейська правда" з посиланням на <a href="http://tv8.md/">TV8</a>.</p>
      <p>На пост міністра закордонних справ Кіку висунув кандидатуру зовнішньополітичного радника Додона Ауреліу Чокоя, а в програмі уряду передбачене "посилення співпраці з Європейським Союзом, стратегічне партнерство зі США та Російською Федерацією, а також поглиблення дружніх відносин із сусідніми державами".</p>
      <p>Загалом у програмі уряду передбачено кілька дій, які матимуть як негайний характер, так і довгостроковий.</p>
      <p>Зокрема, Кіку обіцяє "виправлення помилок, допущених у реформі правосуддя, та покарання тих, хто знецінив банківську систему та тих, кому не вистачало штату Кишинівського міжнародного аеропорту".</p>
      <p>У програмі також вказано "невідкладне виправлення закону про бюджет на 2019 рік, щоб мати змогу виплачувати зарплати кільком категоріям бюджетників".</p>
      <p>Кандидат в прем'єри говорить про "вирішення проблеми, пов'язаної з імпортом газу з Російської Федерації", оскільки "країна абсолютно не готова до зимового періоду".</p>
      <p>Він зазначив, що реформа юстиції та прокуратури є пріоритетними заходами уряду, як і реформа Вищої судової палати та процедури призначення суддів. Все треба гармонізувати відповідно до рекомендацій Венеціанської комісії, вважає політик.</p>
      <p>Згодом депутати проголосують за запропонований Іоном Кіку Кабінет міністрів, запитання до кандидата в прем'єри вже почалися.</p>
      <p>Іон Кіку з грудня 2018 року був міністром фінансів в уряді Демократичної партії. Після зміни влади в червні 2019 року Додон призначив його своїм радником з економічних питань.</p>
      <p>Раніше проросійська Партія соціалістів Молдови (ПСРМ) вирішила сформувати <b><a href="https://www.eurointegration.com.ua/news/2019/11/13/7103000/">уряд меншості</a></b> після того, як проєвропейський уряд Санду було відправлено у відставку.</p>
      <related>
        <a href="https://www.eurointegration.com.ua/articles/2019/11/12/7102949/"/>
      </related>
    </article>
  </body>
</html>