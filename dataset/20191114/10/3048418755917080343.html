<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/14/niet-langer-marchanderen-met-de-veiligheid-van-kinderen-stop-demonstraties-bij-intocht-sinterklaas/"/>
    <meta property="og:site_name" content="ThePostOnline"/>
    <meta property="article:published_time" content="2019-11-14T10:24:00+00:00"/>
    <meta property="og:title" content="Richard de Mos – Niet langer marchanderen met de veiligheid van kinderen, stop demonstraties bij Intocht Sinterklaas"/>
    <meta property="og:description" content="Discussie over Zwarte Piet is naar een onverantwoord kookpunt aan het gaan"/>
  </head>
  <body>
    <article>
      <h1>Richard de Mos – Niet langer marchanderen met de veiligheid van kinderen, stop demonstraties bij Intocht Sinterklaas</h1>
      <h2>Discussie over Zwarte Piet is naar een onverantwoord kookpunt aan het gaan</h2>
      <address><time datetime="2019-11-14T10:24:00+00:00">14 Nov 2019, 10:24</time> by <a rel="author" href="https://www.tpo.nl/author/richard-de-mos" target="_blank">Richard de Mos</a></address>
      <p>Wie had dat ooit durven dromen, dat we bij de Intocht van Sinterklaas, een evenement dat we vieren voor onze kinderen, moeten vrezen voor heuse veldslagen tussen voor- en tegenstanders van Zwarte Piet? Helaas is dit de keiharde realiteit. Zo zet de gemeente Groningen <a href="https://www.dvhn.nl/groningen/Groningen-zet-twee-kampen-betogers-Zwarte-Piet-bij-elkaar-25022310.html1">de twee kampen betogers bij elkaar</a> en ook in veel andere steden borrelt het ongenoegen. In mijn stad Den Haag werd vorige week door een medewerkster van de Haagse Stadspartij een hoax gecreëerd over <a href="https://drimble.nl/regio/zuid-holland/haaglanden/63986474/scheveningers-woedend-om-beschuldiging-massale-hitlergroet-bij-pro-zwartepietenprotest.html">een nooit gebrachte Hitlergroet</a> bij een pro-Pieten-demonstratie op Scheveningen en vrijdag <a href="https://www.omroepwest.nl/nieuws/3962362/Vijf-aanhoudingen-voor-vernielingen-bij-bijeenkomst-Kick-Out-Zwarte-Piet-in-Den-Haag">ging het mis</a> bij een bijeenkomst van de anti-Pieten-lobby in de Haagse Beatrijsstraat.</p>
      <p>Zulke excessen rechtvaardigen het opleggen van een totaal demonstratieverbod bij de intocht van Sinterklaas aanstaande zaterdag. We mogen niet langer marchanderen met de veiligheid van onze kinderen en moeten niet langer toestaan dat ons volksfeest zo wordt verrampeneerd.</p>
      <p>Te lang hebben we toegekeken dat een kleine minderheid de Sinterklaasintocht al jarenlang weet te bederven door hun onuitputtelijke gedram over het afschaffen van de sprookjesfiguur Zwarte Piet. Onlangs peilde <i>Hart van Nederland</i> hoe Nederland anno 2019 denkt over Zwarte Piet. Wat blijkt? 19 op de 20 Nederlanders is nog altijd voorstander van de traditionele kindervriend, oftewel 95 procent. En toch lukt het die kleine minderheid, met hulp van de NTR die het <i>Sinterklaasjournaal</i> aanpast en linkse colleges in de grote steden die Zwarte Piet willen verbannen, om het plezier dat de meeste Nederlanders aan dit mooie volksfeest beleven al jaren te verpesten.</p>
      <p>Zeker omdat de wens van de grote meerderheid stelselmatig wordt genegeerd, is de discussie over Zwarte Piet naar een onverantwoord kookpunt aan het gaan. Daar waar beroepsdemonstranten als Quinsy Gario, Jerry Afriyie, Sunny Bergman en Sylvana Simons jarenlang een podium hebben gekregen om de wil van een zeer kleine minderheid op te leggen, worden mensen in het pro-Pietenkamp, die 95 procent van de bevolking, weggezet als racisten en fascisten. Een gevaarlijke cocktail.</p>
      <p>Ik weet dat het recht van betogen in de grondwet is verankerd, maar burgemeesters kunnen dit recht in bijzondere gevallen inperken. Het criterium daarbij is de kans op wanordelijkheden. En laat nou die kans komende zaterdag heel erg groot zijn. Bovendien moet het recht van betogen andere rechten, zoals veilig met je kinderen een Sinterklaasintocht bezoeken niet in de weg gaan zitten. Er zal nu eindelijk eens stelling worden genomen tegen onaanvaardbare situaties, zoals het feit <a href="https://www.omroepwest.nl/nieuws/3962661/Organisator-Haagse-Sinterklaasintocht-ontvangt-bedreigingen-om-Zwarte-Piet">dat organisatoren van Sinterklaasintochten bedreigd worden</a>, dat er geweld gebruikt wordt door zowel voor- als tegenstanders van Zwarte Piet en dat de anarchistische actiegroep Kick Out Zwarte Piet heeft aangekondigd <a href="https://wnl.tv/2019/11/11/kick-out-zwarte-piet-gaat-eigen-beveiliging-regelen/">een soort van eigen knokploeg in het leven te roepen</a> omdat zij geen vertrouwen heeft in de Nederlandse politie.</p>
      <p>Kortom: er moet een keer een moment komen dat genoeg ook echt genoeg is en dat de (lokale) overheid door middel van opgelegde demonstratieverboden een ‘Makkers staakt u wild geraas’ afdwingt. Dat moment is wat mij betreft nu aangebroken.</p>
      <p>Het is echt waar: alleen met jouw hulp kan TPO.nl de komende jaren blijven bestaan. Neem daarom nu <a href="https://tpo.nl/soon/">een abonnement op TPO+</a> al vanaf 4 euro per maand. Daarmee zorg je ervoor dat TPO.nl voor altijd online blijft.</p>
      <p>En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.</p>
      <p>Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.</p>
      <p>Neem nu direct <a href="https://tpo.nl/soon/">een jaarabonnement op TPO+</a> en treed ook toe tot de TPO-elite.</p>
      <p>
        <b>TPO.nl, where the elite meet to read.</b>
      </p>
      <figure>
        <img src="https://tpo.nl/images/payments.png"/>
      </figure>
      <p>
        <a href="https://tpo.nl/plans/tpoplus">Steun TPO</a>
      </p>
      <figure>
        <img src="https://tpo.nl/images/payments.png"/>
      </figure>
      <p> </p>
    </article>
  </body>
</html>