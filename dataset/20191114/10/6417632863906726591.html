<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://championat.asia/uz/news/ozbekistonda-bukmekerlik-idoralari-faoliyat-boshlashi-mumkin"/>
    <meta property="og:site_name" content="CHAMPIONAT.asia"/>
    <meta property="article:published_time" content="2019-11-14T10:12:55+00:00"/>
    <meta property="og:title" content="Ўзбекистонда букмекерлик идоралари фаолият бошлаши мумкин"/>
    <meta property="og:description" content="Ўзбекистонда букмекерлик фаолиятини амалга оширишга рухсат берилиши мумкин."/>
  </head>
  <body>
    <article>
      <h1>Ўзбекистонда букмекерлик идоралари фаолият бошлаши мумкин</h1>
      <h2>Ўзбекистонда букмекерлик фаолиятини амалга оширишга рухсат берилиши мумкин.</h2>
      <address>
        <time datetime="2019-11-14T10:12:55+00:00">14 Nov 2019, 10:12</time>
      </address>
      <p>Ўзбекистон Республикаси норматив-ҳуқуқий ҳужжатлар лойиҳалари муҳокамаси сайтида (regulation.gov.uz) "Ўзбекистонда футболни ривожлантиришни янги босқичга олиб чиқиш чора-тадбирлари тўғрисида"ги Қарор лойиҳаси <a href="https://regulation.gov.uz/uz/document/10179"><b>эълон қилинди</b></a>.</p>
      <p>Унга кўра, 2021 йил 1 январдан бошлаб, халқаро тажрибадан келиб чиқиб спорт соҳасини, айниқса футболни янада ривожлантириш, унинг инвестициявий жозибадорлигини ошириш, қўшимча маблағларни жалб қилиш мақсадида Ўзбекистон Республикасида букмекерлик фаолиятини амалга оширишга рухсат бериш кўзда тутилмоқда.</p>
      <p>Ўзбекистон Республикаси Капитал бозорини ривожлантириш агентлиги Молия вазирлиги, Жисмоний тарбия ва спорт вазирлиги, Ахборот технологиялари ва коммуникацияларини ривожлантириш вазирлиги, Иқтисодиёт ва саноат вазирлиги, Адлия вазирлиги, Давлат солиқ қўмитаси, Ўзбекистон Миллий Олимпия қўмитаси, Ўзбекистон футбол ассоциацияси билан биргаликда 2020 йил 1 апрелга қадар букмекерлик фаолиятини амалга ошириш билан боғлиқ норматив-ҳуқуқий ҳужжатлар лойиҳаларини Вазирлар Маҳкамасига киритиши ва уларда шу жумладан қуйидагиларни:</p>
      <p>- букмекерлик фаолиятини лицензиялаш Ўзбекистон Республикаси Капитал бозорини ривожлантириш агентлиги томонидан амалга оширилишини;</p>
      <p>- букмекерлик фаолияти билан шуғулланувчи тадбиркорлик субъектлари томонидан телекоммуникация тармоқларида, шу жумладан Интернет тармоғи провайдерларида хизматлар кўрсатилишини тартибга солишни;</p>
      <p>- букмекерлик фаолияти билан шуғулланувчи тадбиркорлик субъектлари даромадларининг бир қисмини спорт турлари, шу жумладан футболни ривожлантириш учун йўналтиришни;</p>
      <p>- букмекерлик фаолиятини давлат томонидан назорат қилиш механизмларини жорий этилишини назарда тутиши белгилаб қўйилган.</p>
      <p>Манба : regulation.gov.uz/oz/document/10179</p>
    </article>
  </body>
</html>