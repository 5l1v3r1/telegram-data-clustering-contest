<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823031.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T10:51:00+00:00"/>
    <meta property="og:title" content="درخواست مجدد رئیس پارلمان لبنان برای تشکیل فوری دولت/ معترضان در خیابان کاخ جمهوری چادر زدند"/>
    <meta property="og:description" content="به گزارش ایسنا، به نقل از خبرگزاری رویترز، علی بزی، نماینده پارلمان لبنان پس از نشست هفتگی فراکسیون نبیه بری، رئیس پارلمان این کشور اعلام کرد: بری بار دیگر تسریع در تشکیل کابینه‌ جدید فراگیر را خواستار شد."/>
  </head>
  <body>
    <article>
      <h1>درخواست مجدد رئیس پارلمان لبنان برای تشکیل فوری دولت/ معترضان در خیابان کاخ جمهوری چادر زدند</h1>
      <address>
        <time datetime="2019-11-14T10:51:00+00:00">14 Nov 2019, 10:51</time>
      </address>
      <p>رئیس پارلمان لبنان بار دیگر تشکیل کابینه‌ای جدید برای این کشور را خواستار شد. همزمان معترضان لبنانی با برپایی چادرهایی در مسیر کاخ جمهوری در منطقه بعبدا در شهر بیروت، قصد داشتند شب را در این خیابان بگذرانند.</p>
      <p>به گزارش ایسنا، به نقل از خبرگزاری رویترز، علی بزی، نماینده پارلمان لبنان پس از نشست هفتگی فراکسیون نبیه بری، رئیس پارلمان این کشور اعلام کرد: بری بار دیگر تسریع در تشکیل کابینه‌ جدید فراگیر را خواستار شد.</p>
      <p>معترضان لبنانی با برپایی چادرهایی در مسیر کاخ جمهوری در منطقه بعبدا در شهر بیروت، خود را برای گذراندن شب در این خیابان آماده کردند.</p>
      <p>برخی منابع لبنانی اظهار کردند: تظاهرکنندگان حاضر در خیابان کاخ جمهوری قصد داشتند خود را به سمت راست بزرگراه الحازمیه برسانند اما نیروهای امنیتی مانع شدند.</p>
      <p>رسانه‌های لبنانی نیز گزارش دادند، یکی از افسران ارتش لبنان به معترضان حاضر در خیابان کاخ جمهوری پیشنهاد کرد ۱۰ نفر را از میان خودشان برای دیدار با رئیس جمهوری انتخاب کنند اما معترضان نپذیرفتند.</p>
      <p>با وجود استقرار گسترده نیروهای ارتش در خیابان کاخ جمهوری و اجرای تدابیر امنیتی شدید و نیز مسدود کردن خیابان‌ها با موانع بتنی و سیم خاردار، صدها معترض لبنانی در این منطقه حضور یافتند.</p>
      <p>همزمان با این تحولات، میشل عون، رئیس جمهوری لبنان میزبان کریستوف فارنو، مدیر اداره خاورمیانه و شمال آفریقای وزارت خارجه فرانسه به همراه پیام امانوئل ماکرون، رئیس جمهوری فرانسه بود.</p>
      <p>فارنو تاکید کرد، پاریس نسبت به وضعیت لبنان توجه داشته و برای کمک به این کشور در شرایط فعلی آماده است.</p>
      <p>شبکه ا.تی.وی وابسته به جریان آزاد ملی در لبنان گزارش داد، سفارت فرانسه در این کشور نتوانست دیدار هیئت فرانسوی با مسؤولان جنبش مردمی را ترتیب دهد زیرا با وجود اینکه تاکید شده بود ماموریت فارنو اطلاع از تحولات این کشور است اما این طرف‌ها تاکید دارند از خارج از این کشور دستور نمی‌گیرند.</p>
      <p>پس از کشته شدن یکی از معترضان لبنانی در خیابان خلده در ورودی جنوبی شهر بیروت از روز چهارشنبه دوباره تمامی خیابان‌ها در این کشور  مسدود شدند.</p>
    </article>
  </body>
</html>