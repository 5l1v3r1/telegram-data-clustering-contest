<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/srazka-u-pavlic-ma-pet-obeti-zraneny-chlapec-tri-dny-po-havarii-zemrel-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T10:41:00+00:00"/>
    <meta property="og:title" content="Nehoda u Pavlic má pět obětí. Zraněný chlapec tři dny po havárii zemřel"/>
    <meta property="og:description" content="Čtyřměsíční chlapec, kterého po pondělní hromadné havárii mezi Pavlicemi a Vranovskou Vsí záchranáři převezli v kritickém stavu do nemocnice, zemřel. Po srážce tří osobních aut už v pondělí svým zraněním na místě podlehla jeho matka a další tři lidé."/>
  </head>
  <body>
    <article>
      <h1>Nehoda u Pavlic má pět obětí. Zraněný chlapec tři dny po havárii zemřel</h1>
      <address><time datetime="2019-11-14T10:41:00+00:00">14 Nov 2019, 10:41</time> by <a rel="author">Redakce ,Dalibor Krutiš</a></address>
      <p>Na úmrtí chlapce upozornil server Blesk.cz. Ve čtvrtek informaci potvrdil ředitel nemocnice Roman Kraus. Kraus na dotaz uvedl, že dítě zemřelo ve středu večer.</p>
      <p>Tragická nehoda se stala na začátku týdne krátce před pátou hodinou odpolední na hlavním tahu mezi Jihlavou a Znojmem. „Policisté na místě zjistili, že řidič osobního auta Audi A6 jedoucí od Znojma přejel do protisměru, kde se čelně střetl s VW Passat. S těmito auty se srazilo další, které jelo za volkswagenem směrem na Znojmo. Jednalo se o Škodu Fabia,“ uvedla policejní mluvčí Kamila Haraštová.</p>
      <figure>
        <img src="https://g.denik.cz/69/a6/72673243-2764482713672294-6080675012455432192-n_denik-150-3x2.jpg"/>
      </figure>
      <aside>
        <a href="https://znojemsky.denik.cz/nehody/pri-hromadne-srazce-tri-aut-zemreli-ctyri-lide-k-vazne-nehode-vyrazil-vrtulnik-20191111.html">Při tragické srážce tří aut u Pavlic zemřeli čtyři lidé. Včetně matky od dítěte Přečíst článek ›</a>
      </aside>
      <p>Čtyři lidé zemřeli ještě před příjezdem záchranné služby. O život přišli tři cestující z Audi A6, další jejich spolucestující skončila ve vážném stavu v nemocnici. Ve Volkswagenu Passat přišla o život šestadvacetiletá řidička, která cestovala se svým malým dítětem. Čtyřměsíčního chlapce tehdy ve velmi vážném stavu přepravili vrtulníkem do Dětské nemocnice v Brně. </p>
      <p>Chlapec dva dny po nehodě v nemocnici zemřel.</p>
      <figure>
        <img src="https://g.denik.cz/69/a6/72673243-2764482713672294-6080675012455432192-n_denik-630.jpg"/>
      </figure>
      <figure>
        <img src="https://g.denik.cz/69/04/111-1sd_denik-150-3x2.png"/>
      </figure>
      <aside>
        <a href="https://znojemsky.denik.cz/nehody/pavlice-nehoda-smrt-predjizdeni.html">Nehoda a 4 mrtví u Pavlic: před horizontem předjížděl náklaďák přes plnou čáru Přečíst článek ›</a>
      </aside>
      <p>Za tragédií pravděpodobně stálo bezohledné předjíždění. "Podle prvotních informací předjížděl řidič audi s rakouskou registrační značkou v nepřehledném stoupání nákladní auto v místech, kde je plná čára. Na horizontu se čelně střetl s protijedoucím passatem,“ upřesnila znojemská policejní mluvčí Lenka Drahokoupilová.</p>
      <p>Dopravní policisté na místě prováděli nezbytné úkony až do nočních hodin. Silnice byla zcela uzavřena po celou dobu prvotního ohledání. Provoz se podařilo obnovit až po desáté hodině večerní. Celá tragédie zůstává nadále v šetření.</p>
      <figure>
        <img src="https://g.denik.cz/17/80/mereni_alkohol_test_policie_denik-150-3x2.jpg"/>
      </figure>
      <aside>
        <a href="https://znojemsky.denik.cz/nehody/mladik-ridil-opily-ted-mu-hrozi-az-rok-vezeni-20191113.html">Mladík řídil opilý. Teď mu hrozí až rok vězení Přečíst článek ›</a>
      </aside>
      <p>Na silnicích Znojemska tak letos zahynulo už dvacet lidí. Je to nejvíce za posledních dvacet let.</p>
    </article>
  </body>
</html>