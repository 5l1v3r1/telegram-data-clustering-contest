<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/kak-da-se-khranim-po-vreme-na-kolednite-posti-406686.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T10:41:39+00:00"/>
    <meta property="og:title" content="Как да се храним по време на Коледните пости"/>
    <meta property="og:description" content="На 15-ти ноември започват Коледните пости"/>
  </head>
  <body>
    <article>
      <h1>Как да се храним по време на Коледните пости</h1>
      <address>
        <time datetime="2019-11-14T10:41:39+00:00">14 Nov 2019, 10:41</time>
      </address>
      <p>На 15-ти ноември започват Коледните пости. Те продължават до 24 декември - Бъдни вечер. На Коледни заговезни – денят преди започване на постите, за последно се яде блажно. На този ден се коли кокошка, която се приготвя с кисело зеле. Правят се също тиквеник с орехи и пълнени чушки с боб. По време на постите не се разрешават мляко, млечни продукти, яйца и месо. Рибата е позволена на Никулден.</p>
      <p>Каква храна е разрешено да се яде по време на постите?</p>
      <p>Можем да ядем всичко, което е от растителен произход. Напълно се забранява консумацията на месо, яйца и млечни продукти. Ако по време на поста има по-голям християнски празник, се разрешава риба. През Коледните пости това са 21 ноември - Въведение Богородично и 6 декември - Никулден. Седмица преди причастие не се разрешава консумацията на олио и зехтин.</p>
      <p>Храните, които могат да заместят месото са бобовите – фасул, грах, леща, нахут. Те са богати на фибри и протеини, а също и на редица витамини. Чудесен избор за трапезата са продукти като киноа и булгур. Соята и варивата са най-добрата алтернатива на месото. Включете зеленчукови супи в менюто си.</p>
      <p>Сиренето и кашкавалът присъстват на нашата трапеза почти ежедневно. Но те могат да бъдат заменени със сирене от растителен вид – например тофу (соево сирене) или сирене от кашу.</p>
      <p>Кравето масло може да се замени със слънчогледово олио, зехтин или кокосово масло.</p>
      <p>Хапвайте много сезонни плодове и зеленчуци – моркови, ряпа, зеле, цвекло, спанак, патладжан, тиква, цитруси, банани, ябълки, сушени плодове.</p>
      <p>Постът не е цел, а средство за смирение на плътта и очистване от грехове. Без молитва и покаяние постът се превръща само в една диета.</p>
    </article>
  </body>
</html>