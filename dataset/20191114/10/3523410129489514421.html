<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639904/%D8%AA%D8%B1%DA%A9%DB%8C%D9%87-%D8%B4%D8%B1%DB%8C%DA%A9-%D8%B1%D8%A7%D9%87%D8%A8%D8%B1%D8%AF%DB%8C-%D8%A2%D9%85%D8%B1%DB%8C%DA%A9%D8%A7%D8%B3%D8%AA-%D8%B7%D8%B1%D9%81%D8%AF%D8%A7%D8%B1-%D8%A7%D8%B1%D8%AF%D9%88%D8%BA%D8%A7%D9%86-%D9%87%D8%B3%D8%AA%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T10:56:00+00:00"/>
    <meta property="og:title" content="ترکیه شریک راهبردی آمریکاست؛ طرفدار اردوغان هستم"/>
    <meta property="og:description" content="رئیس‌جمهور آمریکا پس از دیدار با اردوغان در واشنگتن از ترکیه به‌عنوان شریک راهبردی آمریکا نام برد."/>
  </head>
  <body>
    <article>
      <h1>
        <a href="https://www.bultannews.com/fa/news/639904/%D8%AA%D8%B1%DA%A9%DB%8C%D9%87-%D8%B4%D8%B1%DB%8C%DA%A9-%D8%B1%D8%A7%D9%87%D8%A8%D8%B1%D8%AF%DB%8C-%D8%A2%D9%85%D8%B1%DB%8C%DA%A9%D8%A7%D8%B3%D8%AA-%D8%B7%D8%B1%D9%81%D8%AF%D8%A7%D8%B1-%D8%A7%D8%B1%D8%AF%D9%88%D8%BA%D8%A7%D9%86-%D9%87%D8%B3%D8%AA%D9%85">ترکیه شریک راهبردی آمریکاست؛ طرفدار اردوغان هستم</a>
      </h1>
      <h2>رئیس‌جمهور آمریکا پس از دیدار با اردوغان در واشنگتن از ترکیه به‌عنوان شریک راهبردی آمریکا نام برد.</h2>
      <address><time datetime="2019-11-14T10:56:00+00:00">14 Nov 2019, 10:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «رجب طیب اردوغان»، رئیس‌جمهور ترکیه چهارشنبه شب به وقت تهران در واشنگتن با <b>رئیس‌جمهور آمریکا</b> دیدار و گفت‌وگو کرد.</p>
      <p>«دونالد ترامپ»، رئیس‌جمهور آمریکا پس از این دیدار از ترکیه به‌عنوان متحد مهم آمریکا در ناتو و شریک راهبردی این کشور یاد کرد.</p>
      <p>وی از شخص رئیس‌جمهور ترکیه نیز تمجید کرد و گفت: «در حالی که در تلاش برای ساختن خاورمیانه‌ای مرفه‌تر هستیم، می‌خواهم از همکاری‌های رئیس‌جمهور اردوغان تشکر کنم. من از طرفداران او هستم. ترکیه دومین ارتش بزرگ ناتو را دارد و این دومین ارتش بسیار قوی است.»</p>
      <p>ترامپ همچنین ترکیه را شریکی مهم در افغانستان، سوریه و نابودسازی خلافت داعش خواند. به گفته او، کمک ترکیه در از بین بردن «ابوبکر البغدادی»، سرکرده سابق داعش، راهگشا بوده است.</p>
      <p>رئیس‌جمهور آمریکا همچنین مدعی شد که فکر می‌کند روابط اردوغان با کُردها بسیار خوب است.</p>
      <p>رئیس‌جمهور ترکیه نیز پس از این دیدار از «عملیات چشمه صلح» در شمال سوریه به‌عنوان گامی یاد کرد که آنکارا در مقابله با تروریسم برداشته است. اردوغان بخاطر این عملیات در آمریکا به‌شدت مورد انتقاد قرار گرفته، بالاخص از جانب قانون‌گذاران آمریکایی.</p>
      <p>اردوغان که کشورش به‌همراه آمریکا در دامن زدن به جنگ داخلی در سوریه نقش داشت، ادعا کرده که آنکارا و واشنگتن می‌توانند در بازگرداندن ثبات به سوریه نقش داشته باشند و به کار گروه ترویستی داعش پایان دهند.</p>
      <p>رئیس‌جمهور ترکیه همچنین به ماجرای جنجالی خرید اس - 400 از روسیه و متوقف شدن فروش اف - 35 به این کشور از سوی آمریکا نیز اشاره کرد و گفت این مشکلات از طریق گفت‌وگو قابل حل است.</p>
      <p>رجب طیب اردوغان همچنین گفت که در این دیدار نامه جنجالی که ترامپ در خصوص سوریه به او نوشته بود را به او پس داده و همچنین مستندات سیا را که نشان می‌دهند «مظلوم کوبانی»، از فرماندهان شبه‌نظامیان کُرد سوریه یک تروریست است را به ترامپ نشان داده است.</p>
    </article>
  </body>
</html>