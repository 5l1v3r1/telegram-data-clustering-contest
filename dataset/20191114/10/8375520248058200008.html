<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ne-pokayavsya-sluga-yaremenko-pislya-istoriji-z-viklikom-poviji-prodovzhuje-siditi-v-smartfoni-639902.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T10:58:42+00:00"/>
    <meta property="og:title" content="Не покаявся: «слуга» Яременко після історії з викликом повії продовжує «сидіти» в смартфоні"/>
    <meta property="og:description" content="Нардеп, який у робочий час переписувався із жінкою легкої поведінки, знову не випускає з рук телефон"/>
  </head>
  <body>
    <article>
      <h1>Не покаявся: «слуга» Яременко після історії з викликом повії продовжує «сидіти» в смартфоні</h1>
      <address>
        <time datetime="2019-11-14T10:58:42+00:00">14 Nov 2019, 10:58</time>
      </address>
      <h4>Нардеп, який у робочий час переписувався із жінкою легкої поведінки, знову не випускає з рук телефон</h4>
      <p>Сьогодні під час ранкового засідання Верховної Ради народний депутат від «Слуги народу» Богдан Яременко, який у жовтні <a href="https://glavcom.ua/ru/news/chas-100-odin-iz-slug-naroda-v-verhovnoy-rade-dogovarivalsya-o-vstreche-s-prostitutkoy-636382.html">опинився у центрі секс-скандалу </a>через спробу викликати повію через переписку у смартфоні просто під час засідання парламенту, знову не випускав з рук смартфону.</p>
      <p>Яременка із телефоном у руках зафіксували присутні у сесійній залі журналісти.</p>
      <p>Як повідомлялось, <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">в інтерв'ю «Главкому»</a> голова Служби безпеки України Іван Баканов висловив переконання, що у залі Верховної Ради народні депутати повинні працювати, а не «сидіти» у телефонах. Він <a href="https://glavcom.ua/country/society/bakanov-radit-parlamentaryam-zahoditi-do-sesiynoji-zali-vzagali-bez-telefoniv-639694.html">заявив</a>, що взагалі «запропонував би заходити до зали Верховної Ради, в принципі, без телефонів». </p>
      <p><b>Читайте також:</b> <b><a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Іван Баканов: СБУ – не Ватикан, не держава в державі, тут не буде окремих законів і обраних  </a></b></p>
      <p>Нагадаємо, у жовтні Яременка <a href="https://tsn.ua/politika/yaremenka-zaskochili-za-listuvannyam-z-poviyeyu-u-radi-nardep-kazhe-scho-navmisne-sprovokuvav-zhurnalistiv-1435050.html">заскочили</a> за листуванням з повією у Раді. <a href="https://glavcom.ua/ru/news/chas-100-odin-iz-slug-naroda-v-verhovnoy-rade-dogovarivalsya-o-vstreche-s-prostitutkoy-636382.html">У листуванні йшлося про надання інтимних послуг за гроші.</a> Так, на фото видно, як Яременко, не відриваючи пальця від кнопки для голосувань, листувався з 32-річною Аліною, яку питав про умови зустрічі. Жінка виклала свої розцінки та описала, які секс-послуги пропонує, а на які має табу. Нардеп потім заявив, що скандал організував він сам. </p>
      <p>Яременко написав у <a href="https://www.facebook.com/bohdan.yaremenko">Facebook</a>, що листування сфабриковане спеціально для журналістів, але згодом видалив цей пост і розмістив вибачення.</p>
      <p>1 листопада фракції «Голос», «Батьківщина», «Європейська солідарність» і ОПЗЖ закликали керівництво Ради порушити питання доцільності перебування Богдана Яременка на посаді голови комітету через скандал довкола нього. Цього ж дня Яременко написав заяву про складення повноважень голови Комітету з питань зовнішньої політики й міжпарламентського співробітництва.</p>
      <related>
        <a href="https://glavcom.ua/country/politics/ce-demarsh-gerashchenko-i-vakarchuk-pishli-z-zasidannya-komitetu-radi-cherez-yaremenka-639767.html"/>
        <a href="https://glavcom.ua/country/society/golova-sbu-ce-ne-vsim-do-vpodobi-ale-sim-kartki-potribno-prodavati-za-pasportom-639703.html"/>
        <a href="https://glavcom.ua/country/society/bakanov-radit-parlamentaryam-zahoditi-do-sesiynoji-zali-vzagali-bez-telefoniv-639694.html"/>
      </related>
    </article>
  </body>
</html>