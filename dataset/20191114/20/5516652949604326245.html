<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425783/egklwbismenoi-prosfyges-sth-lero"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T20:35:01+00:00"/>
    <meta property="og:title" content="Εγκλωβισμένοι πρόσφυγες στη Λέρο"/>
    <meta property="og:description" content="Αναφορικά με τους πρόσφυγες που φιλοξενούνται στη Λέρο η Υποστήριξη Προσφύγων στο Αιγαίο (RSA) και το PRO ASYL εξέδωσαν ανακοίνωση με τίτλο «Εγκλωβισμένοι πρόσφυγες στη Λέρο: μία εξαιρετικά επισφαλής συνθήκη» στην οποία μεταξύ άλλων αναφέρονται τα εξής:"/>
  </head>
  <body>
    <article>
      <h1>Εγκλωβισμένοι πρόσφυγες στη Λέρο</h1>
      <address>
        <time datetime="2019-11-14T20:35:01+00:00">14 Nov 2019, 20:35</time>
      </address>
      <p>
        <b>Αναφορικά με τους πρόσφυγες που φιλοξενούνται στη Λέρο η Υποστήριξη Προσφύγων στο Αιγαίο (RSA) και το PRO ASYL εξέδωσαν ανακοίνωση με τίτλο «Εγκλωβισμένοι πρόσφυγες στη Λέρο: μία εξαιρετικά επισφαλής συνθήκη» στην οποία μεταξύ άλλων αναφέρονται τα εξής:</b>
      </p>
      <p>«Μέλος της Υποστήριξης Προσφύγων στο Αιγαίο επισκέφθηκε το νησί μεταξύ 20 και 24 Οκτωβρίου και διαπιστώθηκε η κρισιμότητα της κατάστασης μέσα και έξω από το hotspot της Λέρου καθώς και μέσα από τις μαρτυρίες προσφύγων.</p>
      <p>Εκατοντάδες πρόσφυγες βρίσκονται αυτή τη στιγμή σε εγκαταστάσεις εκτός του hotspot της Λέρου, σε άκρως επισφαλείς συνθήκες, καθώς ζουν σε σκηνές δίπλα στη θάλασσα, σε αυτοσχέδια παραπήγματα αλλά και σε εγκαταλελειμμένα κτήρια του παλιού Ψυχιατρείου, χωρίς ρεύμα, νερό και εγκαταστάσεις υγιεινής.</p>
      <p>Παράλληλα, η ιατρική φροντίδα τόσο για εκείνους που ζούν μέσα στο hotspot όσο και για εκείνους που ζουν έξω από αυτό, είναι σχεδόν ανύπαρκτη ενώ λόγω των σημαντικών ελλείψεων ιατρικού προσωπικού δεν μπορούν να προχωρήσουν οι διαδικασίες εκτίμησης ευαλωτότητας και να επιταχυνθούν οι μεταφορές στην ενδοχώρα.</p>
      <p>Οι αυξημένες αφίξεις, οι συνεχείς μεταφορές από άλλα νησιά αλλά και οι μειωμένοι ρυθμοί μεταφοράς στην ενδοχώρα κάνουν ιδιαίτερα δυσχερή την κατάσταση στη Λέρο, καθώς ο υπερπληθυσμός δημιουργεί τεράστια προβλήματα και το αδιέξοδο τόσο για τους πρόσφυγες, όσο και για τους εργαζόμενους γιγαντώνεται.</p>
      <p>Επίσης, επικρατεί έντονος προβληματισμός όσον αφορά την έλευση του χειμώνα και εκτιμάται ότι συνθήκες για όσους κοιμούνται σε σκηνές δίπλα στη θάλασσα και στα ακατάλληλα κτήρια θα γίνουν ακόμα πιο επικίνδυνες.</p>
      <p>H Έφη Λατσούδη, κοινωνική επιστήμονας της οργάνωσης επισημαίνει χαρακτηριστικά: <br/>«Είναι πολύ μικρός ο αριθμός των ανθρώπων που μεταφέρονται στην ενδοχώρα από τη Λέρο.</p>
      <p>Οι διαδικασίες διαπίστωσης της ευαλωτότητας και άρσης του γεωγραφικού περιορισμού δεν λειτουργούν και ουσιαστικά θα πρέπει να πεθαίνει κάποιος για να τον προτεραιοποιήσουν. Υπάρχει αδυναμία να εκτιμηθεί η σοβαρότητα της ιατρικής κατάστασης των αιτούντων άσυλο λόγω έλλειψης γιατρού του ΕΟΔΥ. Η ευθύνη έτσι μετακυλύεται στην Υπηρεσία Ασύλου που καλείται να εκτιμήσει την αναγκαιότητα μετακίνησης ή μη των ασθενών στην Αθήνα».</p>
      <p>Η Υποστήριξη Προσφύγων στο Αιγαίο και το PRO ASYL καλούν για άλλη μια φορά να σταματήσει η εφαρμογή της τοξικής συμφωνίας ΕΕ-Τουρκίας. Καλούν επίσης τις Ελληνικές αρχές να επισπεύσουν τις οργανωμένες μεταφορές προσφύγων από τη Λέρο στην ενδοχώρα και να λάβουν επείγοντα μέτρα για την αντιμετώπιση της κρίσης συνθηκών υποδοχής, την παροχή στους αιτούντες διεθνούς προστασίας ασφαλών και αξιοπρεπών συνθηκών όπως ορίζει το Διεθνές και Ευρωπαϊκό Δίκαιο, καθώς επίσης και τη διασφάλιση της πρόσβασης στην απαιτούμενη ιατρική φροντίδα, κάτι που θα αποσυμφορήσει σημαντικά τις δομές υγείας στο νησί.</p>
      <p>Τέλος, καλούν τα άλλα κράτη μέλη της ΕΕ να επιδείξουν αλληλεγγύη και να σταματήσουν τις επιστροφές αιτούντων άσυλο στην Ελλάδα καθώς ενέχεται σοβαρός κίνδυνος να εκτεθούν σε απαράδεκτες συνθήκες στα νησιά του Αιγαίου και την ενδοχώρα».</p>
    </article>
  </body>
</html>