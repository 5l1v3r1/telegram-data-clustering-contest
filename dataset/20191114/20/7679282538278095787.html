<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-pakistan-denies-any-agreement-with-india-in-kulbhushan-jadhav-case-2849860.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T20:31:25+00:00"/>
    <meta property="og:title" content="कुलभूषण जाधव मामले में पाकिस्तान का भारत के साथ किसी भी समझौते से इनकार"/>
    <meta property="og:description" content="पाकिस्तान ने गुरुवार को कुलभूषण जाधव के मामले में भारत के साथ किसी भी समझौते से इनकार किया और कहा कि आईसीजे के फैसले को लागू करने को लेकर संविधान के अनुसार ही कोई कदम उठाया जाएगा। पाकिस्तानी विदेश..."/>
  </head>
  <body>
    <article>
      <h1>कुलभूषण जाधव मामले में पाकिस्तान का भारत के साथ किसी भी समझौते से इनकार</h1>
      <address><time datetime="2019-11-14T20:31:25+00:00">14 Nov 2019, 20:31</time> by <a rel="author">एजेंसी।,इस्लामाबाद।</a></address>
      <p>पाकिस्तान ने गुरुवार को कुलभूषण जाधव के मामले में भारत के साथ किसी भी समझौते से इनकार किया और कहा कि आईसीजे के फैसले को लागू करने को लेकर संविधान के अनुसार ही कोई कदम उठाया जाएगा। पाकिस्तानी विदेश मंत्रालय के प्रवक्ता मोहम्मद फैसल की यह टिप्पणी तब आई है जब एक दिन पहले ही वहां की सेना ने कहा था कि सरकार जाधव मामले की समीक्षा के लिए विभिन्न कानूनी विकल्पों पर गौर कर रही है।</p>
      <p>फैसल ने कहा कि कोई समझौता नहीं होगा। सारे निर्णय स्थानीय कानूनों के अनुसार ही लिए जाएंगे। उन्होंने कहा कि आईसीजे के निर्णय को लागू करने के लिए कोई भी कदम संविधान के अनुसार ही उठाया जाएगा। अंतराष्ट्रीय न्यायालय में कुलभूषण जाधव की सुनवाई के दौरान भारत ने दलील दी थी कि 'वियना संधि' का उल्लंघन कर पाकिस्तान उसके नागरिक को राजनयिक पहुंच से वंचित कर रहा है।</p>
      <h3>Read Also: <a href="https://www.livehindustan.com/national/story-musharraf-agreed-kashmiris-used-to-get-trained-in-pakistan-to-fight-indian-army-2848478.html">मुशर्रफ ने माना- भारतीय सेना से लड़ने के लिए पाक में मिलती थी कश्मीरियों को ट्रेनिंग</a></h3>
      <p><b>मौत की सजा की समीक्षा करे </b><br/>भारतीय नौसेना के सेवानिवृत अधिकारी 49 वर्षीय कुलभूषण जाधव को पाकिस्तान की एक सैन्य अदालत ने बंद कमरे में हुई सुनवाई के बाद अप्रैल 2017 में जासूसी और आतंकवाद के आरोपों में मौत की सजा सुनाई थी। इस मामले में भारत कहता रहा है कि जाधव को ईरान से अगवा किया गया था। अंतरराष्ट्रीय न्यायालय (आईसीजे) ने 17 जुलाई को फैसला सुनाया था कि पाकिस्तान जाधव को सुनाई गई मौत की सजा की अवश्य ही समीक्षा करे। इसे भारत की एक बड़ी जीत के रूप में देखा गया था।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>