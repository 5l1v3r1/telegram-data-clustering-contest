<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ti-synevi-me-ti-fotia-sti-marina-glyfadas-pente-aitheries-yparxeis-epicheirimaties-kai-ena-peplo-mystirioy/"/>
    <meta property="og:site_name" content="europost.gr"/>
    <meta property="article:published_time" content="2019-11-14T20:15:09+00:00"/>
    <meta property="og:title" content="Τι συνέβη με τη φωτιά στη μαρίνα Γλυφάδας?… Πέντε αιθέριες υπάρξεις, επιχειρηματίες και ένα πέπλο μυστηρίου"/>
    <meta property="og:description" content="Τουλάχιστον πέντε πανέμορφες γυναίκες βρίσκονταν στις δυο θαλαμηγούς που έγιναν παρανάλωμα του πυρός σήμερα το πρωί στη μαρίνα Γλυφάδας. Μια μάλιστα, σώθηκε εκ θαύματος καθώς κοιμόταν στην καμπίνα την ώρα που το σκάφος τυλιγόταν στις"/>
  </head>
  <body>
    <article>
      <h1>Τι συνέβη με τη φωτιά στη μαρίνα Γλυφάδας?… Πέντε αιθέριες υπάρξεις, επιχειρηματίες και ένα πέπλο μυστηρίου</h1>
      <address>
        <time datetime="2019-11-14T20:15:09+00:00">14 Nov 2019, 20:15</time>
      </address>
      <p>Τουλάχιστον πέντε πανέμορφες γυναίκες βρίσκονταν στις δυο θαλαμηγούς που έγιναν παρανάλωμα του πυρός σήμερα το πρωί στη μαρίνα Γλυφάδας. Μια μάλιστα, σώθηκε εκ θαύματος καθώς κοιμόταν στην καμπίνα την ώρα που το σκάφος τυλιγόταν στις φλόγες.</p>
      <p>Η 22χρονη καλλονή, Βελγικής υπηκοότητας, ειδοποιήθηκε από καπετάνιο σκάφους που ήταν ελλιμενισμένο στη μαρίνα να βγει έξω γρήγορα καθώς οι φλόγες είχαν φτάσει μέχρι την καμπίνα της. Εκείνη ξύπνησε πανικόβλητη από τις φωνές και ανοίγοντας την πόρτα αντίκρισε μπροστά της καπνούς και φλόγες. Κατάφερε να γλιτώσει, γλιστρώντας μέσα από το τζαμένιο παράθυρο στην οροφή της καμπίνας και βουτώντας σχεδόν ημίγυμνη στο νερό, κολύμπησε περίπου για 50 μέτρα μέχρι να φτάσει στο φυλάκιο του Λιμενικού και να ζητήσει βοήθεια, ούσα σε κατάσταση σοκ.</p>
      <figure>
        <iframe src="https://www.youtube.com/embed/gdKQLKPJ4PU" width="696" height="522" data-service="Youtube" scrolling="no"/>
      </figure>
      <p>Η πανέμορφη Βελγίδα επέβαινε στο σκάφος από το οποίο οι Λιμενικοί εικάζουν ότι ξεκίνησε η φωτιά. Πρόκειται για επαγγελματικό σκάφος αναψυχής που έφερε ελληνική σημαία και όπως είπε στην κατάθεση της η 22χρονη, σκοπό της ήταν να πραγματοποιούσε χθες μίνι κρουαζιέρα στα νησιά του Σαρωνικού μαζί με τον πλοιοκτήτη και τον κυβερνήτη. Είχε ταξιδέψει αεροπορικώς από τη Σόφια στην Ελλάδα την Τετάρτη μόνη της και αφού προσγειώθηκε στο Ελευθέριος Βενιζέλος κατευθύνθηκε στη μαρίνα της Γλυφάδας για να διανυκτερεύσει στη θαλαμηγό.</p>
      <p>Όπως προέκυψε κατά τη διάρκεια της προανάκρισης, σε διπλανό σκάφος επέβαινε ένας επιχειρηματίας μαζί με κάποιες άλλες αιθέριες υπάρξεις, αλλά τα ονόματα τους, άγνωστο γιατί, δεν δηλώθηκαν επίσημα στις Λιμενικές Αρχές.</p>
      <p>Συνολικά τα εμπλεκόμενα σκάφη στο περιστατικό είναι πέντε. Δυο υπέστησαν ολοσχερή καταστροφή, σε ένα τρίτο εντοπίστηκαν εκτεταμένες ζημιές και στα άλλα δυο μικρότερες υλικές ζημιές. Στο ένα εκ των δυο σκαφών που καταστράφηκαν ολοσχερώς, επέβαινε και η 22χρονη Βελγίδα. Η γυναίκα έπεσε στο νερό στις 07.45 για να την εντοπίσουν οι λιμενικοί δέκα λεπτά αργότερα.</p>
      <p>Το περιστατικό σύμφωνα με ασφαλείς πληροφορίες προκλήθηκε γύρω στις 07.25, χωρίς όμως να έχουν διαπιστωθεί τα αίτια που προκάλεσαν την φωτιά, κάτι που αναμένεται να φανεί μόλις προκύψει το πόρισμα της προανάκρισης και της πραγματογνωμοσύνης και δεν υπάρχουν προς το παρόν προφανείς ενδείξεις που να οδηγούν ασφαλή εκτίμηση για τα αίτια.</p>
      <p>Οι δύτες επιχειρούσαν χθες για αρκετές ώρες στο σημείο όπου συνέβη το περιστατικό στα πλαίσια επιχείρησης αντιρρύπανσης και όχι για να εντοπίσουν κάποιον αγνοούμενο επιβαίνοντα, όπως είχε αρχικά κυκλοφορήσει ως φήμη. Άλλωστε υπήρχαν πολλοί αυτόπτες μάρτυρες που κατέθεσαν ότι το μοναδικό άτομο που είδαν να πέφτει στη θάλασσα ήταν η νεαρή Βελγίδα.</p>
    </article>
  </body>
</html>