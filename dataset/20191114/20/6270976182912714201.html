<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/predstavnyk-rf-pogrozhuvav-chlenam-komitetu-oon-cherez-krym/"/>
    <meta property="og:site_name" content="Рубрика"/>
    <meta property="article:published_time" content="2019-11-14T20:39:40+00:00"/>
    <meta property="og:title" content="Представник РФ погрожував членам комітету ООН через Крим"/>
    <meta property="og:description" content="Проти проєкту резолюції “Ситуація з правами людини в Автономній Республіці Крим та м. Севастополі, Україна”, який розглядав Третій комітет 74-ї сесії Генасамблеї ООН, голосували Російська Федерація та ще 22 країни. Про це повідомляє Укрінформ. Зокрема, висловилися проти документа Вірменія, Білорусь, Бурунді, Камбоджа, Китай, Кот-д’Івуар, Куба, КНДР, Еритрея, Індія, Іран, Казахстан, Киргизстан, М’янма, Нікарагуа, Філіппіни, Сербія, […]"/>
  </head>
  <body>
    <article>
      <h1>Представник РФ погрожував членам комітету ООН через Крим</h1>
      <address><time datetime="2019-11-14T20:39:40+00:00">14 Nov 2019, 20:39</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/630_360_1573758678-966-860x580-c-1.jpg"/>
      </figure>
      <p>Фото ukrinform.ua<br/><b><b>Проти проєкту резолюції “Ситуація з правами людини в Автономній Республіці Крим та м. Севастополі, Україна”, який розглядав Третій комітет 74-ї сесії Генасамблеї ООН, голосували Російська Федерація та ще 22 країни.</b></b></p>
      <p>Про це повідомляє <a href="https://www.ukrinform.ua/rubric-crimea/2818587-krimski-batalii-predstavnik-rosii-pogrozuvav-clenam-komitetu-oon.html">Укрінформ</a>.</p>
      <p>Зокрема, висловилися проти документа Вірменія, Білорусь, Бурунді, Камбоджа, Китай, Кот-д’Івуар, Куба, КНДР, Еритрея, Індія, Іран, Казахстан, Киргизстан, М’янма, Нікарагуа, Філіппіни, Сербія, Судан, Сирія, Уганда, Венесуела, Зімбабве.</p>
      <p>Під час обговорення проєкту документа представник Росії Геннадій Кузьмін назвав “маячнею” озвучену інформацію про порушення прав людини в окупованому Криму і заявив, звертаючись до присутніх: “Натискаючи на зелену кнопку (тобто голосуючи “за” – ред.), ви голосуєте проти Російської Федерації”.</p>
      <p>Постійний представник України при ООН Володимир Єльченко на це зауважив, що представник РФ назвав “маячнею” доповідь Генерального секретаря ООН Антоніу Гутерреша щодо ситуації з правами людини в Криму, представлену у вересні 2019 року. Те, що представник РФ образив Генсека і всю Організацію, а також вдався до відвертих погроз представникам комітету, “не повинно залишитися без реакції”, підкреслив український дипломат.</p>
      <p>У свою чергу заступник міністра закордонних справ Сергій Кислиця, який представляв проєкт резолюції в Третьому комітеті ГА ООН, у коментарі Укрінформу зазначив: “Таке я бачу вперше – щоб із трибуни Організації Об’єднаних Націй лунала пряма погроза представникам, котрі висловлюють позицію шляхом голосування”.</p>
      <p>Нагадаємо, що <a href="https://rubryka.com/2019/11/14/v-oon-pidtrymaly-proekt-onovlenoyi-rezolyutsiyi-shhodo-krymu/">третій комітет Генеральної асамблеї Організації Об’єднаних Націй (ГА ООН) у четвер, 14 листопада, підтримав проект оновленої резолюції щодо Криму.</a></p>
      <p>Раніше <a href="https://rubryka.com/2019/11/08/teroryzm-na-donbasi-sud-oon-pidtrymav-ukrayinu-u-spravi-proty-rf/">Міжнародний суд ООН визнав скаргу у справі України проти РФ щодо порушення Росією Міжнародної конвенції про боротьбу з фінансуванням тероризму.</a></p>
    </article>
  </body>
</html>