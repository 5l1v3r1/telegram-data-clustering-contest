<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Contamina-menys-cotxe-hibrid-electric_0_2343965799.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T20:04:43+00:00"/>
    <meta property="og:title" content="&quot;Si t'has de comprar un cotxe, millor híbrid que elèctric&quot;"/>
    <meta property="og:description" content="Els experts auguren que el futur de la mobilitat passa pel transport col·lectiu i compartit"/>
  </head>
  <body>
    <article>
      <h1>"Si t'has de comprar un cotxe, millor híbrid que elèctric"</h1>
      <h2>Els experts auguren que el futur de la mobilitat passa pel transport col·lectiu i compartit</h2>
      <address>
        <time datetime="2019-11-14T20:04:43+00:00">14 Nov 2019, 20:04</time>
      </address>
      <p>"Si no reduïm el nombre de cotxes que entren cada dia a l'àrea metropolitana ens morirem tots més aviat, i així segur que baixarà el trànsit i contaminarem menys". Així de provocativa ha començat la seva intervenció Nel·la Saborit, enginyera tècnica d'obres públiques i membre del gabinet tècnic del Pla Estratègic Metropolità de Barcelona (PEMB), al debat del cicle Ara Pensem organitzat per l'ARA, amb el patrocini del Banc Sabadell, sota el títol <i>Com ens desplaçarem en el futur?</i>, celebrat a Sant Cugat del Vallès i moderat pel periodista Antoni Bassas.</p>
      <p>Si hi ha hagut unanimitat en algun dels temes de debat és que el futur de la mobilitat passa pel transport col·lectiu i compartit. "Farem servir més transport col·lectiu i tornarem a fer autoestop, com anys enrere", ha afirmat Germà Bel, catedràtic d'economia aplicada a la Universitat de Barcelona. Hi està d'acord Oriol Marimon, CEO d'eCooltra, una empresa de motos elèctriques compartides. Segons ha dit, en les sis ciutats on l'empresa està implantada han vist que, en "les que millor transport públic tenen, millor funcionen els sistemes de vehicle compartit" com el seu. "I llavors la gent veu que no necessita el cotxe privat per a res", ha afegit Oriol Marimon.</p>
      <p>I, mentre s'acaba d'estendre la xarxa de vehicles compartits, ¿ens comprem un cotxe elèctric per contaminar menys? "No!", han respost els experts a l'uníson. "Posats a pecar amb un cotxe privat, els cotxes híbrids contaminen menys que els elèctrics" (posar aquesta: "Posats a pecar, millor compra't un cotxe híbrid que un elèctric, que contamina menys quan fa servir la bateria", ha sentenciat Bel. Els elèctrics s'han de carregar a la corrent, i aquesta electricitat en gran part és i serà nuclear, mentre que els híbrids contaminen poc perquè gasten poca benzina, i a més l'electricitat la genera el mateix cotxe circulant, ha argumentat.</p>
      <p>I el transport públic, ¿com es pot incentivar? Maite Pérez, responsable del departament de mobilitat de l'Institut d'Estudis Regionals i Metropolitans de Barcelona (IERMB), ho té clar. Experta en xifres de mobilitat, ha explicat que la meitat de la gent que entra i surt de Barcelona per anar a treballar ho fa en transport públic. No és una mala dada en termes relatius. Ara bé, en números absoluts vol dir que hi ha un milió de vehicles que cada dia entren i surten de Barcelona. Per això, ella recepta potenciar el servei de Rodalies i invertir-hi més, tant amb noves línies com, sobretot, mantenint les actuals. "El tema de la fiabilitat és cabdal, i Rodalies té el problema que no és fiable. Els Ferrocarrils estan desbordats, sobretot en hores punta, però són fiables", ha afegit Pérez. Ho ha defensat aportant una dada demolidora: Rodalies no ha recuperat les xifres d'ús del 2005, el seu màxim, just abans dels esvorancs de l'Hospitalet de Llobregat provocats per les obres de l'AVE. En aquesta línia, Nel·la Saborit ha afirmat que, "si poses una línia d'autobús, o del mitjà que sigui, dius que passarà a una hora i passa a aquella hora, la gent l'agafarà segur".</p>
      <p>En aquest punt, Germà Bel ha dit que en la mobilitat el més important és pensar bé com es farà servir aquella infraestructura i anticipar la reacció de la gent, i ha posat el mal exemple de la zona verda a Barcelona: "Aquestes àrees han facilitat l'aparcament als residents, però gent que abans no tenia cotxe perquè no el podia aparcar, ara se n'ha comprat un perquè sap que a un preu molt baix el pot tenir sempre aparcat davant de casa".</p>
    </article>
  </body>
</html>