<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/teslina-cetrta-gigatovarna-bo-v-berlinu.html?RSSdb2a38a7ccc632ae3dd5ce98061daae2"/>
    <meta property="og:site_name" content="Računalniške novice"/>
    <meta property="article:published_time" content="2019-11-14T20:00:00+00:00"/>
    <meta property="og:title" content="Teslina četrta gigatovarna bo v Berlinu"/>
    <meta property="og:description" content="Glavni izvršni direktor Tesle, Elon Musk, je v torek potrdil informacijo, da bo Teslina četrta gigatovarna zgrajena v bližini glavnega mesta Nemčije. Novica je prišla v javnost rav"/>
  </head>
  <body>
    <article>
      <h1>Teslina četrta gigatovarna bo v Berlinu</h1>
      <address>
        <time datetime="2019-11-14T20:00:00+00:00">14 Nov 2019, 20:00</time>
      </address>
      <p>Glavni izvršni direktor Tesle Elon Musk je v torek potrdil informacijo, da bo Teslina četrta gigatovarna zgrajena v bližini glavnega mesta Nemčije. Novica je prišla v javnost ravno v času, ko Musk zaključuje gradnjo tretje Tesline gigatovarne v Šanghaju na Kitajskem in le nekaj dni po tem, ko je bila znana vrednost druge gigatovarne v Buffalu, v New Yorku. Tam je Muske preobrazil prej SolarCity kompleks v drugo Teslino tovarno, ki je zdaj ocenjena na vrednost 800 milijonov ameriških dolarjev. Teslina prva gigatovarna, le streljaj izven Rena v Nevadi, se je odprla leta 2016, vendar še vedno ni dokončana.</p>
      <p>»Berlin je čudovit«, je povedal Musk, po tem, ko je prejel nagrado nemške revije Auto Bild, <a href="https://www.youtube.com/watch?v=O8iEEVbhkR0&amp;feature=youtu.be">Golden Steering Wheel. </a> » Berlin naravnost obožujem«, je še dodal. Takšnih in podobnih izjav Elona Muska smo sedaj že vajeni, vprašanje pa je, ali bo tokratni načrt Musku uspel ali pa gre ponovno zgolj za PR potezo, za katero nismo čisto prepričani, kakšen učinek bi lahko imela na poslovanje podjetja.</p>
      <p>Zadnjih nekaj let je Musk vsake toliko časa malce podražil javnost z napovedmi, da naj bi naslednja Teslina <b>gigatovarna</b> stala nekje v Evropi. Seveda je Nemčija bila takoj med glavnimi kandidati, kajti avtomobilska industrija je v Nemčiji, kljub nekaj težavam in pripravam na morebitno krizo, še vedno najmočnejša v Evropi in zato primeren cilj Tesle. Musk je med drugim še napovedal, da si želi po celem svetu zgraditi od 10 do 12 gigatovarn. Ali je to še ena od preambicioznih napovedi Muska?</p>
      <p>Po pisanju tehnološkega portala The Verge bi naj prva evropska gigatovarna pričela z obratovanjem do leta 2021. Tesla napoveduje, da bo v novi gigatovarni potekala proizvodnja dveh modelov: Model 3 in Model Y. Zato bi naj bila tovarna po vseh specifikah najbolj podobna tisti v Šanghaju.</p>
      <p>Če smo čisto natančni, nova tovarna v okolici Berlina v resnici ni Teslina četrta, če štejemo vse tovarne. Podjetje trenutno sestavlja vse modele v bivši Toyotini tovarni v Fremontu v Kaliforniji, prav tako pa upravlja Seatovo tovarno v bližini Toyotine. Ravno v tem času pa gradi še en proizvodni kompleks, in sicer v Lathropu, v Kaliforniji.                                                                                                                                                                                      </p>
    </article>
  </body>
</html>