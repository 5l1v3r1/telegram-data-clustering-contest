<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/portnykov-kremlivskyi-interes/30272172.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T20:22:49+00:00"/>
    <meta property="og:title" content="Кремлівський інтерес у Болівії. Ево Моралеса спіткала доля Віктора Януковича"/>
    <meta property="og:description" content="Віталій Портников про участь Росії в подіях у Болівії"/>
  </head>
  <body>
    <article>
      <h1>Кремлівський інтерес у Болівії. Ево Моралеса спіткала доля Віктора Януковича</h1>
      <address><time datetime="2019-11-14T20:22:49+00:00">14 Nov 2019, 20:22</time> by <a rel="author" href="https://www.radiosvoboda.org/author/%D0%B2%D1%96%D1%82%D0%B0%D0%BB%D1%96%D0%B9-%D0%BF%D0%BE%D1%80%D1%82%D0%BD%D0%B8%D0%BA%D0%BE%D0%B2/kompo" target="_blank">Віталій Портников</a></address>
      <p>
        <b>(Рубрика «Точка зору»)</b>
      </p>
      <p>
        <b>Колишній президент Болівії Ево Моралес, змушений <a href="https://ua.krymr.com/a/news-prezydent-bolivii-morales-vidstavka/30263773.html">подати у відставку</a> після звинувачень у фальсифікації виборів глави держави, залишив країну майже так само швидко, як це зробив на тлі перемоги Євромайдану колишній президент України Віктор Янукович. І Володимир Путін вітав Моралеса з перемогою на сфальсифікованих виборах майже так само наполегливо, як Януковича у 2010 році.</b>
      </p>
      <p>Але на цьому аналогії не закінчуються. Путін підтримував Моралеса аж ніяк не тільки через солідарність авторитарних правителів. У Болівії у російського президента був свій інтерес ‒ забезпечити присутність у цій країні державних компаній, у першу чергу «Росатому», який отримав контракт на будівництво ядерного центру в Ель-Альто.</p>
      <p>Свій інтерес був, як завжди, і в «Газпрому», були пропозиції і в інших російських монстрів. Але історія з «Росатомом» показова перш за все тому, що саме цією компанією керував до свого призначення в президентську адміністрацію <b>Сергій Кирієнко</b>, організатор виборчих компаній Путіна. Кирієнко, до речі, залишається головою наглядової ради «Росатому». Тому успіх «Росатому» ‒ це не просто успіх однієї з державних компаній. Це, схоже, справжнісінький кремлівський «інтерес».</p>
      <p>
        <b>Вибори завершилися фальсифікацією і втечею Моралеса</b>
      </p>
      <p>За повідомленням російського інтернет-ресурсу <a href="https://www.proekt.media/investigation/morales-rosatom/">«Проект»</a>, у Ла-Пас були спрямовані політтехнологи «Росатому», які й стали головними фахівцями у проведенні четвертої передвиборної кампанії болівійського президента. Не знаю, чи потрібно дивуватися, що вибори завершилися фальсифікацією, народними протестами та втечею Моралеса.</p>
      <p>Думаю, сама присутність російських політтехнологів обіцяє саме такий результат їхнім клієнтам ‒ досить згадати хоча б виборчу кампанію Януковича 2010 року.</p>
      <p>
        <b>Російські політтехнологи висаджуються то в Києві, то в Ла-Пасі, то в Каракасі, то в Сімферопол​і</b>
      </p>
      <p>Російські фахівці все ж таки сформовані в умовах «керованої демократії», коли сама кампанія ‒ лише декорація для подальшого «правильного голосування» і фальсифікації виборів, яку ніхто «не має помічати». Ситуація реальної конкуренції та справжніх народних протестів проти фальсифікації виборів абсолютно не входить у їхні творчі плани.</p>
      <p>Здавалося б, варто було б вже давно зрозуміти, що така недооцінка реальності спричиняє втрату прибутків ‒ але в Росії до такої міри не вірять у справжні політичні процеси та здатність людей впливати на них, що ніякі моралеси нічому Кремль не навчать.</p>
      <p>Проте випадок з підтримкою Моралеса демонструє, що фінансові апетити Кремля та близьких до нього держкорпорацій у буквальному сенсі слова не знають кордонів. І нагадують, що вся ця боротьба за «братні народи» та «народних президентів» ‒ це, перш за все, боротьба за гроші.</p>
      <p>Саме тому російські політтехнологи висаджуються то в Києві, то в Ла-Пасі, то в Каракасі, то в Сімферополі. І саме тому, коли у політтехнологів не виходить, на допомогу їм приходять «ввічливі зелені чоловічки».</p>
      <p>І ось тоді вже і вибори, і «референдуми» відбуваються як по маслу ‒ ніякі політтехнологи не потрібні.</p>
      <p>
        <i><b>Віталій Портников</b> – журналіст і політичний коментатор, оглядач Радіо Свобода</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <i><a href="https://ua.krymr.com/a/portnykov-kremlivskyi-interes/30271114.html">Оригінал публікації </a>– на сайті Крим.Реалії</i>
      </p>
    </article>
  </body>
</html>