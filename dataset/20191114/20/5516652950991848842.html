<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425767/askhsh-etoimothtas-gia-seismo-kai-tsoynami-sth-kw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T20:20:02+00:00"/>
    <meta property="og:title" content="Άσκηση ετοιμότητας για σεισμό και τσουνάμι στη Κω"/>
    <meta property="og:description" content="Άσκηση ετοιμότητας για την αντιμετώπιση των συνεπειών σεισμού και τσουνάμι στην πόλη της Κω, με ονομασία «KOSWAVE19-LM», θα πραγματοποιηθεί την προσεχή Τρίτη, 19 Νοεμβρίου στις 10.00 το πρωί, στο πλαίσιο του έργου «Tsunami Last Mile» που χρηματοδοτείται από την Ευρωπαϊκή Επιτροπή."/>
  </head>
  <body>
    <article>
      <h1>Άσκηση ετοιμότητας για σεισμό και τσουνάμι στη Κω</h1>
      <address>
        <time datetime="2019-11-14T20:20:02+00:00">14 Nov 2019, 20:20</time>
      </address>
      <p>
        <b>Άσκηση ετοιμότητας για την αντιμετώπιση των συνεπειών σεισμού και τσουνάμι στην πόλη της Κω, με ονομασία «KOSWAVE19-LM», θα πραγματοποιηθεί την προσεχή Τρίτη, 19 Νοεμβρίου στις 10.00 το πρωί, στο πλαίσιο του έργου «Tsunami Last Mile» που χρηματοδοτείται από την Ευρωπαϊκή Επιτροπή.</b>
      </p>
      <p>Την άσκηση διοργανώνουν ο Δήμος Κω, το Γεωδυναμικό Ινστιτούτο του Εθνικού Αστεροσκοπείου Αθηνών και το Κοινό Κέντρο Ερευνών της Ευρωπαϊκής Επιτροπής (Joint Research Center).</p>
      <p>Συμμετέχουν ο Δήμος Κω, οι τοπικοί επιχειρησιακοί φορείς πολιτικής προστασίας και έκτακτης ανάγκης, το 3ο Δημοτικό Σχολείο και το 1ο Ιπποκράτειο Λύκειο, ομάδες εθελοντών, το Εθνικό Κέντρο Προειδοποίησης Τσουνάμι του Γεωδυναμικού Ινστιτούτου, το Κοινό Κέντρο Ερευνών και η Γενική Γραμματεία Πολιτικής Προστασίας.</p>
      <p>Η άσκηση στοχεύει στη δοκιμασία του καινοτόμου Συστήματος Έγκαιρης Προειδοποίησης που έχει εγκατασταθεί στην πόλη της Κω, τη δυνατότητα ενσωμάτωσής του στο σχέδιο έκτακτης ανάγκης του Δήμου, καθώς και τη διασύνδεσή του με το Γεωδυναμικό Ινστιτούτο και το Εθνικό Κέντρο Προειδοποίησης Τσουνάμι.</p>
      <p>Κατά τη διάρκεια των επιχειρησιακών δράσεων της άσκησης, οι οποίες θα διαρκέσουν περίπου 1 ώρα, θα ενεργοποιηθούν οι πινακίδες έγκαιρης προειδοποίησης που είναι εγκατεστημένες στο λιμάνι και θα ηχήσει σειρήνα μεγάλης εμβέλειας.</p>
      <p>Επίσης, θα κλείσουν οι δρόμοι που θα χρησιμοποιηθούν ως διαδρομές διαφυγής των μαθητών του 3ου Δημοτικού και του 1ου Ιπποκρατείου Λυκείου και προσέγγισής τους στα σημεία συγκέντρωσης που έχουν οριστεί (Πάρκο Χρωμάτων οδού Αμερικής και Πλατεία Ανταγόρα, αντίστοιχα) κατά τη διάρκεια άφιξης και αναχώρησης των μαθητών για λόγους ασφάλειας.</p>
      <p>Συγκεκριμένα:</p>
      <p>- Στην περιοχή του 3ου Δημοτικού, η οδός Κανάρη από το ύψος των οδών Σαλαμίνος και Ψαρρών, και η οδός Ψαρρών στο ύψος της οδού Αμερικής. Η διέλευση των οχημάτων θα γίνεται από την οδό Αλικαρνασσού.</p>
      <p>- Στην περιοχή του 1ου Ιπποκρατείου Λυκείου, η οδός Ελευθερίου Βενιζέλου στο ύψος του Νοσοκομείου, η Κοραή στο ύψος της Ελ. Βενιζέλου. Η οδός Θυμανάκη στο ύψος της Κοραή. Η Μητροπόλεως στο ύψος της Αγίου Νικολάου και η Λόρδου Βύρωνος στο ύψος τη Ελ. Βενιζέλου.</p>
    </article>
  </body>
</html>