<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/tv-analytiker-om-disney-debut---ville-blitt-170.000-kunder-i-norge-pa-en-dag/"/>
    <meta property="og:site_name" content="Kampanje"/>
    <meta property="article:published_time" content="2019-11-14T20:24:59+00:00"/>
    <meta property="og:title" content="Tv-analytiker om Disney+-debut: - Ville fått 170.000 kunder i Norge på én dag"/>
  </head>
  <body>
    <article>
      <h1>Tv-analytiker om Disney+-debut: - Ville fått 170.000 kunder i Norge på én dag</h1>
      <address>
        <time datetime="2019-11-14T20:24:59+00:00">14 Nov 2019, 20:24</time>
      </address>
      <p>Kampen om tv-seerne tiltar med full styrke når de store mediegigantene kaster seg over det raskt voksende strømmemarkedet. Onsdag var det tv-, film- og underholdningsgiganten Disneys tur med lanseringen av den nye strømmetjenesten Disney+ og i en børsmelding sier selskapet at mer enn ti millioner mennesker har registrert seg som brukere.</p>
      <p>- Det høres bra ut, men det er heller ikke overraskende at Disneys sterke merkevare skaper interesse hos publikum, sier mediedirektør <b>Øyvind Lund</b> i NRK til Kampanje.</p>
      <p>Han viser til at Disney har lagt seg på en pris som også ligger langt under konkurrentene som Netflix og HBO og som en del av lanseringstilbudet ble det også fremsatt gratis prøveperioder på syv dager. I tillegg tilbys et års gratis abonnement til kunder hos Verizon, som er den største mobiloperatøren i USA. Prisen i USA er syv dollar i måneden, altså omtrent 64 norske kroner. Det er halvparten av vanlig pris for en måned med Netflix i USA.</p>
      <p>
        <b>Les også: <a href="https://kampanje.com/link/a3cdeaf9c1ad4b1d8556786639534770.aspx">Første reaksjoner på strømmetjenesten til Disney: - Elegant, men lite innhol</a></b>
      </p>
      <p><b>- Vi vil merke konkurransen</b><br/>Tjenesten er enn så lenge ikke lansert i Norge og Norden, men det sier Lund bare er et spørsmål om tid.</p>
      <p>- Dette vil komme til Norge også, vi vet bare ikke når. Men det som er sikkert er at Apple kommer, Disney kommer og Amazon kommer sikkert sterkere etter hvert. Konkurransen om folks tid og oppmerksomhet vil bare øke fremover. Det er som forventet, sier Lund.</p>
      <p>- Kommer NRK til å merke konkurransen fra Disney på strømmemarkedet?  </p>
      <p>- Vi vil merke enhver konkurranse og fra Disney kanskje en enda større konkurranse innenfor programmer rettet mot barn og unge. Da må vi finne våre konkurransefortrinn og levere godt mot denne målgruppen på våre premisser, sier han.</p>
      <p>Den sterke debuten til Disney+ står seg også bra sammenlignet med hvor raskt Netflix bygde seg opp. Til sammenligning tok det Netflix mer enn to år før de nådde ti millioner abonnenter, skriver FT.</p>
      <p><b>- Her har Disney lykkes</b><br/>Kristian Bruarøy, som tidligere jobbet med utviklingen av TV 2 Sumo og som i dag jobber som selvstendig konsulent i selskapet Bridj, analyserer også utviklingen på det internasjonale strømmemarkedet. </p>
      <p>- Her har Disney lykkes. Forventningen er bygget over mange måneder, og det viser at distribusjon over OTT nå kan flytte store forbrukergrupper over kort tid. Jeg har beregnet at det er om lag 150 millioner husstander i de tre markedene Disney lanserte i denne uken og ti millioner er i så måte rundt syv prosent. I norsk målestokk ville det blitt 170.000 kunder på en dag, som jeg tror mange ville oppleve som ganske oppsiktsvekkende, sier Bruarøy.</p>
      <p>Disney-aksjen steg kraftig på  7,4 prosent på børsen i USA etter lanseringen og selskapet har i dag en markedsverdi på nesten 270 milliarder dollar. Til sammenligning er Netflix priset til snaue 125 milliarder dollar.</p>
      <p>- Disneys konsernsjef Bob Iger har sagt at Disney+ er «the most important product the company has launched», og det har gjenspeilt markedsføringen som få andre kan matche, gjennom alle de kanalene og flatene Disney har til rådighet. Et svært viktig moment er Disneys eksisterende OTT-tilstedeværelse gjennom Hulu og sportstjenesten ESPN+. Her tilbys det nå en bundle, hvor Hulu har 28 millioner kunder fra før, sier Bruarøy.  </p>
    </article>
  </body>
</html>