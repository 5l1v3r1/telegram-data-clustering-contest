<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/zimska-obutev-test-je-pokazal-katera-je-najboljsa-247583"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T20:15:00+00:00"/>
    <meta property="og:title" content="Zimska obutev: test je pokazal, katera je najboljša"/>
    <meta property="og:description" content="Pred nami je 15. november, ko morajo imeti vsa motorna vozila po zakonu do 15. marca obvezno zimsko opremo, se pravi zimske pnevmatike z najmanj tremi milimetri profila ali letne pnevmatike (prav tako..."/>
  </head>
  <body>
    <article>
      <h1>Zimska obutev: test je pokazal, katera je najboljša</h1>
      <h2>Med 16 pnevmatikami dimenzije 185/65 R15 T so le tri dobile najboljšo oceno zelo priporočljivo, med 15 pnevmatikami za dostavnike pa nobena ni dobila boljše ocene od priporočljivo.</h2>
      <address><time datetime="2019-11-14T20:15:00+00:00">14 Nov 2019, 20:15</time> by <a rel="author">Staš Ivanc</a></address>
      <slideshow>
        <figure>
          <img src="https://www.slovenskenovice.si/images/slike/2019/11/10/1637636.jpg"/>
          <figcaption>ISP WOLFGANG GRUBENa preizkusu, ki je potekal na stezi ADAC v Landsbergu, na Continentalovi stezi Contidrom (obe sta v Nemčiji) ter na snegu in ledu severne Finske, so za testni avto uporabljali vw polo. FOTO: Wolfgang Grube/ADAC</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1637634.jpg"/>
          <figcaption>VIR: AMZS</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1637635.jpg"/>
          <figcaption>VIR: AMZS</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1637637.jpg"/>
          <figcaption>ISP WOLFGANG GRUBENa snegu sta prepričali le Michelinova in Uniroyalova pnevmatika, preostale so pokazale slabosti pri prečnem oprijemu v zasneženih ovinkih. FOTO: Wolfgang Grube/ADAC</figcaption>
        </figure>
      </slideshow>
      <p>Pred nami je 15. november, ko morajo imeti vsa motorna vozila po zakonu do 15. marca obvezno zimsko opremo, se pravi zimske pnevmatike z najmanj tremi milimetri profila ali letne pnevmatike (prav tako 3 mm) z ustreznimi verigami (v prtljažniku). Obvezna uporaba zimske opreme velja tudi zunaj tega časa, če na cesti vladajo zimske razmere. Med vse pestrejšo ponudbo pnevmatik na trgu je vse težje krmariti, saj imajo, sodeč po oglasih proizvajalcev, vse pnevmatike odličen oprijem v dežju in snegu, vse so varčne in tihe, pa še goriva manj porabimo. Pri Avto-moto zvezi Slovenije (AMZS) so tudi za letošnjo zimsko sezono v sodelovanju s partnerskimi avtomobilskimi klubi in potrošniškimi organizacijami testirali zimske pnevmatike dveh dimenzij; prve so namenjene osebnim avtomobilom, druge dostavnikom. Pri avtomobilskih pnevmatikah so le tri dobile oceno zelo priporočljivo, pri pnevmatikah za dostavnike pa nobena: tako kot pri testu letnih gum se je izkazalo, da se dostavniki vozijo z zimskimi pnevmatikami vprašljive kakovosti, opozarjajo pri AMZS.</p>
      <blockquote>31 zimskih pnevmatik so testirali pri AMZS.</blockquote>
      <h3>Pnevmatike za manjše avtomobile</h3>
      <p>Letos so pod drobnogled vzeli 16 pnevmatik dimenzije 185/65 R15 T, kakršne so pogoste pri majhnih avtomobilih, kot sta renault clio in VW polo, avtomobilih nižjega srednjega razreda, kot je kia ceed, in večnamenskih avtih, kot sta citroën berlingo in peugeot partner prejšnje generacije. Le tri so dobile skupno oceno zelo priporočljivo oziroma štiri zvezdice, čeprav so pričakovali, da se bodo dobro odrezale vse pnevmatike prestižnih znamk. A med njimi sta pričakovanja uresničili le Dunlopova in Pirellijeva, med njiju se je vrinila še Klebrova pnevmatika (Kleber spada v Michelinov koncern). Dunlopova se je najbolje odrezala na mokrem, na snegu in pri porabi goriva, Kleberjeva je bila najboljša na suhem, Pirellijeva pa na mokri cesti. Pri nas zelo priljubljena Savina zimska pnevmatika eskimo S3 je znova pokazala slabosti na suhi cesti: odrezala se je malce bolje kot pred dvema letoma, a še vedno preslabo za višjo oceno od priporočljivo z omejitvami (dve zvezdici). Deset pnevmatik je dobilo skupno oceno priporočljivo in pri večini so jo morali znižati zaradi specifičnih pomanjkljivosti, najslabše pa sta se odrezali Toyova in Davantijeva pnevmatika.</p>
      <h3>Kombiji</h3>
      <p>Po testu poletnih pnevmatik za dostavnike, ki so se izkazale z majhno obrabo, a slabimi voznimi lastnostmi na mokri cesti, so se pri AMZS in partnerjih odločili za test 15 zimskih pnevmatik v dimenziji 205/65 R16C T. In izkazalo se je, da se pnevmatike z oznako C na mokri cesti obnesejo bistveno bolje kot letne »tovorne« pnevmatike, je pa bila obraba zato toliko večja. Nasprotja so se pokazala še pri dveh merilih: dobre lastnosti na zasneženi cesti povzročijo slabše lastnosti na suhi cesti. In tako nobena od 15 pnevmatik za dostavnike ni dobila boljše ocene od zadovoljivo oziroma priporočljivo.</p>
      <figure>
        <img src="https://www.slovenskenovice.si/images/slike/2019/11/10/1637634.jpg"/>
        <figcaption>VIR: AMZS</figcaption>
      </figure>
      <p>Večina testiranih pnevmatik se je slabo izkazala na suhi cesti, le Continentalova, Pirellijeva in Maxxisova so na suhi cesti dobile oceno dobro oziroma zelo priporočljivo. Tretjina preizkušenih pnevmatik se je na mokri cesti izkazala z dobrim oprijemom, s kratkimi zavornimi razdaljami in z dobrim prečnim oprijemom. Večina je imela težave pri splavanju (akvaplaning), le Continentalova je na mokrem dobila oceno dobro. Pri obrabi so se najbolje odrezale pnevmatike Falken, Michelin in BF Goodrich. Osem pnevmatik s skupno oceno priporočljivo z omejitvami ima največ pomanjkljivosti na suhi in na mokri cesti; pnevmatike, ki so boljše na mokri cesti, pa so slabše na snegu. Štiri pnevmatike (Sava, BF Goodrich, Goodride in Maxxis) so dobile končno oceno slabo oziroma ni priporočljivo. </p>
      <figure>
        <img src="https://www.slovenskenovice.si/images/slike/2019/11/10/1637635.jpg"/>
        <figcaption>VIR: AMZS</figcaption>
      </figure>
    </article>
  </body>
</html>