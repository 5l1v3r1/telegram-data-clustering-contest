<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547377.html/%D8%A7%D8%B3%D8%AA%D8%A7%D8%AF%DB%8C%D9%88%D9%85----%D9%87%D8%B2%D8%A7%D8%B1-%D9%86%D9%81%D8%B1%DB%8C-%D9%88%D8%B1%D8%B2%D8%B4%DA%AF%D8%A7%D9%87-%D8%B4%D9%87%DB%8C%D8%AF-%D8%A8%D8%A7%DA%A9%D8%B1%DB%8C-%D8%A7%D8%B1%D9%88%D9%85%DB%8C%D9%87-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T20:39:00+00:00"/>
    <meta property="og:title" content="استادیوم ۱۵ هزار نفری ورزشگاه شهید باکری ارومیه افتتاح شد"/>
    <meta property="og:description" content="استادیوم ۱۵ هزار نفری ورزشگاه شهید باکری ارومیه با حضور معاون اول رئیس جمهور، وزیر ورزش و جوانان و جمعی از مسئولان افتتاح شد."/>
  </head>
  <body>
    <article>
      <h1>استادیوم ۱۵ هزار نفری ورزشگاه شهید باکری ارومیه افتتاح شد</h1>
      <h2>با حضور معاون اول رئیس جمهور؛</h2>
      <address>
        <time datetime="2019-11-14T20:39:00+00:00">14 Nov 2019, 20:39</time>
      </address>
      <p>استادیوم ۱۵ هزار نفری ورزشگاه شهید باکری ارومیه با حضور معاون اول رئیس جمهور، وزیر ورزش و جوانان و جمعی از مسئولان افتتاح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم‌نیوز</a>، این استادیوم عصر امروز و در آخرین برنامه معاون اول رئیس جمهور و تعدادی از وزیران دولت در ارومیه افتتاح شد.</p>
      <p>اسحاق جهانگیری، در مراسم افتتاح استادیوم ۱۵ هزار نفری ارومیه، اظهار داشت: احداث زیرساخت‌های مورد نیاز قشر جوان از وظایف مهم دولت‌هاست که به خوبی در کشور انجام شده است و افتتاح صدها طرح طی سال‌های اخیر آن را نشان می‌دهد.</p>
      <p>وی، افزود: دشمنان به دنبال ناامید کردن مردم به ویژه جوانان از آینده کشور هستند و اجرای اینگونه طرح‌ها آنان را در رسیدن به اهداف خود ناامید می‌کند.</p>
      <p>معاون اول رئیس جمهور، بیان کرد: همه مسئولان باید تلاش کنند تا امید به آینده در جوانان روز به روز بیشتر شود و همراهی همه بخش‌ها در این خصوص ضروری است.</p>
      <p>وی، نگاه مساوی به شادابی و نشاط دختران و پسران را مورد تاکید قرار داد و اظهار کرد: برخی افراد مخالف حضور بانوان در ورزشگاه‌ها هستند ولی باید بدانند که زنان جامعه ما طی سال‌های طولانی گذشته به صورت کاملا اسلامی در میادین حضور یافته‌اند و از اعتقادات خود نیز با وجود درخشش در بسیاری از مسابقات عدول نکرده‌اند.</p>
      <p>جهانگیری، تاکید کرد: ما باید همیشه برای بانوان در میادین ورزشی، شرایط مناسب به وجود بیاوریم.</p>
      <p>وی، با اشاره به اینکه دولت در همه استان‌های کشور طرح‌های چندین هزار میلیاردی برای توسعه مناطق مختلف به بهره‌برداری می‌رساند، گفت: در سفر اخیر رییس‌جمهوری به ۲ استان کرمان و یزد بیش از ۱۴۰ هزار میلیارد ریال طرح به بهره‌برداری رسید که نشان‌دهنده توجه به همه نقاط کشور است.</p>
      <p>معاون اول رئیس جمهور، افزود: در آذربایجان‌غربی نیز طی دیروز و امروز میلیاردها تومان طرح به بهره‌برداری رسید و تنها یک طرح انتقال آب به دریاچه ارومیه که امروز مورد بازدید قرار گرفت، حدود ۱۴ هزار میلیارد ریال هزینه داشته و برای اتمام آن هم حدود هفت هزار میلیارد ریال اعتبار نیاز است.</p>
      <p>در ادامه مراسم، استاندار آذربایجان‌غربی در سخنان، عنوان کرد : آذربایجان‌غربی زخم عقب‌ماندگی در حوزه‌هایی نظیر زیرساخت‌های آموزشی، ریلی و سرانه پایین درآمدی را با خود به همراه دارد و باید برای التیام این زخم‌ها تلاش بسیار بیشتری صورت گیرد.</p>
      <p>وی، اضافه کرد: این استان همچنان نیازمند توجه ویژه دولت است و علاوه بر موارد زیرساختی، وجود مشکلات در شهرک‌های صنعتی و همچنین شکاف شاخص‌های توسعه‌یافتگی با متوسط کشوری نیز باید با برنامه‌ریزی مناسب رفع شود.</p>
      <p>محمدمهدی شهریاری، آذربایجان‌غربی را استانی شاخص در کاهش نرخ بیکاری، کاهش تورم، رشد صادرات، بهبود فضای کسب و کار عنوان کرد و ادامه داد: در ماه‌های اخیر در همه این موارد، استان برتر کشور بوده‌ایم که امیدواریم با نگاه مثبت دولت به استان این روند ادامه یابد.<br/>استاندار آذربایجان‌غربی اضافه کرد: این موفقیت‌ها با وحدت و همراهی مردم و توجه ویژه دولت محقق شده است.</p>
      <p>وی، اظهار داشت: امروز دولت با سرمایه‌گذاری تاریخی زمینه احیای دریاچه ارومیه و بهبود شاخص‌های زیربنایی توسعه را در استان رقم زده که امیدواریم این نگاه مثبت همچنان استمرار داشته باشد.</p>
      <p>استاندار آذربایجان‌غربی، با بیان اینکه تیم فوتبال ۹۰ ارومیه در سال‌های اخیر جان تازه‌ای به خود گرفته است، گفت: علاوه بر رشته‌های فوتبال و والیبال که سرمایه‌گذاری زیادی در روی آنها داشته‌ایم رشته‌های قایقرانی، وزنه‌برداری، کوهنوردی، کبدی، فوتسال و شمشیربازی استان نیز در مسابفات مختلف درخشیده‌اند که نتیجه نگاه ویژه به این بخش بوده‌است.</p>
      <p>انتهای پیام/</p>
      <p> </p>
      <h3> </h3>
    </article>
  </body>
</html>