<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/14/xalqaro-valyuta-jamgarmasi-ozbekiston-investitsiyalar-uchun-ochilib-qozogiston-raqobatchisiga-aylanmoqda/"/>
    <meta property="og:site_name" content="Daryo"/>
    <meta property="article:published_time" content="2019-11-14T20:43:00+00:00"/>
    <meta property="og:title" content="Xalqaro valyuta jamg‘armasi: O‘zbekiston investitsiyalar uchun ochilib, Qozog‘iston raqobatchisiga aylanmoqda"/>
    <meta property="og:description" content="Bu haqda xalqaro valyuta jamg‘armasi vakili Mark Xorton ma’lum qildi"/>
  </head>
  <body>
    <article>
      <h1>Xalqaro valyuta jamg‘armasi: O‘zbekiston investitsiyalar uchun ochilib, Qozog‘iston raqobatchisiga aylanmoqda</h1>
      <address>
        <time datetime="2019-11-14T20:43:00+00:00">14 Nov 2019, 20:43</time>
      </address>
      <p>Xalqaro valyuta jamg‘armasining Yaqin Sharq va Markaziy Osiyo mamlakatlari departamenti direktori yordamchisi Mark Xorton Bloomberg nashriga intervyu <a href="https://www.bloomberg.com/news/articles/2019-11-13/central-asia-s-new-rivalry-could-benefit-kazakhstan-imf-says">berdi</a>.</p>
      <figure>
        <img src="https://s.daryo.uz/wp-content/uploads/2019/11/Tashkent-Spread-680x509.jpg"/>
        <figcaption>Foto: Google Images</figcaption>
      </figure>
      <p>Uning fikricha, O‘zbekistonning xorijiy investitsiyalarga ochilgani Markaziy Osiyoda “sog‘lom raqobat”ni keltirib chiqarishi mumkin.</p>
      <p>“O‘zbekiston ijobiy investitsiyalar bo‘yicha Qozog‘istonning raqobatchisiga aylanadi. Raqobat ikkala davlatni ham shaffoflik, o‘z siyosati va ishbilarmonlik muhitini yaxshilash uchun ko‘p harakat qilishga majburlaydi”, — deydi u.</p>
      <p>O‘zbekistonning bir necha yillik izolyatsiyadan keyin chet el sarmoyalariga ochilgani Qozog‘istonning Markaziy Osiyoning iqtisodiy markazi mavqeyiga tahdid solmoqda. O‘zbekiston aholisi 33 million kishini tashkil etadi, bu Qozog‘iston aholisidan bir yarim baravar ko‘p, ammo, XVJ ma’lumotlariga ko‘ra, mamlakat iqtisodiyoti uch baravar kamdir.</p>
      <p>Xortonning so‘zlariga ko‘ra, O‘zbekiston rasmiylariga XVJning siyosiy maslahatlari va texnik yordami kerak, mamlakat qisqa muddatda juda murakkab va keng ko‘lamli islohotlarni boshladi.</p>
      <p>“O‘zbekiston katta bozorga ega va iqtisodiyoti har tomonlama rivojlangan, ayniqsa sanoat sektori salohiyatli, shuning uchun u har jihatdan Qozog‘iston bilan raqobatlashishga majbur bo‘lmaydi. Mamlakat Qozog‘istonning xorijiy sarmoyalarni jalb qilish borasidagi tajribasidan foydalanish yo‘llarini izlashi kerak hamda har ikki davlat hamkorlik va o‘zaro sarmoyalar uchun ochiq bo‘lishi lozim”, — deya qo‘shimcha qildi Xorton.</p>
      <p>Qozog‘iston Iqtisodiyot vazirligining ma’lumotlariga ko‘ra, Qozog‘iston va O‘zbekiston o‘rtasidagi o‘zaro savdo hajmi 2016-yildagi 1,5 milliard dollardan 2018-yilda 2,5 milliard dollargacha oshgan.</p>
    </article>
  </body>
</html>