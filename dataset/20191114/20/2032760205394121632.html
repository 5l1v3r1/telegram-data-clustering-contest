<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89679"/>
    <meta property="og:site_name" content="Denník politika"/>
    <meta property="article:published_time" content="2019-11-14T20:35:16+00:00"/>
    <meta property="og:title" content="Slovenskí futbalisti do 21 rokov sa naladili na kvalifikačný zápas, jednoznačne zdolali Bielorusov"/>
    <meta property="og:description" content="14.11.2019 (Webnoviny.sk) – Slovenskí futbaloví reprezentanti do 21 rokov zvíťazili vo štvrtkovom prípravnom zápase nad rovesníkmi z Bieloruska jednoznačne 3:0. Zverenci trénera Adriána Guľu sa víťazne naladili pred pondelňajším súbojom kvalifikácie o postup na ME 2021, v ktorom si zmerajú sily s hráčmi Gruzínska. V Senci postupne skórovali do bieloruskej bránky Jozef Špyrka, Ladislav Almási a po zmene strán uzavrel skóre Dávid Ďuriš."/>
  </head>
  <body>
    <article>
      <h1>Slovenskí futbalisti do 21 rokov sa naladili na kvalifikačný zápas, jednoznačne zdolali Bielorusov</h1>
      <address><time datetime="2019-11-14T20:35:16+00:00">14 Nov 2019, 20:35</time> by <a rel="author">Webnoviny</a></address>
      <p>14.11.2019 (Webnoviny.sk) – Slovenskí futbaloví reprezentanti do 21 rokov zvíťazili vo štvrtkovom prípravnom zápase nad rovesníkmi z Bieloruska jednoznačne 3:0. Zverenci trénera Adriána Guľu sa víťazne naladili pred pondelňajším súbojom kvalifikácie o postup na ME 2021, v ktorom si zmerajú sily s hráčmi Gruzínska. V Senci postupne skórovali do bieloruskej bránky Jozef Špyrka, Ladislav Almási a po zmene strán uzavrel skóre Dávid Ďuriš.</p>
      <h3>Diktovali tempo hry</h3>
      <p>Slovenskí mladíci v prvom polčase diktovali tempo hry. Kým Bielorusi sa nedostali ani k jednej strele na bránku, domáci reprezentanti až šesťkrát zamestnali gólmana Pavla Pavljučenka. Prvého presného zásahu sa dočkali tesne pred uplynutím polhodiny hry. V 29. min Marián Chobot prenikol do šestnástky po ľavej strane, spätnou prihrávkou našiel Jozefa Špyrku, ktorý z hranice bieleho bodu skóroval. Za dobrý výkon boli Slováci v úvodnom dejstve odmenení ešte raz, keď po centri z pravej strany presne hlavičkoval útočník prvoligového tímu FC Petržalka Ladislav Almási.</p>
      <p>V druhom polčase obaja tréneri výrazne pozmenili svoje zostavy na trávniku. Viac to pomohlo Bielorusom, ktorí vyrovnali priebeh hry a dostali sa aj do niekoľkých zakončení. Jedným zo striedajúcich hráčov bol aj slovenský brankár Martin Vantruba, ktorý si však rovnako ako Dávid Šípoš udržal čisté konto.</p>
      <h3>Proti Gruzínsku musia pridať</h3>
      <p>Futbalisti spod Tatier sa po zmene strán iba ojedinele dostávali do šancí. V 85. min však súpera definitívne zlomili tretím gólom, keď po prihrávke Lukáša Fabiša usmernil loptu do siete Dávid Ďuriš.</p>
      <p>„<i>Výsledok je jednoznačný. Prvý polčas bol z našej strany dobrý, strelili sme dva góly a mali sme aj ďalšie šance. V druhom dejstve sa súper zlepšil a my sme neboli už takí presní a rýchli. Vedenie o dva góly môže byť zradné, ale našťastie to chalani ustáli vzadu. Následne sme to upokojili, pridali ešte tretí gól, ale v pondelok proti Gruzínsku budeme musieť ešte pridať. Verím, že to zvládneme</i>,“ vyjadril sa v rozhovore pre RTVS tréner tímu SR „21“ Adrián Guľa.</p>
      <h3>Prípravný zápas hráčov do 21 rokov</h3>
      <p>štvrtok – Senec</p>
      <p><b>Slovensko – Bielorusko 3:0 (2:0)</b><br/><b>Góly</b>: 29. Špyrka, 33. Almási, 85. D. Ďuriš</p>
      <p>Viac k témam: <a href="https://www.webnoviny.sk/tag/slovenska-futbalova-reprezentacia-do-21-rokov/"><u>slovenská futbalová reprezentácia do 21 rokov</u></a><br/>Zdroj: Webnoviny.sk – <a href="https://www.webnoviny.sk/slovenski-futbalisti-do-21-rokov-sa-naladili-na-kvalifikacny-zapas-jednoznacne-zdolali-bielorusov/"><u>Slovenskí futbalisti do 21 rokov sa naladili na kvalifikačný zápas, jednoznačne zdolali Bielorusov</u></a> © SITA Všetky práva vyhradené.</p>
    </article>
  </body>
</html>