<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/cronaca/amazon-1.4886585"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-14T20:18:25+00:00"/>
    <meta property="og:title" content="Amazon, latteria reggiana tra i big del colosso dell'e-commerce"/>
    <meta property="og:description" content="Il caseificio ‘Due Madonne‘ bestseller della sezione made in Italy del colosso di vendite online"/>
  </head>
  <body>
    <article>
      <h1>Amazon, latteria reggiana tra i big del colosso dell'e-commerce</h1>
      <h2>Il caseificio ‘Due Madonne‘ bestseller della sezione made in Italy del colosso di vendite online</h2>
      <address><time datetime="2019-11-14T20:18:25+00:00">14 Nov 2019, 20:18</time> by <a rel="author">DANIELE PETRONE</a></address>
      <p>Reggio Emilia, 15 novembre 2019 - Se per tanti (come registrato anche dalle voci raccolte, specie in <b>centro storico</b>, dal Carlino nei giorni scorsi), le vendite online – il cosiddetto <b>e-commerce</b> – stanno portando alla crisi o alla chiusura delle piccole boutique, per altri invece che riescono a organizzarsi mettendo in piedi un efficace store online, <b>si registra una vera impennata di affari</b>.</p>
      <p>È il caso della <b>Latteria ‘Due Madonne’</b> di via Lincoln, accanto <b>ai ponti di Calatrava</b>, che è tra i ‘bestseller’ di Amazon. <b>L’azienda agricola</b> nata nel 1939 – oggi società consortile controllata <b>dalla famiglia Maramotti-Lombardini</b> – e che detiene la matricola 122 per la produzione di Parmigiano-Reggiano è nelle tre botteghe artigianali della categoria food con le maggiori vendite nel negozio internet ‘<b>Made in Italy</b>’ del colosso americano di commercio elettronico. Una vetrina che permette alle aziende artigiane, piccole e medie imprese ed altre realtà del Belpaese, espressione dell’eccellenza della produzione italiana, di vendere i propri prodotti all’interno di una sezione dedicata esclusivamente al Made in Italy e disponibile sui siti Amazon.<br/><br/><b>Lanciata nel 2015</b> , oggi sono <b>oltre 750 piccole e medie imprese</b> e più di 94.000 i prodotti disponibili. Il 75% di queste aziende vendono già all’estero e oltre il 45% dei loro prodotti vengono comprati dai clienti Amazon in Francia, Germania, Spagna, Gran Bretagna e Stati Uniti. L’8% delle 12mila piccole-medie imprese che vendono su Amazon sono dell’Emilia-Romagna e il 5% dei 500 milioni di export che queste ultime hanno realizzato nel 2018 viene da aziende della nostra regione. E tra le top tre c’è proprio il caseificio reggiano che utilizza ancora l’antico strumento dello spino, con cui ancora oggi i casari dell’azienda rompono la cagliata in piccoli pezzi: un’operazione denominata «la spezzata«, che nel caseificio viene fatta a mano per salvaguardare la tradizione e l’unicità del prodotto.</p>
      <p>Il <b>Parmigiano-Reggiano</b> del <b>caseificio Due Madonne</b> viene venduto direttamente nello spaccio o nello store del Made in Italy di <b>Amazon Marketplace,</b> nel quale si possono trovare le migliori selezioni di alcune specialità tipiche. La latteria della città del Tricolore ha iniziato sin dal 2015, quando è stata avviata la piattaforma dedicata ai prodotti italiani, a collaborare con Amazon. Dai dati in nostro possesso,<b> solo questo business</b> conta il 5% del fatturato che se sommato all’e-commerce generale (quindi vendite e spedizioni attraverso il sito internet del caseificio) raggiunge il 10%. Numeri in linea con realtà più evolute.<br/><br/><b>La missione</b><b> del caseificio reggiano</b> – che sforna <b>4mila forme all’anno</b> - è quella di arrivare coi propri prodotti il più possibile direttamente ai consumatori, saltando intermediari. Ogni giorno arrivano decine e decine di ordini da tutta Europa, specialmente da Germania, Francia e Gran Bretagna. E se le commesse continuano ad arrivare significa che il prodotto proposto è eccellente, conditio sine qua non – soprattutto in una modalità che non prevede contatti diretti – per essere apprezzati.</p>
      <p><b>Le recensioni su Amazon</b> parlano chiaro. Al momento non è possibile esportare fuori dall’Europa perché più giorni di spedizione comprometterebbero la qualità del prodotto. Ma con un’adeguata formazione al consumatore (spesso qualcuno scambia per muffa i cristalli di tirosina del formaggio) si sta studiando il modo per arrivare anche oltre Oceano. <b>Una sfida logistica</b> impegnativa: sono quattro gli addetti, oltre a casari e garzoni, che curano le richieste pervenute da Amazon. Fatica ripagata, anche a migliaia di chilometri dove si pasteggia col formaggio Due Madonne.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>