<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/sindikatite-na-voina-s-vlastta-iskat-sreshta-s-borisov.429679"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T20:30:00+00:00"/>
    <meta property="og:title" content="Синдикатите на война с властта, искат среща с Борисов"/>
    <meta property="og:description" content="Няма да склонят първият ден от болничните да не се плаща | Dnes.bg"/>
  </head>
  <body>
    <article>
      <h1>Синдикатите на война с властта, искат среща с Борисов</h1>
      <h2>Няма да склонят първият ден от болничните да не се плаща</h2>
      <address><time datetime="2019-11-14T20:30:00+00:00">14 Nov 2019, 20:30</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>КНСБ и КТ "Подкрепа" определиха като, меко казано, неприемливо предложението на управляващите първият ден от болничните да не се заплаща. Лидерите на двата синдиката Пламен Димитров и Димитър Манолов декларираха на съвместно изявление, че няма да приемат такова решение, че вече са в конфликт с управляващите и искат спешна среща с премиера и финансовия министър, на която очакват по най-бързия начин днешното предложение да се ревизира, съобщи БТА.</p>
      <p>ГЕРБ и "Обединени патриоти" се разбраха днес на коалиционен съвет минималната пенсия от първи юли догодина да стане 250 лева, а от 1 януари 2020 г. първият ден от болничните да не се заплаща, а вторият и третият ден да се поемат, както и досега, от работодателите.</p>
      <p>Синдикатите заявиха, че това предложение не е консултирано и съгласувано с никой от тях. По думите на Пламен Димитров е станало ясно, че предложението е дошло от финансовия министър.</p>
      <p>Лидерите на синдикатите ще се допитат до своите структури, ще свикат конфедеративните си съвети, на които ще бъдат обсъдени по-нататъшните действия, ако решението не се ревизира.</p>
      <p>Президентите на двата синдиката очакват в случая да бъдат подкрепени не само от хора, които имат нещо общо със синдикалното движение, но и от всички граждани.</p>
      <p>Пламен Димитров и Димитър Манолов съобщиха, че темата за болничните, заедно с други теми, са били предмет на двустранно споразумение между всички национално-представителни организации на синдикатите и работодателите, като договарянето е продължило от юли до септември и в него са участвали лидерите на тези организации. Те са се разбрали да предложат на управляващите първите три дни да се изплащат от НОИ, тъй като осигурителният риск трябва да се поема от осигурителната система. Така, по думите им, никой няма да бъде ощетен.<br/> </p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/14/bez-pari-za-pyrviia-den-ot-bolnichnite-sindikatite-gnevni-biznesyt-dovolen.429671"/>
        <a href="https://www.dnes.bg/obshtestvo/2019/11/14/vlastta-reshi-bez-pari-za-pyrviia-den-bolnichen.429642"/>
      </related>
    </article>
  </body>
</html>