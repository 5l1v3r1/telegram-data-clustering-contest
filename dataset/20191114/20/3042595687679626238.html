<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/snart-er-frode-berg-hjemme/71819835"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T20:30:05+00:00"/>
    <meta property="og:title" content="Snart er Frode Berg hjemme"/>
    <meta property="og:description" content="Nå gjenstår bare at blekket til Vladimir Putin og Gitanas Nauseda tørker, før spiondømte Frode Berg kan komme hjem."/>
  </head>
  <body>
    <article>
      <h1>Snart er Frode Berg hjemme</h1>
      <h2>Nå gjenstår bare at blekket til Vladimir Putin og Gitanas Nauseda tørker, før spiondømte Frode Berg kan komme hjem.</h2>
      <address><time datetime="2019-11-14T20:30:05+00:00">14 Nov 2019, 20:30</time> by <a rel="author">Gunnar Hultgreen</a></address>
      <p>PANEMUNÉ (Dagbladet): Frode Berg (64) har nå sittet 710 dager i Lefortovo-fengselet i Moskva. Nå ser det ut til at marerittet endelig er over.</p>
      <p>
        <b>I løpet av de nærmeste dagene er Berg etter all sannsynlighet hjemme i Norge.</b>
      </p>
      <p>Det er ventet at både Russlands president Vladimir Putin og Gitanas Nauseda (president i Litauen) godkjenner og skriver under benådningssøknadene fra henholdsvis de to russerne som har sittet fengslet i Litauen, og de to mennene fra Litauen som har sittet fengslet i Russland med Frode Berg.</p>
      <p>Alle fem er dømt for spionasje.</p>
      <figure>
        <img src="https://dbstatic.no/71820375.jpg?imageId=71820375&amp;width=1024&amp;height=615"/>
        <figcaption><b>14 ÅR:</b> Frode Berg ble i vår dømt til 14 års fengsel for å ha spionert mot Russland. Foto: Henning Lillegård / Dagbladet Vis mer</figcaption>
      </figure>
      <h3>Kortene tett</h3>
      <p>Russiske og litauiske myndigheter har sammen med norske myndigheter holdt kortene tett til brystet, og har lite villige til å gi informasjon om hvordan spionutvekslingen vil skje.</p>
      <p>Tidligere offiser i den norske E-tjenesten, Ola Kaldager, er rimelig sikker på at russiske myndigheter vil overlevere Berg til Den norske ambassaden i Moskva, og at norske myndigheter deretter vil få Frode Berg hjem.</p>
      <p>
        <b>- Jeg tror tiden med spionutvekslinger over bruer er historie, og takk for det, sier Ola Kaldager til Dagbladet.</b>
      </p>
      <p>Likevel blir det ikke utelukket at Frode Berg og de andre dømte spionene kan bli utvekslet på «gamlemåten» - slik det var vanlig på 1980-tallet.</p>
      <p>Da benyttet det gamle Sovjetunionen og amerikanere ofte en grensepost - som ei bru, for å utveksle spioner.</p>
      <figure>
        <img src="https://dbstatic.no/71820285.jpg?imageId=71820285&amp;width=1024&amp;height=615"/>
        <figcaption><b>BROA:</b> Her på Dronning Louises bro over Neman mellom Litauen og den russiske enklaven Kaliningrad kan Frode Berg bli utvekslet. Foto: Henning Lillegård/Dagbladet Vis mer</figcaption>
      </figure>
      <p>Skulle det skje igjen, vil den naturlige plassen for en spionutveksling mellom Litauen og Russland være på Dronning Louise bru, over elva Neman som går mellom den russiske enklaven Kaliningrad og den lille byen Panemuné i Litauen.</p>
      <h3>Helsesjekk</h3>
      <p>Et tredje alternativ kan være at myndighetene i Litauen og Russland velger å utveksle de dømte spionene i et såkalt nøytralt land. Da er det naturlig å tro at Finland vil være det mest sannsynlige stedet.</p>
      <p>Finland er ikke medlem av NATO. Siden andre verdenskrig har Finland vært et nøytralt land, og ligger strategisk plassert mellom NATO og det under den kalde krigen var en militærallianse mellom Sovjetunionen og landene i Øst-Europa - Warszawapakten.</p>
      <p>Etter hva Dagbladet erfarer vil Frode Berg umiddelbart etter at han er tilbake på norsk jord, bli fraktet til Oslo universitetssykehus, Ullevål, for medisinsk sjekk. Først etter en omfattende helsesjekk, er det ventet at Berg får reise hjem til Kirkenes.</p>
      <p>
        <a href="https://www.dagbladet.no/nyheter/skal-fa-ribbe-nar-han-kommer-hjem/71728083">Der venter kona Anita med den tidligere grenseinspektørens yndlingsrett - norsk juleribbe.</a>
      </p>
      <h3>- Kort tid</h3>
      <p>Frode Bergs advokater, russiske Ilja Novikov og Oslo-advokaten Brynjulf Risnes er også tilbakeholdne med opplysninger.</p>
      <p>
        <b>- Jeg kan ikke si noe nå. Vi må bare avvente og se hva som skjer, sier Ilja Novikov til Dagbladet.</b>
      </p>
      <figure>
        <img src="https://dbstatic.no/71820328.jpg?imageId=71820328&amp;width=1024&amp;height=615"/>
        <figcaption><b>OPTIMISTER:</b> Advokatene Ilja Novikov og Brynjulf Risnes er optimistiske og håper Frode Berg snart er hjemme i Norge. Foto: Henning Lillegård Vis mer</figcaption>
      </figure>
      <p>Frode Bergs advokat Brynjulf Risnes forventer at det kommer mer informasjon i løpet av kort tid.</p>
      <p>- Utvekslingen kan skje i løpet av en dag eller to, litt avhengig av hvor raskt de respektive myndigheter gjør det praktiske. Det er fem personer involvert, og det burde være mulig å organisere en utveksling raskt, sier Risnes.</p>
      <p>Norges ambassadør til Russland var torsdag på møter i Murmansk. Det ville ikke være unaturlig om Rune Resaland vil være til stede i Moskva, når Frode Berg formelt er benådet og kan utleveres.</p>
    </article>
  </body>
</html>