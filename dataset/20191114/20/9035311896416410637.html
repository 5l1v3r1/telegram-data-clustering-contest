<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/abd-de-liseye-silahli-saldiri-1-olu-3-yarali"/>
    <meta property="og:site_name" content="euronews"/>
    <meta property="article:published_time" content="2019-11-14T20:00:11+00:00"/>
    <meta property="og:title" content="ABD'de liseye silahlı saldırı: 2 ölü, 3 yaralı"/>
    <meta property="og:description" content="Amerika Birleşik Devletleri'nin (ABD) Kaliforniya eyaletinde, bir okula düzenlenen silahlı saldırıda, biri 14 diğeri 16 yaşında iki öğrenci hayatını kaybetti. Olayda 3 kişi de yaralandı."/>
  </head>
  <body>
    <article>
      <h1>ABD'de liseye silahlı saldırı: 2 ölü, 3 yaralı</h1>
      <address><time datetime="2019-11-14T20:00:11+00:00">14 Nov 2019, 20:00</time> by <a rel="author">Tuba Altunkaya</a></address>
      <p>Amerika Birleşik Devletleri'nin (ABD) Kaliforniya eyaletinde, bir okula düzenlenen silahlı saldırıda, biri 14 diğeri 16 yaşında iki öğrenci hayatını kaybetti. Olayda 3 kişi de yaralandı.</p>
      <p>Etrafa ateş açtıktan sonra kendini kafasından vuran saldırganın polis denetiminde hastanede tedavi altına alındığı bildirildi. Saldırganın ve yaralı öğrencilerden birinin durumu ağır.</p>
      <p>Los Angeles'ın 48 kilometre kuzeybatısındaki Saugus Lisesi'nin hedef alındığı saldırı ilk ders zilinin çalmasından hemen önce meydana geldi.</p>
      <p>Zanlının yakalandığını duyuran polis, olaya birden fazla kişinin dahil olma ihtimaline karşı kapsamlı soruşturma yürütüldüğünü aktardı. Asya kökenli olduğu belirtilen saldırganın, kurşun yağmuruna tuttuğu lisede öğrenci olduğu öğrenildi.</p>
      <p>Emniyet güçleri ve acil sağlık ekipleri, 2 binden fazla öğrencinin bulunduğu okulda gerekli önlemleri alırken, canlı yayın yapan yerel televizyonlarda öğrencilerin tek sıra halinde okuldan boşaltıldığı görüldü.</p>
      <ul>
        <li>
          <a href="https://tr.euronews.com/2019/08/04/abd-de-son-50-yilda-silahli-saldirilarda-olenlerin-sayisi-savaslarda-olenlerden-fazla">ABD'de son 50 yılda silahlı saldırılarda ölenlerin sayısı savaşlarda ölenlerden fazla</a>
        </li>
        <li>
          <a href="https://tr.euronews.com/2019/09/03/abd-de-silahl-saldirilarin-ardindan-kursun-gecirmez-okul-cantalarinin-satislar-yuzde-300-a">ABD'de silahlı saldırıların ardından kurşun geçirmez okul çantalarının satışları yüzde 300 arttı</a>
        </li>
        <li>
          <a href="https://tr.euronews.com/2019/08/16/ab-ulkelerinde-silahli-saldirida-olenler-son-14-senede-2-kat-dustu-en-dusuk-oran-ingiltere">Avrupa'da silahlı saldırıyla ölümler son 14 yılda yarı yarıya azaldı, en düşük oran İngiltere'de</a>
        </li>
      </ul>
      <p>Saugus Lisesi civarında yaşayanlar, evlerinin kapılarını kilitleyerek dışarı çıkmamaları konusunda uyarıldı.</p>
      <p>Bireysel silahlanma yasasının gündemden düşmediği ABD'de, okullarda meydana gelen saldırılar silahlarla ilgili tartışmaları hararetlendiriyor. Florida'da 14 Şubat 2018'de Marjory Stoneman Douglas Lisesi'ne düzenlenen benzer eylemde en az 17 kişi yaşamını yitirmişti. Olayın ardından öğrenciler ulusal çapta hareket başlatarak eğitim kurumlarındaki güvenliğin ve silah yasasının gözden geçirilmesini istemişti.</p>
      <p>Ek kaynaklar<b> • Reuters/AA</b></p>
    </article>
  </body>
</html>