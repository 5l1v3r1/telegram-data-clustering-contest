<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/skjermbeskytteren-du-smorer-pa/71818441"/>
    <meta property="og:site_name" content="Dinside"/>
    <meta property="article:published_time" content="2019-11-14T20:00:00+00:00"/>
    <meta property="og:title" content="Skjermbeskytteren du smører på"/>
    <meta property="og:description" content="Og produsenten tilbyr tolv måneders forsikring mot knust skjerm."/>
  </head>
  <body>
    <article>
      <h6 class="kicker">LiquidNano:</h6>
      <h1>Skjermbeskytteren du smører på</h1>
      <h2>Og produsenten tilbyr tolv måneders forsikring mot knust skjerm.</h2>
      <address><time datetime="2019-11-14T20:00:00+00:00">14 Nov 2019, 20:00</time> by <a rel="author">Pål Joakim Pollen</a></address>
      <p>Mobiltelefoner blir stadig dyrere, og mange velger derfor å beskytte den ekstra, både med tradisjonelle mobildeksler og ekstra skjermbeskyttelse. Å knuse glasset på telefonen blir jo som regel en ganske dyr affære.</p>
      <p>Selskapet LiquidNano har en litt annen tilnærming til å beskytte skjermglasset. I stedet for at man limer på en ekstra beskyttelse utenpå skjermen, er deres produkt noe man heller smører på skjermen.</p>
      <p>Selskapet hevder at glasset blir styrket med rundt 30 prosent og derfor vil bli mer motstandsdyktig både mot riper, fingeravtrykk og støtskader. Ja, faktisk leveres mobilutgaven av LiquidNano med en 12 måneders forsikring, der du kan få erstattet inntil 2500 kroner for reparasjon av skjermen dersom den knuser.</p>
      <figure>
        <img src="https://dbstatic.no/71818998.jpg?imageId=71818998&amp;x=0&amp;y=0&amp;cropw=100&amp;croph=100&amp;width=321&amp;height=428"/>
      </figure>
      <h3>Nanopartikler</h3>
      <p>Vi fikk besøk av den norske importøren, TT Micro, samt en representant fra LiquidNano, som gav oss en gjennomgang av produktet.</p>
      <p>I pakken ligger det en slags våtserviett som i praksis er dynket med alkohol og bittesmå glasspartikler i nanometer-størrelse (en milliarddels meter).</p>
      <p>Dersom man ser på en glassplate i mikroskop, er den på ingen måte slett, men innholder både «berg og daler», der glasset da er tynnere i disse dalene. Knuser du ei rute, ser du ofte at kuttet går i tilfeldige streker ut fra slagpunktet, som da er gjennom disse dalene, der glasset er svakest. Likeledes renner ikke vann nedover frontruta på bilen i en rett strek, men svinger litt frem og tilbake der disse dalene befinner seg.</p>
      <p>Ved påføring legger de mikroskopiske glassbitene i LiquidNano seg i disse dalene, slik at de svakeste punktene blir forsterket. Alkoholen fordamper raskt, men glassbitene blir liggende igjen.</p>
      <figure>
        <img src="https://dbstatic.no/71819474.jpg?imageId=71819474&amp;width=1024&amp;height=615"/>
        <figcaption><b>TO RUNDER:</b> Først renses glasset med én våtserviett og deretter påføres LiquidNano med en annen. Det anbefales å gjøre på kveldstid slik at det får tid til å tørke skikkelig. Foto: Pål Joakim Pollen Vis mer</figcaption>
      </figure>
      <h3>Forsikring mot knust glass</h3>
      <p>LiquidNanos utsendte var klar på at det selvsagt var vanskelig å bevise at glasset ble forsterket etter at dette var smurt på, og at det fort kunne oppfattes som «mumbo jumbo».</p>
      <p>Men selskapet er så overbevist over effekten at du får ett års forsikring mot knust glass, der du får dekket reparasjonskostnadene dersom det knuser - inntil 2500 kroner. Merk dog at dette kun gjelder skjermglasset og ikke baksiden av telefonen dersom den også er av glass.</p>
      <p>Det kan selvsagt være fristende å kjøpe dette produktet etter at du har knust glasset på telefonen og prøve deg på garantiordningen, men for å få garantien må du registrere produktet via en app, som blant annet ber deg ta en mobil-selfie i et speil, slik at appen kan analysere skjermen og påse at den ikke er knust når du registrerer produktet. Dessuten lagres telefonens unike EMEI-nummer slik at du ikke kan gjøre registreringen fra en annen telefon.</p>
      <figure>
        <img src="https://dbstatic.no/71819431.jpg?imageId=71819431&amp;width=1024&amp;height=615"/>
        <figcaption>Her er bil-varianten påført venstre halvdel av frontruta. Vannet fester seg ikke til glasset, men blir liggende igjen som dråper. I fart blåser disse dråpene bort av seg selv. Foto: Jamieson Pothecary Vis mer</figcaption>
      </figure>
      <h3>Også for bil</h3>
      <p>LiquidNano har også en variant for frontruta på bilen. Her hevder selskapet at ruta vil bli 33 prosent sterkere og derfor bedre beskyttet mot steinsprut og andre skader.</p>
      <p>Dessuten vil ikke ting feste seg like godt. Regn vil i stor grad prelle av, og det samme skal gjelde for fuglebæsj, insekter, veisalt og så videre. På vinteren hevder selskapet at det også skal bli lettere å skrape ruta, siden vannet ikke får festet seg i like stor grad.</p>
      <p>LiquidNano hevder også at at sikten i skumring og mørke skal bli bedre, og at man blir mindre blendet av lys fra andre biler. Én påføring skal være nok til tolv måneders bruk.</p>
      <p>Dinsides motorredaksjon har i en periode testet bilvarianten ved å smøre den ut på halve frontruta på redaksjonsbilen. Erfaringen der er at spesielt regnegenskapene imponerer, der man sjelden trenger å ty til vindusviskerne, i hvert fall når man kjører i høy fart, som på motorvei.</p>
      <p>De merket dog ingen spesiell effekt med tanke på isskraping og synes ruta virker mindre gjennomsiktig, som særlig kan være sjenerende når man får ettermiddagssola rett på. Men jevnt over synes de produktet virker bra, og at det kanskje vil være ekstra hensiktsmessig på sidevinduene, som man jo ikke har viskere på.</p>
      <p>Prisene på LiquidNano er 299 og 399 for bilutgaven, avhengig av om du har en vanlig personbil eller lastebil eller lignende. Utgaven for mobiltelefon koster 599 kroner med den nevnte forsikringsordningen, eller 199 kroner uten, så i praksis betaler du altså 400 kroner for forsikringen.</p>
      <p>Produktene blir snart å finne i noen norske butikker, der blant annet Power ble nevnt som ett av de første utsalgsstedene.</p>
      <related>
        <h4>les også:</h4>
        <a href="https://www.dinside.no/motor/derfor-er-det-gratis-a-reparere-ruta-pa-bilen/70863074"/>
      </related>
    </article>
  </body>
</html>