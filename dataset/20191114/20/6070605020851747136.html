<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/disc-Marato-2019-Nadal_0_2344565555.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T20:57:39+00:00"/>
    <meta property="og:title" content="El disc de La Marató fa 15 anys picant l’ullet al Nadal"/>
    <meta property="og:description" content="El CD es vendrà el diumenge 1 de desembre amb els principals diaris catalans"/>
  </head>
  <body>
    <article>
      <h1>El disc de La Marató fa 15 anys picant l’ullet al Nadal</h1>
      <h2>El CD es vendrà el diumenge 1 de desembre amb els principals diaris catalans</h2>
      <address>
        <time datetime="2019-11-14T20:57:39+00:00">14 Nov 2019, 20:57</time>
      </address>
      <p>Grans èxits del pop i, per primer cop, una nadala. El disc de La Marató arriba a la 15a edició reunint una trentena d’artistes per posar veu i música a les malalties minoritàries, la causa a la qual està dedicat el programa solidari de TV3 i Catalunya Ràdio que tindrà lloc el pròxim 15 de desembre. El CD, que es posarà a la venda exclusivament el diumenge 1 de desembre a un preu de 10 euros amb els diaris editats a Catalunya, compta amb la col·laboració de veus clàssiques del pop espanyol com Álex Ubago o Amaral, però també amb una nova fornada d’artistes com Miki Núñez, el terrassenc representant d’Espanya en l’última edició d’Eurovisió.</p>
      <p>El disc, aquest cop amb 20 temes, incorpora per primera vegada una nadala, però en lloc de ser tradicional és <i>Quan somrius</i>, escrita pel guitarrista de Sopa de Cabra Josep Thió. Aquest tema nadalenc modern el versionen tres dels principals grups del país: Doctor Prats, Búhos i Els Catarres, amb la col·laboració d’Elena Gadel. Àngel Lacalle, director del disc, reconeix que es resistien a posar temes nadalencs per evitar que <i>La Marató</i> s’associés només a aquestes festes. “El disc de La Marató no és un disc de Nadal, però ens va semblar que havia arribat el moment de fer una nadala que ens projectés, que fos potent i moderna”, explica.</p>
      <h3>Alan Parsons</h3>
      <p>De les 20 cançons triades, 13 han estat adaptades per primer cop al català, com l’èxit urbà <i>Yo ya no quiero ná</i>, de Lola Índigo, que en la versió catalana -<i> Jo ja no et tinc més por</i> - passa d’al·legat feminista a crit de valentia per perdre la por davant la malaltia. Lola Índigo, com nou artistes més, s’estrena en català.</p>
      <p>La nota internacional la posa el músic i compositor Alan Parsons, fundador de The Alan Parsons Project, que s’ha afegit al projecte cantant en català un dels seus clàssics, <i>Eye in the sky</i> (<i> Seré els teus ulls al camí</i> en el disc). Aquesta cançó també està lligada a una altra de les participants internacionals del disc, la cantant israeliana Noa, que en va fer una versió el 2002. A més, el disc de La Marató recupera una de les seves cançons més populars, el tema principal de la pel·lícula <i>La vida és bella</i>.</p>
      <p>Aquest any el disc també arriba amb novetats formals. Per exemple, l’àlbum s’editarà en vinil: una edició doble limitada de 5.000 unitats que es vendran únicament a través de la botiga online de TV3. Una altra de les novetats d’aquest any és que, per donar un valor afegit al CD físic, els compradors tindran accés gratuït per escoltar digitalment el disc i tindran tres mesos d’Apple Music de franc.</p>
      <p>Tot i que es ven en un dia, els últims set anys el disc de La Marató ha sigut el més venut a Espanya en tot un any en xifres absolutes.</p>
      <h3>20 cançons i 30 artistes solidaris</h3>
      <p>
        <b>Llum de la vida</b>
      </p>
      <p>VICTÒRIA RIBA, MARIONA CASTILLO I COR JOVE DE L’ORFEÓ CATALÀ| <i>Allegria </i>CIRQUE DU SOLEIL</p>
      <p>
        <b>Sense por de res</b>
      </p>
      <p>ALEX UBAGO| <i>Sin miedo a nada </i>ALEX UBAGO</p>
      <p>
        <b>Seré els teus ulls al camí</b>
      </p>
      <p>ALAN PARSONS| <i>Eye in the sky </i>THE ALAN PARSONS PROJECT</p>
      <p>
        <b>Ballant a la foscor</b>
      </p>
      <p>MIQUEL FERNÁNDEZ I GABRIELA RICHARDSON| <i>Perfect </i>ED SHEERAN</p>
      <p>
        <b>Celebrem</b>
      </p>
      <p>MIKI NÚÑEZ| <i>Celébrate </i>MIKI NÚNEZ</p>
      <p>
        <b>Vine amb mi</b>
      </p>
      <p>LA PEGATINA| <i>Live is life </i>OPUS</p>
      <p>
        <b>Corren</b>
      </p>
      <p>AMARAL I ROGER MAS| <i>Corren </i>GOSSOS</p>
      <p>
        <b>Dels teus ulls</b>
      </p>
      <p>VANESA MARTÍN| <i>De tus ojos </i>VANESA MARTÍN</p>
      <p>
        <b>Si em dius que m’estimes</b>
      </p>
      <p>LA FOLIE I JORDI NINUS| <i>As long as you love me </i>BACKSTREET BOYS</p>
      <p>
        <b>El món</b>
      </p>
      <p>CESK FREIXAS, ESCOLA FOLK DEL PIRINEU I OL’GREEN| <i>Il mondo </i>JIMMY FONTANA</p>
      <p>
        <b>Jo ja no et tinc més por</b>
      </p>
      <p>LOLA ÍNDIGO| <i>Yo ya no quiero ná </i>LOLA ÍNDIGO</p>
      <p>
        <b>No tinguis por</b>
      </p>
      <p>GOD SAVE THE QUEEN| <i>The show must go on </i>QUEEN</p>
      <p>
        <b>La vida és bella</b>
      </p>
      <p>NOA| <i>Beautiful that way (La vida es bella) </i>NOA</p>
      <p>
        <b>Sempre, de nou, hi ha un matí</b>
      </p>
      <p>PASIÓN VEGA| <i>I want to know what love is </i>FOREIGNER</p>
      <p>
        <b>Fes-li cas al cor</b>
      </p>
      <p>LES MONTSES| <i>Listen to your heart </i>ROXETTE</p>
      <p>
        <b>Sempre penso en tu</b>
      </p>
      <p>VÍCTOR MANUEL| <i>Sólo piendo en ti heart </i>VÍCTOR MANUEL</p>
      <p>
        <b>Sempre has de viure el moment</b>
      </p>
      <p>31 FAM| <i>Can’t get you out of my head </i>KYLIE MINOGUE</p>
      <p>
        <b>No deixis de somiar</b>
      </p>
      <p>MANUEL CARRASCO| <i>No dejes de soñar </i>MANUEL CARRASCO</p>
      <p>
        <b>Quan somrius</b>
      </p>
      <p>DOCTOR PRATS, BUHOS, ELS CATARRES I ELENA GADEL| <i>Quan somrius </i>JOSEP MARÍA THIO</p>
      <p>
        <b>Zorba</b>
      </p>
      <p>BALKAN PARADISE ORCHESTRA| <i>Zorba (Zorba, el grec) </i>THEODORAKIS</p>
    </article>
  </body>
</html>