<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89680"/>
    <meta property="og:site_name" content="Denník politika"/>
    <meta property="article:published_time" content="2019-11-14T20:35:16+00:00"/>
    <meta property="og:title" content="Na slovenských riekach trvá povodňová aktivita, veľká voda zapríčinila škody"/>
    <meta property="og:description" content="14.11.2019 (Webnoviny.sk) – Obyvatelia obce Svätý Kríž v okrese Liptovský Mikuláš prežili dve krušné noci. Riečka Palúdžanka patrila k tým vodným tokom v Nízkych Tatrách, ktoré vplyvom dlhotrvajúcej zrážkovej činnosti rapídne nabrali na sile. Nechýbalo veľa, aby riečkou, ktorej hladina bežne dosahuje výšku 50 – 60 cm, tiekla dvojmetrová voda. Podľa slov veliteľa miestneho Dobrovoľného hasičského zboru (DHZ) Davida Kurcinu zapríčinila veľká voda škody predovšetkým v pivniciach rodinných domov."/>
  </head>
  <body>
    <article>
      <h1>Na slovenských riekach trvá povodňová aktivita, veľká voda zapríčinila škody</h1>
      <address><time datetime="2019-11-14T20:35:16+00:00">14 Nov 2019, 20:35</time> by <a rel="author">Webnoviny</a></address>
      <p>14.11.2019 (Webnoviny.sk) – Obyvatelia obce Svätý Kríž v okrese Liptovský Mikuláš prežili dve krušné noci. Riečka Palúdžanka patrila k tým vodným tokom v Nízkych Tatrách, ktoré vplyvom dlhotrvajúcej zrážkovej činnosti rapídne nabrali na sile. Nechýbalo veľa, aby riečkou, ktorej hladina bežne dosahuje výšku 50 – 60 cm, tiekla dvojmetrová voda. Podľa slov veliteľa miestneho Dobrovoľného hasičského zboru (DHZ) Davida Kurcinu zapríčinila veľká voda škody predovšetkým v pivniciach rodinných domov.</p>
      <p>Svätý Kríž bol jednou zo siedmich obcí liptovskomikulášskeho okresu, v ktorých boli nútení vyhlásiť tretí stupeň povodňovej aktivity. „<i>Pršalo celú noc z utorka na stredu a hladina miestneho potoka Palúdžanka pomerne rýchlo stúpala. Zopakovala sa tak situácia spred dvoch rokov, kedy sme zažili v obci podobnú povodeň. Mám pocit, že táto bola predsa len o niečo vážnejšia</i>,“ skonštatoval starosta Svätého Kríža Dušan Matejka.</p>
      <h3>Udalosti nabrali rýchly spád</h3>
      <p>Pri dlhotrvajúcom daždi nabrali udalosti rýchly spád, ešte v utorok podvečer mala hladina Palúdžanky výšku 75 cm, o dvanásť hodín neskôr už to bol dvojnásobok. Voda v potoku kulminovala včera krátko pred polnocou, keď na vodomernej stanici namerali 176 cm. Vyhlásenie tretieho stupňa povodňovej aktivity bolo namieste, skrotiť vodu prišli pomáhať predovšetkým dobrovoľní hasiči.</p>
      <p>„<i>Na zásahu sa zúčastnilo desať členov nášho obecného Dobrovoľného hasičského zboru, ďalší piati dobrovoľní hasiči, ale pomáhali aj dve desiatky miestnych dobrovoľníkov. Pomocnú ruku nám prišli podať tiež hasiči zo štyroch ďalších obecných zborov z okolia. Našou úlohou bolo predovšetkým osadiť protipovodňové zábrany a vrecia s pieskom, pomocou ktorých sme bránili priesakom vody</i>,“ popísal záchranné práce veliteľ DHZ Svätý Kríž David Kurcina. Hasiči boli na nohách celú noc. „<i>O polnoci hladina Palúdžanky kulminovala, kontrolovali sme situáciu na mostoch a pomáhali sme odčerpávať vodu zo zaplavených pivníc v rodinných domoch</i>,“ dodal Kurcina.</p>
      <p>Aktuálna hydrologická situácia na Liptove je oproti predchádzajúcim dňom priaznivejšia. Hladina riek postupne klesá, spomínaná Palúdžanka má 136 cm a Demänovka, ktorá včera s vodným stavom 100 cm vystrašila celú Demänovskú dolinu, má aktuálne ustálených 45 cm. Vyčíslenie celkových škôd, ktoré spôsobila povodeň nielen vo Svätom Kríži, ale aj v ďalších liptovských obciach, by malo byť známe začiatkom budúceho týždňa.</p>
      <h3>Dve nezvestné ženy nenašli</h3>
      <p>Druhý stupeň povodňovej aktivity (PA) od štvrkového rána trvá na rieke Hron v obci Polomka v Breznianskom okrese. V Brezne a v Banskej Bystrici podľa Slovenského hydrometeorologického ústavu (SHMÚ) pokračuje na Hrone a niektorých jeho prítokoch prvý stupeň PA, pričom hladiny sú ustálené alebo klesajú. Ako pre agentúru SITA uviedla banskobystrická krajská hovorkyňa polície Petra Kováčiková, dve nezvestné ženy v Revúcej zatiaľ nenašli, pátranie vo štvrtok večer prerušili a pokračovať budú v piatok. „<i>Dnes večer pomáhal prehľadávať terén psovod s cvičeným psom na vyhľadávanie tiel vo vode, ale zatiaľ neúspešne</i>,“ doplnila hovorkyňa.</p>
      <p>V stredu vo večerných hodinách strhla voda rieky Muráň pri zachraňovaní zvierat z útulku tri ženy. Telo jednej z nich našli už v stredu večer. Podľa hovorkyne boli všetky tri z okresu Rožňava. Premiér Peter Pellegrini po rokovaní vlády povedal, že ženy zomreli. Polícia však aj po jeho vyjadrení potvrdila, že telá dvoch žien ani ich motorové vozidlo zatiaľ nenašla.</p>
      <p>Podľa polície je z dôvodu zosuvu svahu naďalej uzatvorená cesta II/531 medzi Tisovcom a Muráňom. Cesta bude sprejazdnená pre osobnú dopravu po spevnení a stabilizovaní svahu.</p>
      <h3>Očakávajú ustálenie tokov</h3>
      <p>Druhé stupne povodňovej aktivity sú ešte stále prekročené vo vodomerných staniciach Stratená a Švedlár na rieke Hnilec. Prvé stupne povodňovej aktivity sú na rieke Hornád v staniciach Spišské Vlachy, Margecany, Kysak, Košice, Ždaňa a na Hnilci v stanici Jaklovce. Agentúru SITA o tom informovala Martina Holubecká z odboru Hydrologického monitorovania Slovenského hydrometeorologického ústavu (SHMÚ).</p>
      <p>„<i>Za posledných šesť hodín sme nezaznamenali zrážky na území východného Slovenska. Na Hnilci a Hornáde pozorujeme ustálenosť, až pokles vodných hladín. Na ostatných tokoch východného Slovenska je ustálenosť. Na dolnom Hornáde je výška vodnej hladiny ovplyvnená aj manipuláciami na vodnom diele Ružín,</i>“ uviedla Holubecká a dodala, že podľa predpokladanej meteorologickej situácie sa očakáva vo večerných a nočných hodinách vo východnej časti územia na mnohých miestach dážď, na Spiši zrážky miestami s predpokladaným úhrnom do päť milimetrov. Meteorologické výstrahy SHMÚ nevydal.</p>
      <p>„<i>Vzhľadom na takúto predpokladanú meteorologickú a aktuálnu hydrologickú situáciu, očakávame na tokoch východného Slovenska ustálenosť, až mierny pokles vodných hladín. Na dolnom Hornáde bude vodnú hladinu naďalej ovplyvňovať manipulácia na Ružíne,</i>“ dodala Holubecká. V platnosti sú stále hydrologické výstrahy 1. stupňa pre okresy Rožňava, Gelnica, Košice a Košice okolie.</p>
      <p>Viac k témam: <a href="https://www.webnoviny.sk/tag/pocasie/"><u>počasie</u></a>, <a href="https://www.webnoviny.sk/tag/povodne/"><u>povodne</u></a><br/>Zdroj: Webnoviny.sk – <a href="https://www.webnoviny.sk/na-slovenskych-riekach-trva-povodnova-aktivita-velka-voda-zapricinila-skody/"><u>Na slovenských riekach trvá povodňová aktivita, veľká voda zapríčinila škody</u></a> © SITA Všetky práva vyhradené.</p>
    </article>
  </body>
</html>