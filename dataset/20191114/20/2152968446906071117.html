<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/14/vseobshto-razdraznenie-i-gniav-v-berlin-zaradi-trotinetkite.429506"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T20:55:00+00:00"/>
    <meta property="og:title" content="Всеобщо раздразнение и гняв в Берлин - заради тротинетките"/>
    <meta property="og:description" content="В Берлин вече се състоя първият протест против тях | Dnes.bg"/>
  </head>
  <body>
    <article>
      <h1>Всеобщо раздразнение и гняв в Берлин - заради тротинетките</h1>
      <h2>В Берлин вече се състоя първият протест против тях</h2>
      <address><time datetime="2019-11-14T20:55:00+00:00">14 Nov 2019, 20:55</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Електрическите тротинетки разпалват страстите не само в България. В Германия те се появиха по улиците на градовете през лятото на тази година. И набързо се превърнаха във всеобщ дразнител. Особено в столицата Берлин.</p>
      <p>В Германия най-лесно можеш да си навлечеш гнева на колегите, ако споменеш, че си дошъл на работа с тротинетка, пише <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">Дойче веле</a>. "Ненавиждам ги", казват в един глас трима едновременно.</p>
      <p>А по медиите не минава и ден без заглавия, свързани с модерните возила: "В Потсдам минувачи се сбиха заради тротинетки", "В Берлин жена падна от тротинетка и се нарани тежко", "В Ерфурт полицаи бяха ранени при сблъсък с минувачи, защитили пияна водачка на тротинетка", "В Бон лекарите се борят за живота на водач на тротинетка, който с висока скорост се блъснал в такси".</p>
      <p>
        <b>Всички се оплакват</b>
      </p>
      <p>Електрическите тротинетки се появиха по улиците на германските градове през юни тази година. Очакваше се, че те ще се наложат като екологична алтернатива на автомобилите, но ето, че се превърнаха във всеобщ дразнител. Вече всички се оплакват от тях - и пешеходците, и велосипедистите, и шофьорите. Защо?</p>
      <p>Всички знаем колко важни са правилата и редът за германците. А електрическите тротинетки погазват и едното, и другото. Техните водачи без никакви угризения на съвестта се движат по тротоарите (което правилата забраняват), а на финала на пътуването си оставят возилата където им падне, създавайки хаос по тротоарите. Така симпатичните играчки за възрастни предизвикват все повече гняв.</p>
      <p>"В тях няма нищо симпатично", категоричен е Роланд Щимпел от Германския съюз на пешеходците. "Стоят насред пътя, хората се спъват в тях. Разхвърляни са навсякъде - пред входовете на къщите и на метрото, струпани са направо на камари. И всичко това не е собственост на конкретни хора, а имущество на компании, които печелят от това, че не плащат за използването на обществените места като паркинги", казва Щимпел.</p>
      <p>Това лято в Берлин се състоя първият протест против тротинетките. А оттогава досега, по думите на Щимпел, възмущението на обществеността само се е увеличило. Причината - по берлинските тротоари остава все по-малко място за пешеходците. Щимпел е на мнение, че Бремен е единственият германски град, постъпил правилно с тротинетките. Тамошната управа е въвела такива правила за лицензирането, че бизнесът с тротинетките е загубил всякакъв смисъл. "Ние, пешеходците, не сме против електрическите тротинетки като заместители на големите миризливи машини по улиците. Но сме против това да ни крадат пространството", обяснява Щимпел.<br/><b><br/>15 хиляди тротинетки само в Берлин</b></p>
      <p>Общият брой на тротинетките в германската столица е към 15 хиляди, а един от лидерите на пазара в тази сфера е берлинската фирма "Tier". Според нейния говорител Бодо фон Браунмюл проблемът не е в тротинетките, а в тесните велоалеи.</p>
      <p>В Копенхаген например, където има добре развита инфраструктура, гражданите нямат никакъв конфликт с тротинетките. За разлика от Берлин, където полицията е затрупана с жалби, свързани с новото превозно средство. За да успокоят поне донякъде страстите, полицаите раздават брошури на пет езика, които съдържат указания за ползването на тротинетки.</p>
      <p>"Мога да разбера възмущението на обществеността. Тротинетките ги има едва от няколко месеца, докато с велосипедите отдавна сме свикнали. И макар инцидентите с велосипеди да са много повече от тези с тротинетки, общественото внимание е приковано именно към това ново превозно средство", посочва Райнер Печ от берлинската полиция. Според него след година-две хората ще свикнат с тротинетките. И тогава страстите ще се успокоят.<br/> </p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
      <related>
        <h4>Още по темата</h4>
        <a href="https://www.dnes.bg/sofia/2019/11/13/npo-dyrjavata-iska-da-ogranichi-trotinentkite.429450"/>
        <a href="https://www.dnes.bg/obshtestvo/2019/11/12/bez-e-trotinetki-po-ploshtite-samo-za-peshehodci-skorostta-do-25-km-ch.429302"/>
        <a href="https://www.dnes.bg/eu/2019/09/15/elektricheskiiat-skuter-mai-bil-po-vreden-ot-pylen-dizelov-avtobus.422917"/>
      </related>
    </article>
  </body>
</html>