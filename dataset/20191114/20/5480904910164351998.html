<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-turecka-jsou-na-euru-a-pomohli-na-me-i-francii/1821208?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T20:02:00+00:00"/>
    <meta property="og:title" content="Fotbalisté Turecka jsou na Euru a pomohli na ME i Francii"/>
    <meta property="og:description" content="Praha - Fotbalisté Turecka si dnešní bezbrankovou remízou s Islandem v Istanbulu zajistili postup na Euro. Výsledek současně na šampionát posunul i mistry světa Francouze, kteří k utkání předposledního devátého kola skupiny H proti Moldavsku nastoupí od 20:45."/>
  </head>
  <body>
    <article>
      <h1>Fotbalisté Turecka jsou na Euru a pomohli na ME i Francii</h1>
      <address><time datetime="2019-11-14T20:02:00+00:00">14 Nov 2019, 20:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Turecka si dnešní bezbrankovou remízou s Islandem v Istanbulu zajistili postup na Euro. Výsledek současně na šampionát posunul i mistry světa Francouze, kteří k utkání předposledního devátého kola skupiny H proti Moldavsku nastoupí od 20:45.</p>
      <p>Turecko s Francií rozšířily počet jistých účastníků turnaje na osm. Už dříve si postup zajistily Belgie, Itálie, Polsko, Rusko, Španělsko a Ukrajina. Ještě dnes se k nim můžou připojit Česká republika, Portugalsko a Anglie, kterou navíc čeká jubilejní 1000. zápas. Euro se uskuteční příští rok na přelomu června a července ve dvanácti evropských zemích.</p>
      <p>Turecko mělo k vítězství o něco blíž, když v první půli Burak Yilmaz těsně přestřelil a v závěru trefil centr Yusufa Yaziciho břevno. Island měl blízko k vedoucí brance osm minut před koncem, ale pokus Hördura Magnússona odhlavičkoval z čáry Merih Demiral.</p>
      <p>Turci tak vedou neúplnou tabulku skupiny H se ziskem 20 bodů o bod před Francií, která má zápas s Moldavskem k dobru. Třetí Island na evropské vicemistry ztrácí tři body, ale kvůli horší vzájemné bilanci už je nemůže přeskočit.</p>
      <h3>Bulharsko před zápasem s Čechy prohrálo s Paraguayí </h3>
      <p>Fotbalisté Bulharska prohráli v přípravném utkání v Sofii s Paraguayí 0:1. Nedělního posledního soupeře českých reprezentantů v kvalifikaci mistrovství Evropy poprvé vedl trenér Georgi Dermendžiev, který po říjnovém debaklu 0:6 s Anglií vystřídal na lavičce Krasimira Balakova.</p>
      <p>Bulhaři zatím v kvalifikaci ani jednou nevyhráli, ze sedmi zápasů třikrát remizovali. Neuspěli ani v přípravě s jihoamerickým protivníkem, kterou rozhodl po hodině hry gól Miguela Almirona.</p>
      <h3>Kvalifikace fotbalového ME 2020:</h3>
      <p>--------</p>
      <p>
        <b>Skupina H:</b>
      </p>
      <p>
        <b>Istanbul: Turecko - Island 0:0</b>
      </p>
      <p>20:45 Francie - Moldavsko (Saint-Denis), Albánie - Andorra (Elbasan).</p>
      <p>
        <b>Tabulka:</b>
      </p>
      <ul>
        <li>1. | Turecko | 9 | 6 | 2 | 1 | 16:3 | 20</li>
        <li>2. | Francie | 8 | 6 | 1 | 1 | 21:5 | 19</li>
        <li>3. | Island | 9 | 5 | 1 | 3 | 12:10 | 16</li>
        <li>4. | Albánie | 8 | 4 | 0 | 4 | 14:10 | 12</li>
        <li>5. | Andorra | 8 | 1 | 0 | 7 | 1:16 | 3</li>
        <li>6. | Moldavsko | 8 | 1 | 0 | 7 | 2:22 | 3</li>
      </ul>
      <p>
        <b>Skupina A:</b>
      </p>
      <p>20:45 Anglie - Černá Hora (Londýn).</p>
      <p>
        <b>Skupina B:</b>
      </p>
      <p>20:45 Portugalsko - Litva (Faro), Srbsko - Lucembursko (Bělehrad).</p>
    </article>
  </body>
</html>