<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/od-slakovega-dekleta-do-kekceve-pesmi-248085"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T20:40:00+00:00"/>
    <meta property="og:title" content="Od Slakovega dekleta do Kekčeve pesmi"/>
    <meta property="og:description" content="V Adergasu s pevskim večerom ohranjajo bogato ljudsko dediščino, obujajo spomine na življenje preteklih rodov, ki je bilo vedno povezano s pesmijo, obenem pa poskrbijo za veselo druženje vaščan..."/>
  </head>
  <body>
    <article>
      <h1>Od Slakovega dekleta do Kekčeve pesmi</h1>
      <h2>V Adergasu so že osmič prepevale družine. Ohranjajo bogato ljudsko dediščino.</h2>
      <address><time datetime="2019-11-14T20:40:00+00:00">14 Nov 2019, 20:40</time> by <a rel="author">Janez Kuhar</a></address>
      <slideshow>
        <figure>
          <img src="https://www.slovenskenovice.si/images/slike/2019/11/12/1630212.jpg"/>
          <figcaption>Družina Vreček z Zgornjega Brnika je prepevala že na vseh osmih prireditvah. FOTOGRAFIJE: Janez Kuhar</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630206.jpg"/>
          <figcaption>Mlado vino je blagoslovil velesovski župnik Slavko Kalan.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630223.jpg"/>
          <figcaption>Najštevilnejša je bila skupina pevk in pevcev iz Luž iz Občine Šenčur.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630224.jpg"/>
          <figcaption>Nastopile so tudi sestre Marija, Stanka in Lučka, na harmoniki jih spremlja Lučkin mož Janez.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630225.jpg"/>
          <figcaption>S Kekčevo pesmijo so navdušili Zarnikovi: mama Petra, sin Lovro ter hčerka Anika.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630226.jpg"/>
          <figcaption>Skupino Skadolski fantje sestavljajo fantje treh vasi. Z njimi prepeva tudi 86-letni Peter Pibernik iz Suhadol pri Komendi.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630227.jpg"/>
          <figcaption>Mačkova družina iz Adergasa vedno zapoje ubrano in navduši obiskovalce.</figcaption>
        </figure>
        <figure>
          <img src="https://www.slovenskenovice.si/images/slike/2019/11/12/1630232.jpg"/>
          <figcaption>Rozmanovi, oče Tone, mama Angeli, hčerki Sara in Ksenija ter Tonetova sestra Verika (na levi), so navdušili polno dvorano v Adergasu.</figcaption>
        </figure>
      </slideshow>
      <p>V Adergasu s pevskim večerom ohranjajo bogato ljudsko dediščino, obujajo spomine na življenje preteklih rodov, ki je bilo vedno povezano s pesmijo, obenem pa poskrbijo za veselo druženje vaščanov vseh generacij. Korenine ljudskega petja segajo daleč nazaj do naših dedkov in babic, ljudje so si nekoč trdo kmečko življenje lajšali s petjem.</p>
      <figure>
        <img src="https://www.slovenskenovice.si/images/slike/2019/11/12/1630226.jpg"/>
        <figcaption>Skupino Skadolski fantje sestavljajo fantje treh vasi. Z njimi prepeva tudi 86-letni Peter Pibernik iz Suhadol pri Komendi.</figcaption>
      </figure>
      <p>Kulturno-umetniško društvo Pod lipo Adergas pod Krvavcem je tokrat že osmič zelo uspešno pripravilo prireditev Družina poje. Pred nabito polno dvorano je nastopilo enajst družin in skupin, skupaj kar 64 pevcev, ki so v Adergas prišli iz cerkljanske, komendske, kamniške in šenčurske občine ter celo iz Ljutomera, prireditev pa sta domiselno povezovala <b>Aljaž Ribnikar</b> in <b>Dominik Puškarič</b>. Z ubranim petjem so navdušili prav vsi nastopajoči, ki so prepevali ponarodele in stare ljudske pesmi, za kar jih je občinstvo nagradilo z dolgim aplavzom.</p>
      <figure>
        <img src="https://www.slovenskenovice.si/images/slike/2019/11/12/1630206.jpg"/>
        <figcaption>Mlado vino je blagoslovil velesovski župnik Slavko Kalan.</figcaption>
      </figure>
      <p>Prireditev se je začela s Slakovo pesmijo Po dekle, ki jo je na diatonično harmoniko zaigral 19-letni <b>Žan Sirc</b>. Kot prva je nastopila mlada družina<b> Beznec</b> iz Ljutomera, kot druga 13-članska družina <b>Vreček </b>z Zgornjega Brnika, ki se je predstavila s pesmimi Štirje petelini in Nič me ne zmerjat, nato so na vrsto prišle še družine <b>Poljanšek</b>, <b>Osterman</b>, <b>Razboršek</b> in <b>Kern</b> iz Luž. Nastopile so tudi sestre <b>Stanka</b>, <b>Marija</b> in <b>Lučka</b>, sicer pa rodu iz Spodnjih Dupelj, na harmoniki pa jih je spremljal Lučkin mož <b>Janez</b>. Kot so povedale, jih veselijo ročna dela, prepevajo pa še pri skupini Kresnice.</p>
      <figure>
        <img src="https://www.slovenskenovice.si/images/slike/2019/11/12/1630232.jpg"/>
        <figcaption>Rozmanovi, oče Tone, mama Angeli, hčerki Sara in Ksenija ter Tonetova sestra Verika (na levi), so navdušili polno dvorano v Adergasu.</figcaption>
      </figure>
      <p>S petjem so navdušili tudi Skadolski fantje, skupina, ki jo sestavljajo fantje iz treh vasi, med njimi pa je prepeval tudi 86-letni<b> Peter Pibernik</b>. Ubrano so zapele tudi družine <b>Rozman</b>, po domače Slemčeva družina iz Praprotne Police, družina <b>Maček</b> iz Adergasa, v kateri so prepevali oče <b>Jože</b> in mama <b>Angelca</b>, hčerki <b>Monika</b> in <b>Petra</b> ter vnukinja <b>Zala</b>, pa <b>Stanka</b> in <b>Marija</b> oziroma Kremžarjeva dekleta iz Šenčurja in Vranje Peči nad Kamnikom, <b>Brigita</b> in <b>Damijana</b> ter družina <b>Zarnik</b> iz Šenčurja, ki je zapela Kekčevo pesem. Pevci in obiskovalci v dvorani pa so na koncu skupaj zapeli pesem Na oknu deva je slonela.</p>
      <blockquote>Ker je prireditev potekala na večer pred Martinovo soboto, seveda ni šlo brez blagoslova mladega vina, ki ga je opravil velesovski župnik Slavko Kalan.</blockquote>
      <p>»Vodilo naše prireditve je skrb, da slovenska ljudska pesem ne bi nikoli izumrla, ker je njena vrednost za slovenski narod neprecenljiva. Ponovno se je izkazalo, da glasba in pesmi združujejo, zato bomo tovrstne prireditve nadaljevali tudi v prihodnje,« je ob koncu večera dejala <b>Angelca Maček</b>, ki je prireditev pripravila. Vse sodelujoče družine so prejele darilo, ročno izdelano leseno posodo s sadjem, ki jo je izdelal<b> Ciril Grilc</b> s Trate.<br/> </p>
    </article>
  </body>
</html>