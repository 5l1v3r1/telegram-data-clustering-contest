<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425739/h-kardiologia-kai-h-therapeia-twn-kardiopatheiwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T20:50:02+00:00"/>
    <meta property="og:title" content="Η καρδιολογία και η θεραπεία των καρδιοπαθειών"/>
    <meta property="og:description" content="Γράφει ο Δημήτρης Κρεμαστινός στα “ΝΕΑ”"/>
  </head>
  <body>
    <article>
      <h1>Η καρδιολογία και η θεραπεία των καρδιοπαθειών</h1>
      <address>
        <time datetime="2019-11-14T20:50:02+00:00">14 Nov 2019, 20:50</time>
      </address>
      <p>
        <b>Γράφει ο Δημήτρης Κρεμαστινός στα “ΝΕΑ”</b>
      </p>
      <p>
        <b>Η καρδιολογία στα μέσα του περασμένου αιώνα βρισκόταν στη νηπιακή της περίοδο. Το μεγαλύτερο βοήθημά της για τη διάγνωση των καρδιοπαθειών ήταν το ακουστικό. Από πλευράς φαρμάκων υπήρχαν ελάχιστα φάρμακα τα οποία δεν χρησιμοποιούνται καν σήμερα διότι αποδείχθηκαν ανεπαρκή και με σοβαρές παρενέργειες.</b>
      </p>
      <p>Έκτοτε αθροίστηκε μέσα σε 50 χρόνια τόση γνώση που δεν υπήρξε από την εμφάνιση του ανθρώπου στη Γη μέχρι και τη δεκαετία του ‘60. Έκτοτε το ακουστικό το διαδέχθηκαν οι απεικονιστικές μέθοδοι (ηχωκαρδιογράφημα-μαγνητική και αξονική τομογραφία) και το ηλεκτροκαρδιογράφημα.</p>
      <p>Όμως τα σύγχρονα φάρμακα κατά των καρδιοπαθειών και οι επεμβάσεις ενώ είναι ιδιαίτερα εντυπωσιακές εν τούτοις δεν στερούνται σοβαρών κινδύνων για τη ζωή του αρρώστου λόγω των σοβαρών τους παρενεργειών.</p>
      <p>Η βηματοδότηση, ο εμφυτεύσιμος απινιδωτής, η ηλεκτρική κατάλυση των αρρυθμιών, οι τεχνητές βαλβίδες, τα stents, η εγχείρηση bypass, η τεχνητή αντλία της καρδιάς και τέλος η μεταμόσχευση είναι τα κυριότερα επεμβατικά επιτεύγματα. Από πλευράς φαρμάκων τα φάρμακα τρίτης γενιάς κατά αρρυθμιών της καρδιακής ανεπάρκειας και της στεφανιαίας νόσου είναι μερικές από τις σημαντικότερες κατακτήσεις της θεραπευτικής των καρδιοπαθειών.</p>
      <p>Όμως το πότε θα είναι χρήσιμη και ενδεδειγμένη μια επέμβαση, πότε θα πρέπει να χρησιμοποιηθεί το σωστό φάρμακο και πώς θα αποφευχθούν οι παρενέργειές του συνιστά το μεγαλύτερο πρόβλημα της σύγχρονης καρδιολογίας.</p>
      <p>Παράλληλα υπάρχει και το κεφάλαιο της πρόληψης δηλαδή τα μη και τα πρέπει, που πρέπει να πράττει κάθε άνθρωπος. Και όλα αυτά για να μη διεγείρονται τα κακά γονίδια που είναι υπεύθυνα για τις σοβαρές παθήσεις της καρδιάς. Κατά συνέπεια φαίνεται ότι η ανεύρεση των γονιδίων και των γενετικών μηχανισμών είναι τα κεφάλαια πρόκλησης για τον 21ο αιώνα.</p>
      <p>Σήμερα με τη μελέτη των γονιδίων ασχολείται η γονιδιακή ή ιατρική που με τα αποτελέσματα των μελετών που διεξάγονται θα οδηγήσει σε μια άλλη εποχή που θα γίνεται γονιδιακή πρόληψη των καρδιακών παθήσεων ακόμα και από την εμβρυική περίοδο του ανθρώπου μέσα στη μήτρα της μητέρας του.</p>
      <p>Θα χορηγείται το σωστό φάρμακο που μετά βεβαιότητας θα είναι δραστικό χωρίς τον κίνδυνο οποιασδήποτε παρενέργειας. Με απλά λόγια μιλάμε για μια άλλη εποχή που μόλις τώρα έχει αρχίσει.</p>
    </article>
  </body>
</html>