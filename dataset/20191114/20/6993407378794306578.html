<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-prokuratura-vidkryla-provadzhennia-proty-rosijskykh-sylovykiv/30272306.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T20:24:15+00:00"/>
    <meta property="og:title" content="Прокуратура АР Крим відкрила провадження проти російських силовиків через обшук у делегата Курултаю"/>
    <meta property="og:description" content="Прокуратура Автономної Республіки Крим порушила кримінальне провадження проти російських силовиків через обшук в анексованому Криму у кримського татарина, тренера з греко-римської боротьби і делегата"/>
  </head>
  <body>
    <article>
      <h1>Прокуратура АР Крим відкрила провадження проти російських силовиків через обшук у делегата Курултаю</h1>
      <address>
        <time datetime="2019-11-14T20:24:15+00:00">14 Nov 2019, 20:24</time>
      </address>
      <p>Прокуратура Автономної Республіки Крим порушила кримінальне провадження проти російських силовиків через обшук в анексованому Криму у кримського татарина, тренера з греко-римської боротьби і делегата Курултаю кримськотатарського народу VI скликання <b>Ісмета Салієва</b>.</p>
      <p>«Разом зі слідчими приїхали представники правоохоронних органів у повній амуніції, у масках, зі зброєю. Всього до будинку Салієва під'їхало близько восьми автомобілів», – йдеться в повідомленні прокуратури.</p>
      <p>За інформацією відомства, за фактом обшуку розпочато кримінальне провадження за ч. 2 ст.162 КК України (незаконне проникнення до житла чи до іншого володіння особи, незаконне проведення в них огляду чи обшуку, з погрозою застосування насильства).</p>
      <p>Раніше 14 листопада в селі Богатовка під Судаком російські силовики <a href="https://ua.krymr.com/a/novyny-krymu-u-delegata-kurultaju-obshuk/30271680.html">провели обшук у Ісмета Салієва</a>. Про це проєкту Радіо Свобода <a href="https://ru.krymr.com/a/news-prokuratura-ark-obyski-v-krymu/30272141.html">Крим.Реалії</a> розповів кримськотатарський активіст Заїр Смедля.</p>
      <p>Цю інформацію на своїй сторінці у Facebook опублікувала і член Меджлісу кримськотатарського народу Гаяна Юксель, зазначивши, що обшук почався о 6 ранку 14 листопада.</p>
      <p>У російських правоохоронних органах Криму про цей обшук не повідомляють. Інші пояснення і коментарі силових відомств відсутні.</p>
    </article>
  </body>
</html>