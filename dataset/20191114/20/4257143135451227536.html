<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/szuksegallapotot-hirdettek-velenceben"/>
    <meta property="og:site_name" content="infostart"/>
    <meta property="article:published_time" content="2019-11-14T20:07:00+00:00"/>
    <meta property="og:title" content="Szükségállapotot hirdettek Velencében"/>
    <meta property="og:description" content="Ezáltal gyors segítséget nyújthat a kormány a helyreállításhoz az 50 éve óta legsúlyosabb áradást elszenvedő városnak."/>
  </head>
  <body>
    <article>
      <h1>Szükségállapotot hirdettek Velencében</h1>
      <address><time datetime="2019-11-14T20:07:00+00:00">14 Nov 2019, 20:07</time> by <a rel="author">Infostart / MTI</a></address>
      <h3>Ezáltal gyors segítséget nyújthat a kormány a helyreállításhoz az 50 éve óta legsúlyosabb áradást elszenvedő városnak.</h3>
      <p>Csütörtöki ülésén a kabinet külön rendeletet fogadott el, amely magában foglalja a város talpraállásának elősegítéséhez szükséges első intézkedéseket.</p>
      <p>A kormány jóváhagyta a velencei szükségállapotot, és 20 millió eurót bocsátanak rendelkezésre a legsürgősebb teendőkre - írta Twitter-oldalán az olasz kormányfő.</p>
      <p>Guiseppe Conte szerda éjjel érkezett Velencébe, ahol a tengerár kedden világhírű műemlékeket, házakat, üzleteket, szállodákat árasztott el. A víz magassága kedd este elérte a tengerszint feletti 1,87 métert, amely 1966. november 4. óta a városban eddig mért második legmagasabb érték.</p>
      <blockquote>Velence polgármestere, Luigi Brugnaro "euró százmilliókra" becsülte a károkat.</blockquote>
      <p>A károkat pontosan felmérik, de az új kormányrendelet értelmében addig is 5000 eurós gyorssegély fizethető ki a magánszemélyeknek és 20 millió euró a vállalatoknak.</p>
      <p>Csütörtök reggelre a dagály 1,13 méterre esett vissza, a turisták gumicsizmában sétáltak a Szent Márk téren, és a vízben állva kávéztak a néhány nyitva tartó kávéházban vagy étteremben.</p>
      <p>Az észak-olaszországi városba évente 36 millió turista látogat, 90 százalékuk külföldi.</p>
      <p>A lagúnából érkező sáros, sós víz elöntötte a Szent Márk bazilikát és a Fenice operaházat is.</p>
      <p>Az utolsó -1,45 méteres dagályt - péntekre várják a városháza meteorológiai előrejelző állomása szerint. Az egész térségben erős hullámzás és szélfúvás várható.</p>
      <p>Sergio Costa környezetvédelmi miniszter szerint Velence sérülékenysége az általános felmelegedés okozta "trópusi hatásokkal", a heves esőzésekkel és nagy erejű széllökésekkel magyarázható.</p>
      <p>A keddi magas tengerár elborította a cölöpökre épült város 80 százalékát, egy hetvenes éveiben járó férfi meghalt, a víz felborította a gondolákat és a vaporettókat (vízibuszokat), a tűzoltóknak 400 alkalommal kellett közbelépniük.</p>
      <p>Luigi Brugnaro polgármester számos más vezetővel együtt a Mózes gátrendszer mielőbbi üzembehelyezését sürgette. A 2003-ban indított, de több visszaélés és korrupciós ügy miatt késleltetett munkák során 78 úszó gátat építettek, amelyek felnyílva elzárják a lagúnát az Adriai tenger vízszintjének emelkedése esetén, egészen 3 méter magas hullámokkal szemben védve a várost. A legutóbbi tesztek során vibrációkat és rozsdát észleltek, de Guiseppe Conte szerint a gát 93 százalékban kész és 2021 tavaszára befejezik.</p>
      <p>
        <i>Nyitókép: MTI/EPA-ANSA/Andrea Merola</i>
      </p>
    </article>
  </body>
</html>