<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-venetsia-nadzvychainyi-stan/30272319.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-14T20:48:15+00:00"/>
    <meta property="og:title" content="Італія оголосила надзвичайний стан у постраждалій від повені Венеції"/>
    <meta property="og:description" content="Уряд Італії запровадив надзвичайний стан у Венеції після того, як місто постраждало від повені, найбільшої за понад 50 років. На засіданні 14 листопада уряд ухвалив рішення про виділення містові 20"/>
  </head>
  <body>
    <article>
      <h1>Італія оголосила надзвичайний стан у постраждалій від повені Венеції</h1>
      <address>
        <time datetime="2019-11-14T20:48:15+00:00">14 Nov 2019, 20:48</time>
      </address>
      <p>Уряд Італії запровадив надзвичайний стан у Венеції після того, як місто постраждало від повені, найбільшої за понад 50 років.</p>
      <p>На засіданні 14 листопада уряд ухвалив рішення про виділення містові 20 мільйонів євро негайної фінансової допомоги.</p>
      <p>Прем’єр Джузеппе Конте назвав повінь «ударом у серце країни».</p>
      <p>Раніше мер Венеції Луїджі Бруньяро заявляв, що <a href="https://www.radiosvoboda.org/a/news-povin-venetsia-zbytky/30269879.html">збитки від стихії </a>можуть сягнути сотень мільйонів євро.</p>
      <p>Італійське місто Венеція пережило ввечері 12 листопада другу найгіршу повінь за час регулярної фіксації рівня води з кінця 19-го століття. О 23-й годині вечора рівень води у венеційській лагуні сягнув позначки 194 сантиметри над середнім.</p>
      <figure>
        <video src="https://flashvideo.rferl.org/Videoroot/Pangeavideo/2019/11/3/37/373d962c-2ab5-4f33-8f05-d0f91cdc5db2_mobile.mp4?download=1"/>
      </figure>
      <p>Під водою опинилося близько 82 відсотків території острівної частини міста. Загинули дві людини, в одному з випадків через удар електричним струмом у затопленому домі.</p>
      <p>Кілька суден міського водного транспорту винесло на набережну. Частини венеційських островів лишалися без електроенергії.</p>
      <p>Вода затопила й частини історичної базиліки Сан-Марко – Святого Марка, щойно відремонтовані після попередньої катастрофічної повені наприкінці жовтня 2018 року.</p>
      <figure>
        <img src="https://gdb.rferl.org/363BA934-C0D4-433C-8100-52082BFF9F4A.jpg"/>
      </figure>
      <p>За історичними даними, частини внутрішнього простору базиліки досі затоплювало лише п’ять разів, починаючи з 9-го століття – з того часу двічі за останні 20 років (нинішній раз став третім за цей час).</p>
      <p>Венеція, історична частина якої розташована на низці островів у мілководній лагуні, потерпає від регулярних повеней, так званої «високої води» (acqua alta), що спричиняються низкою чинників, усю свою історію. Кілька з цих повеней мали катастрофічні наслідки для міста.</p>
      <figure>
        <img src="https://gdb.rferl.org/523B1AFB-6084-4700-8170-6FE15D053C61_r1.jpg"/>
      </figure>
      <p>З часу початку фіксації рівня води понад сторіччя тому найгірша повінь, із перевищенням на 194 сантиметри над звичним рівнем води, сталася в листопаді 1966 року.</p>
    </article>
  </body>
</html>