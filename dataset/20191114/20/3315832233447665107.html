<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/cbbc696cd677fa68/studiu-intre-4-si-5-milioane-de-straini-se-afla-ilegal-in-europa.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T20:14:09+00:00"/>
    <meta property="og:title" content="Studiu: Între 4 şi 5 milioane de străini se află ilegal în Europa"/>
    <meta property="og:description" content="Între 3,9 şi 4,8 milioane de imigranţi ilegali se aflau în Europa în anul 2017, majoritatea bărbaţi tineri sosiţi recent, o cifră ''relativ redusă'' şi în scădere faţă de anul precedent, potrivit unui studiu realizat de institutul american Pew"/>
  </head>
  <body>
    <article>
      <h1>Studiu: Între 4 şi 5 milioane de străini se află ilegal în Europa</h1>
      <address><time datetime="2019-11-14T20:14:09+00:00">14 Nov 2019, 20:14</time> by <a rel="author">Jurnal.md</a></address>
      <p>
        <b>Între 3,9 şi 4,8 milioane de imigranţi ilegali se aflau în Europa în anul 2017, majoritatea bărbaţi tineri sosiţi recent, o cifră ''relativ redusă'' şi în scădere faţă de anul precedent, potrivit unui studiu realizat de institutul american Pew</b>
      </p>
      <p>„Mai puţin de 1% din cele circa 500 de milioane de persoane în Europa erau imigranţi ilegali în 2017, faţă de 3% din cele 325 de milioane de persoane în SUA'', scrie acest institut în studiul său comparativ.</p>
      <p>În document se precizează că noţiunea de „Europa” cuprinde în acest caz statele UE plus Elveţia, Norvegia, Islanda şi Liechtenstein (state membre ale Asociaţiei Europene de Liber Schimb - AELS), iar imigranţii ilegali sunt consideraţi a fi aceia care au trecut graniţa clandestin, al căror titlu de sejur a expirat, cei care au fost expulzaţi, dar încă nu au plecat, şi migranţii a căror cerere de azil este în curs de examinare.</p>
      <p>În ce priveşte regiunile din care provin imigranţii clandestini ajunşi în ţările europene, circa 30% sunt originari din Asia (inclusiv Afganistan), 23% din ţările europene care nu fac parte din UE sau AELS, 21% din Africa de Nord şi Orientul Mijlociu, 17% din Africa subsahariană şi 8% de pe continentul american.</p>
      <p>Majoritatea imigranţilor clandestini sunt bărbaţi cu vârste sub 35 de ani veniţi în Europa în ultimii cinci ani, iar jumătate dintre ei sunt solicitanţi de azil.</p>
      <p>Ţările europene care găzduiesc cel mai mare număr de imigranţi ilegali sunt Germania şi Marea Britanie, aproximativ 1,2 milioane fiecare, urmate de Italia şi Spania, aceste patru ţări găzduind împreună circa 70% din numărul total al acestor imigranţi.</p>
      <p>În Franţa sunt mai puţin imigranţi ilegali decât în Italia, circa 400.000 faţă de circa 700.000, lucru pus în acest studiu pe seama posibilităţilor mai bune de legalizare a şederii în Franţa faţă de Italia, aceasta din urmă fiind şi prima destinaţie a migranţilor ce debarcă în Europa după ce au traversat Mediterana.</p>
    </article>
  </body>
</html>