<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=394&amp;docID=328116&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-14T19:24:00+00:00"/>
    <meta property="og:title" content="&quot;עברתי עינוי בטורקיה&quot;: פלט מדבר על הכל"/>
    <meta property="og:description" content="השנתיים הקשות והתקופה המצוינת בחיפה. ההולנדי בראיון"/>
  </head>
  <body>
    <article>
      <h1>"עברתי עינוי בטורקיה": פלט מדבר על הכל</h1>
      <h2>השנתיים הקשות והתקופה המצוינת בחיפה. ההולנדי בראיון</h2>
      <address><time datetime="2019-11-14T19:24:00+00:00">14 Nov 2019, 19:24</time> by <a rel="author">מערכת אתר ערוץ הספורט</a></address>
      <p>הרבה פעמים חובבי הכדורגל הישראלי מסתקרנים לדעת מה קורה עם הזרים שפעם נחתו כאן בארץ ועזבו. איפה הם היום? האם הם התקדמו אחרי הקדנציה שלהם בקבוצות של ליגת העל? בגזרה של <a href="http://www.sport5.co.il/Player/163/10122/%D7%92%D7%9C%D7%99%D7%99%D7%A0%D7%95%D7%A8-%D7%A4%D7%9C%D7%98">גליינור פלט</a>, אקס הפועל באר שבע ומכבי חיפה, קיים סיפור חריג ביותר לפיו החלוץ סבל מהמעבר לליגה הטורקית ואף הגדיר את התקופה שלו שם כ"עינוי".</p>
      <p>נתחיל מההתחלה. ההולנדי עזב את הירוקים מהכרמל בחלון ההעברות של ינואר 2017 וחתם בשורות אלאניספור הטורקית. אולם, רצף של אירועים והתרחשויות הפכו את השהות שלו במועדון לסיוט שהוא לא ציפה לו. המאמן שהביא אותו פוטר, והמחליף ראה בו כשחקן מיותר. בראיון לאתר בלגי פלט אמר: "המאמן החדש לא הכיר אותי ולא רצה אותי. כשדיברתי עם הנשיא הוא אמר לי בפשטות - 'אין לך מקום פה, אתה חייב לעזוב. לך מפה'. אבל אמרתי לו שיש לי חוזה ושאני רוצה להישאר".</p>
      <p>מכאן, החלוץ לא ציפה שירגיש תקוע במה שהוא הגדיר בתור "בית הכלא של עצמו". התקופה שלו בחיפה לפיו הייתה "הטובה ביותר בקריירה", אבל המעבר לטורקיה, שהיה אמור להיות שדרוג מבחינתו, הפך את חייו לאומללים ביותר. "ככל שנשארתי יותר זמן, כך הם ראו בי כיותר מרגיז", הסביר פלט. "הם רצו לפגוע בי כי חשבו שאני פוגע במועדון. זה הרגיש כמו שנתיים של כלא, ממש התעללו בי. גרמו לי להתאמן שלוש פעמים ביום, להתייצב בשש בבוקר. ממש רצו שמשהו רע יקרה לי ואחליט פשוט לקום ולעזוב הכל".</p>
      <p>בסופו של דבר הסבל הגיע לסיומו כשבקיץ האחרון החלוץ קיבל את מה שביקש והצליח לעזוב בחזרה הביתה להולנד כדי לחתום בשורות טלסטאר מהליגה השנייה. "זה כאילו שהם הבינו שהם עינו אותי", סיכם השחקן. מאז שעבר לטורקיה בתחילת 2017 הוא שותף ב-10 משחקים בלבד ויובש לחלוטין עד אותו מעבר להולנד. העונה הוא כבר עם 12 הופעות וארבעה שערים, בהחלט אפשר לומר שהוא מציל לעצמו כעת את הקריירה.</p>
      <figure>
        <iframe data-src="https://twitter.com/hlnsport/status/1195008003419697152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>