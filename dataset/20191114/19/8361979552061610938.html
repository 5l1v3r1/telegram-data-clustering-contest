<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/14-listopada-strategiya-ukrajini-i-habar-dlya-trampa-50053626.html"/>
    <meta property="og:site_name" content="НВ"/>
    <meta property="article:published_time" content="2019-11-14T19:55:00+00:00"/>
    <meta property="og:title" content="14 листопада: Стратегія України і хабар для Трампа"/>
    <meta property="og:description" content="Президенти США і Туреччини поскаржилися на Францію, молдавани і поляки отримали нові уряди, а Туск пообіцяв Лондону повний занепад"/>
  </head>
  <body>
    <article>
      <h1>14 листопада: Стратегія України і хабар для Трампа</h1>
      <h2>Президенти США і Туреччини поскаржилися на Францію, молдавани і поляки отримали нові уряди, а Туск пообіцяв Лондону повний занепад</h2>
      <address><time datetime="2019-11-14T19:55:00+00:00">14 Nov 2019, 19:55</time> by <a rel="author">Іван Яковина</a></address>
      <p>1. Почати сьогодні хочу з важливого інтерв'ю міністра закордонних справ України Вадима Пристайка, в якому він <a href="https://nv.ua/ukr/ukraine/politics/vadim-pristayko-rosiya-putin-i-zelenskiy-novini-ukrajini-50053487.html">розповів про головні принципи зовнішньої політики Києва</a> на цей момент. Він сказав, що зустріч у «Нормандському форматі» готова, що Україна може вийти з Мінського процесу, якщо він буде неефективний, що втручатися в американські справи Київ не має наміру і що підготовка до чергового обміну полоненими вже триває. Мені ж сподобалося, що Пристайко прямо говорить про можливість переграти Росію на зовнішньополітичній арені. А то в останні роки чомусь стало модним говорити, що страшного і жахливого Путіна переграти просто неможливо.</p>
      <p>2. Дональд Трамп сьогодні <a href="https://nv.ua/ukr/world/countries/tramp-pro-sviy-impichment-naybilshe-shahraystvo-novini-ssha-50053411.html">барвисто коментував</a> початок публічної частини процедури його імпічменту. Думаю, тут варто повністю цитату навести: «Те, що зараз відбувається, — це найбільше шахрайство в історії американської політики. Демократи хочуть забрати вашу зброю, ваше медичне страхування, нівелювати ваші голоси на виборах, забрати вашу свободу, суддів, яких ви підтримуєте, вони хочуть забрати все». Думаю, Трамп перебільшує — демократи це не монгольська кіннота і не іншопланетні загарбники. А забрати вони хочуть трон у нинішнього президента. У цьому, власне, і полягає сенс політики.</p>
      <p>3. Сьогодні спікер Палати представників Конгресу Ненсі Пелосі <a href="https://nv.ua/ukr/world/geopolitics/impichment-trampa-prezidenta-ssha-zvinuvatili-v-pidkupi-ukrajinu-50053594.html">вперше назвала відносини Трампа й України «спробою підкупу</a>». Це дуже важлива подія, бо в Конституції США тільки «зрада» і «хабарництво» згадані як достатні підстави для імпічменту президента. Мабуть, зараз Трампа будуть підганяти під варіант з хабарами. Одна тільки проблема: я з пояснення Пелосі не зрозумів, хто кого підкуповував — Україна Трампа обіцянкою розслідувати Байдена чи Трамп Україну обіцянкою розморозити їй військову допомогу. Тут демократам треба б визначитися.</p>
      <p>4. Трамп сьогодні приймав у себе в Білому домі турецького султана Реджепа Таїпа Ердогана, чиї війська посто зараз проводять етнічні чистки на півночі Сирії. Після цієї зустрічі президент США зробив низку заяв, серед яких <a href="https://nv.ua/ukr/world/geopolitics/tramp-prokomentuvav-slova-makrona-pro-smert-mozku-nato-50053391.html">була така</a>: «Ми разом з Туреччиною дуже розчаровані заявою, зробленою Францією у зв’язку із зобов’язаннями і НАТО». У цій заяві Еммануель Макрон оголосив, що США і Туреччина дуже далеко відійшли від основних принципів НАТО і фактично ведуть власну політику без оглядки на альянс, у якого «настала смерть мозку». По суті, Макрон звинуватив США і Туреччину в руйнуванні НАТО. Трамп розуміє, що розпад НАТО йому не пробачать навіть республіканці, тому зараз і намагається відбрехатися. Втім, я не впевнений, що йому вдасться: європейці вже не вірять жодному слову президента США.</p>
      <p>5. Ердоган скористався перебуванням у Білому домі, <a href="https://nv.ua/ukr/world/geopolitics/erdogan-zayaviv-trampu-pro-ganebniy-krok-ssha-detali-50053443.html">щоб розкритикувати рішення Конгресу</a> США визнати масове вбивство вірмен в Османській імперії в 1915 році геноцидом. За його словами, треба створити комісію і розслідувати подію, а тільки потім робити висновки. Хоча і без комісій зрозуміло, що на початку Першої світової війни турецька армія масово вирізала християнське (передусім вірменське, населення), внаслідокі чого було вбиті й вигнано з місць свого проживання мільйони людей. Зараз Туреччина стверджує, що нічого такого не було, а якщо й було, то не в таких масштабах, а якщо і таких, то це була військова необхідність, оскільки вірмени були «зрадниками».</p>
      <p>6. Досить цікаво, що Ердоган, покористувавшись Трампом, його запрошенням у Білий дім і дозволом вбивати курдів, сам <a href="https://nv.ua/ukr/world/geopolitics/erdogan-rizko-vidpoviv-ssha-na-propoziciyu-zaminiti-s-400-na-patriot-50053578.html">показав президенту США середній палець</a>. Трамп уже давно домагається, щоб Туреччина відмовилася від закупівель російських комплексів ППО С-400. США побоюються, що за допомогою цих комплексів росіяни дізнаються всі секрети ППО НАТО, а також зрозуміють, як треба вистежувати і збивати новітні американські літаки F-35. Сьогодні Ердоган сказав, що розуміє занепокоєння американців, але від купівлі російських ракет не відмовиться. Виходить, що Трампу дали копняка під зад у нього вдома і в найважливішому для обороноздатності США питанні. А він — втерся. Це просто неймовірно. Думаю, президент Рональд Рейган сьогодні кілька разів у труні перевернувся.</p>
      <p>7. Молдавани і поляки сьогодні обзавелися новими прем'єр-міністрами. У Кишиневі парламент <a href="https://nv.ua/ukr/world/countries/u-moldovi-zatverdili-noviy-uryad-iona-kiku-50053581.html">затвердив склад нового уряду</a> на чолі з прем'єр-міністром Іоном Кіку. З огляду на все, більше половини міністрів у його уряді будуть представлені проросійськими соціалістами. У Польщі ж сталося <a href="https://nv.ua/ukr/world/countries/mateush-moravyeckiy-prinacheniy-prem-yerom-polshchi-50053566.html">перепризначення Матеуша Моравецького</a> від правих консерваторів із партії PiS. Таким чином, цю країну чекають ще п’ять років правління релігійно-консервативного уряду, який скептично ставиться до ЄС і не дуже любить Україну. Втім, Росію вони не люблять ще сильніше.</p>
      <p>8. Ну й останнє на сьогодні. Глава Європейської ради Дональд Туск <a href="https://nv.ua/ukr/world/geopolitics/tusk-pro-brexit-ce-realniy-kinec-britanskoji-imperiji-novini-svitu-50053521.html">сьогодні сказав</a>, що після виходу з Євросоюзу Великобританія втратить вагу і значення в сучасному світі й остаточно перестане бути імперією. «Після свого відходу Великобританія стане аутсайдером, другосортним гравцем», — підсумував Туск. Тут я б з ним посперечався. По-перше, в сфері культури Британія точно ще довго відіграватиме не меншу роль, аніж вся інша Європа разом взята, а розпадатися цій країні теж ще є куди. Після Брекзиту Шотландія і Північна Ірландія напевно попросяться на вихід.</p>
    </article>
  </body>
</html>