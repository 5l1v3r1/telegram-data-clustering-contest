<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/politics/panagiotopoulos-stoxos-na-ftiaksoume-ta-dika-mas-made-in-greece-mi-epandromena-uav/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T19:59:36+00:00"/>
    <meta property="og:title" content="Παναγιωτόπουλος : Στόχος να φτιάξουμε τα δικά μας «made in Greece» μη επανδρωμένα UAV"/>
    <meta property="og:description" content="Απαντώντας σε σχετικές ερωτήσεις, ο υπουργός Εθνικής Άμυνας δήλωσε ότι είμαστε ανοικτοί στις προτάσεις για την ενίσχυση της αποτρεπτικής ισχύος των Ενόπλων Δυνάμεων στη βάση των εισηγήσεων των αρμοδίων επιτελείων"/>
  </head>
  <body>
    <article>
      <h1>Παναγιωτόπουλος : Στόχος να φτιάξουμε τα δικά μας «made in Greece» μη επανδρωμένα UAV</h1>
      <h2>Απαντώντας σε σχετικές ερωτήσεις, ο υπουργός Εθνικής Άμυνας δήλωσε ότι είμαστε ανοικτοί στις προτάσεις για την ενίσχυση της αποτρεπτικής ισχύος των Ενόπλων Δυνάμεων στη βάση των εισηγήσεων των αρμοδίων επιτελείων</h2>
      <address><time datetime="2019-11-14T19:59:36+00:00">14 Nov 2019, 19:59</time> by <a rel="author">ΤοΒΗΜΑ Team</a></address>
      <p>Τη σύσταση ενδιάμεσου φορέα στο υπουργείο Εθνικής ‘Αμυνας, για την αυτόνομη διαχείριση των κοινοτικών κονδυλίων μέσω του ΕΣΠΑ, που αφορούν στην καινοτομία και την έρευνα επ΄ωφελεία της εθνικής άμυνας και ασφάλειας, εξήγγειλε μεταξύ άλλων, ο αρμόδιος υπουργός Νικόλαος Παναγιωτόπουλος στο πλαίσιο της ενημερωτικής συνάντησης που είχε σήμερα με τους στρατιωτικούς συντάκτες.</p>
      <p>Ο υπουργός Εθνικής Άμυνας, εκτίμησε ότι έχει γίνει πολύ καλή δουλειά στη ΓΔΑΕΕ, εξήγησε ότι θα αξιοποιηθούν κονδύλια από το τρέχον ΕΣΠΑ και επισήμανε ότι το ευρωπαικό επενδυτικό πρόγραμμα της νέας περιόδου μετά το 2020, αναφέρεται σε δράσεις, έργα και επενδύσεις που αφορούν στην άμυνα, την ασφάλεια, τα συστήματα εποπτείας και τη διαχείριση πληροφοριών.</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <h3>Αναλύοντας τις προτεραιότητες του υπουργείου για την επίλυση χρονιζόντων προβλημάτων, ο κ. Παναγιωτόπουλος ανέφερε τις εξής:</h3>
      <ul>
        <li>Την προώθηση προς ψήφιση στη Βουλή της σύμβασης για την αναβάθμιση των F-16.</li>
        <li>Θα ακολουθήσουν, η σύμβαση για τον εκσυγχρονισμό των MIrage-2000 και το πλάνο ανάπτυξης για την ΕΑΒ. Ειδικώτερα, ο κ. Παναγιωτόπουλος παρατήρησε ότι η αναβάθμιση των F-16 θα δώσει τη δυνατότητα στην Ελληνική Αεροπορική Βιομηχανία να αναλάβει και άλλες δουλειές εκσυγχρονισμού σε περιφερειακό επίπεδο. Σημειώνεται ότι σήμερα συζητείται στη Βουλή η τροπολογία του υπουργείου Εθνικής ‘Αμυνας για την απαλλαγή από τους δασμούς των ανταλλακτικών στα αεροσκάφη F-16. Πρόθεση του υπουργείου είναι να υπερψηφιστεί περί τα τέλη Νοεμβρίου, αφού θα έχει προηγηθεί αναλυτική ενημέρωση της επιτροπής Εξωτερικών Υποθέσεων και Άμυνας, καθώς και της υποεπιτροπής Εξοπλιστικών της Βουλής,</li>
        <li>Την επικύρωση των συμφωνιών για την αναβάθμιση της αμυντικής συνεργασίας με τις ΗΠΑ και στη συνέχεια με το Ισραήλ, με βάση τις πολιτικές εξελίξεις στη χώρα.</li>
        <li>Όσον αφορά στις γαλλικές φρεγάτες, αναμένεται η εισήγηση του Πολεμικού Ναυτικού σχετικά με τις απαιτήσεις του και η εξεύρεση τρόπου χρηματοδότησης του προγράμματος το οποίο έχει πολύ δρόμο. Προέχει η άμεση κάλυψη των υφισταμένων αναγκών του Πολεμικού Ναυτικού , πρόσθεσε.</li>
        <li>Περί τα τέλη του έτους αναμένεται η καθέλκυση μιας ακόμη πυραυλακάτου, της «ΤΠΚ 6»,</li>
        <li>Όσον αφορά στα ναυπηγεία,ο κ. Παναγιωτόπουλος αφού παρατήρησε ότι η διαδικασία για τη λειτουργία τους αφορά στα συναρμόδια υπουργεία Οικονομικών και Ανάπτυξης, σχολίασε ότι η εξεύρεση σχήματος για την λειτουργία τους θα πρέπει να εξυπηρετεί και τις ανάγκες των Ενόπλων Δυνάμεων και την ανάταση της αμυντικής βιομηχανίας,</li>
        <li>Θα ακολουθήσουν παρεμβάσεις για την καλυτέρευση των συνθηκών του προσωπικού και την ποιοτική αναβάθμιση της θητείας.</li>
        <li>Όσον αφορά στο μεταναστευτικό, ο κ.Παναγιωτόπουλος ανέφερε ότι αποτελεί τη μεγάλη αγωνία του πρωθυπουργού Κυριάκου Μητσοτάκη, και ότι ζητήθηκε η συνδρομή του υπουργείου, που αφορά κυρίως στην εξεύρεση χώρων και στην υποστήριξη με τεχνικά μέσα και προσωπικό, για την περαιτέρω ενίσχυση της εποπτείας ελέγχου των συνόρων.</li>
      </ul>
      <h3>«Στρατηγικός στόχος τα »made in Greece» μη επανδρωμένα αεροσκάφη UAV»</h3>
      <p>Απαντώντας σε σχετικές ερωτήσεις, ο υπουργός Εθνικής Άμυνας δήλωσε ότι είμαστε ανοικτοί στις προτάσεις για την ενίσχυση της αποτρεπτικής ισχύος των Ενόπλων Δυνάμεων στη βάση των εισηγήσεων των αρμοδίων επιτελείων.</p>
      <p>Όπως έγινε γνωστό, η αμερικανική πλευρά έχει προτείνει την απόκτηση 1000 τεθωρακισμένων οχημάτων μεταφοράς προσωπικού, καθώς και την αγορά μη επανδρωμένων αεροχημάτων (UAV).</p>
      <p>Αντίστοιχα η ισραηλινή πλευρά έχει προτείνει την προμήθεια UAV μέσω leasing. Στρατηγικός στόχος όμως, όπως είπε, είναι η δημιουργία γραμμής παραγωγής για το ελληνικό UAV, σε συνεργασία με πανεπιστήμια και κυρίως το Αριστοτέλειο Πανεπιστήμιο Θεσσαλονίκης την αμυντική βιομηχανία και χρηματοδότηση μέσω του ΕΣΠΑ.</p>
      <p>Το υπουργείο προετοιμάζεται να κάνει τις σχετικές εισηγήσεις, καθώς όλες οι προμήθειες τελούν υπό την έγκριση του ΚΥΣΕΑ, στη βάση των επιχειρησιακών αναγκών των επιτελείων και της εξεύρεσης πόρων για την χρηματοδότηση των προγραμμάτων, που είναι και το μεγαλύτερο ζήτημα την περίοδο που διανύει η χώρα, κατέληξε ο κ. Παναγιωτόπουλος.</p>
      <p>Στην ενημέρωση παρόντες ήταν ο υφυπουργός Εθνικής Άμυνας Αλκιβιάδης Στεφανής και ο γενικός γραμματέας του ΥΠΕΘΑ Αντώνης Οικονόμου.</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
    </article>
  </body>
</html>