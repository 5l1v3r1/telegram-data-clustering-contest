<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/brief-from-brussels-eurwvouleutes-antidroun-sto-polwniko-nomosxedio-gia-sexoualikh-agwgh"/>
    <meta property="og:site_name" content="euronews"/>
    <meta property="article:published_time" content="2019-11-14T19:15:47+00:00"/>
    <meta property="og:title" content="Brief from Brussels: Στο στόχαστρο της ευρωβουλής η Πολωνία"/>
    <meta property="og:description" content="Η εκπομπή παρουσιάζει ακόμα τι είπαν στις ακροάσεις τους οι τρεις υποψήφιοι επίτροποι"/>
  </head>
  <body>
    <article>
      <h1>Brief from Brussels: Στο στόχαστρο της ευρωβουλής η Πολωνία</h1>
      <address><time datetime="2019-11-14T19:15:47+00:00">14 Nov 2019, 19:15</time> by <a rel="author">Nikoletta Kritikou </a></address>
      <p>Την πλήρη αντίθεση τους με το νομοσχέδιο της πολωνικής κυβέρνησης, το οποίο ποινικοποιεί την εκπαίδευση για θέματα σεξουαλικής διαπαιδαγώγησης, εξέφρασαν τα μέλη του Ευρωπαικού Κοινοβουλίου.</p>
      <p>Οι Πολωνοί βουλευτές υποστηρίζουν ότι στόχος τους είναι να προστατέψουν τα παιδιά από την παιδοφιλία.</p>
      <p>
        <b>Σύμφωνα με το νομοσχέδιο, οποιοσδήποτε ενισχύει ή αποδέχεται την σεξουαλική συνεύρεση η οποιαδήποτε άλλη σεξουαλική δραστηριότητα με παιδιά και έχει να κάνει με την ανατροφή τους, την εκπαίδευση, την κοινωνική περίθαλψη και την σχολική τους επιμόρφωση μπορεί να καταδικαστεί μέχρι και σε 3 χρόνια ποινή φυλάκισης.</b>
      </p>
      <p>Η Μπεάτα Κέμπα, ευρωβουλευτής από την Πολωνία της ομάδας Συντηρητικών και Μεταρρυθμιστών, τόνισε: <i>«Αυτή η παράγραφος έχει τον τίτλο «σταματήστε την παιδοφιλία». Αυτός ο νόμος δεν έχει αναφορές σε εκπαιδευτικά θέματα. Μόνο ενισχύει την παιδοφιλία».</i></p>
      <p>Σύμφωνα με το Πολωνικό Σύνταγμα, το νομοσχέδιο ενισχύει την προστασία των παιδιών όπως προβλέπεται από την Διακήρυξη για την Προστασία των Παιδιών που ακολουθεί και η ΕΕ.</p>
      <p>Ο φόβος είναι ότι η γλώσσα που θα χρησιμοποιηθεί θα έχει επιπτώσεις στο πως θα συζητηθεί το θέμα στις τάξεις των σχολείων.</p>
      <p>Κάποιοι από τους ευρωβουλευτές θεωρούν πως για το θέμα δεν πρέπει να αποφανθούν οι βουλευτές της Πολωνίας.</p>
      <p>Ο Ράσμους Άντερσεν, Γερμανός ευρωβουλευτής των Πρασίνων δήλωσε: <i>«Για εμάς είναι θέμα ανθρωπίνων δικαιωμάτων και εάν οι οργανώσεις για την προάσπισή τους για παράδειγμα στην Πολωνία λένε πως χρειάζονται την βοήθεια μας τότε για εμάς είναι σημαντικό».</i></p>
      <p>Ειδικοί σε θέματα σεξουαλικής διαπαιδαγώγησης εκτιμούν πως εάν σταματήσουν τα μαθήματα σεξουαλικής διαπαιδαγώγησης, αυτό θα έχει δραματικές επιπτώσεις για τους νέους.</p>
      <p>Ο Γουάνες Μάγκιτς, ειδικός σεξουαλικής διαπαιδαγώγησης σημείωσε: <i>«Σε σύντομο χρονικό διάστημα θα δείτε αύξηση στον αριθμό των αμβλώσεων, και του αριθμού των κρουσμάτων της σεξουαλικής βίας ανάμεσα στους νέους. Θα δείτε ομοφοβικά περιστατικά τα οποία θα οδηγήσουν σε κατάθλιψη και αυτοκτονίες στην LGBT κοινότητα».</i></p>
      <p>Το Ευρωπαϊκό Κοινοβούλιο καλεί τις κυβερνήσεις της ΕΕ να ασκήσουν πιέσεις στην Πολωνία για την απόσυρση του επίμαχου νομοσχεδίου.</p>
      <h3>Ακροάσεις στο Ευρωπαϊκό Κοινοβούλιο των τριών υποψήφιων Επιτρόπων</h3>
      <p>Ο <b>Τιερί Μπρετόν</b> είναι ο δεύτερος Γάλλος υποψήφιος για τη θέση του Επιτρόπου αρμόδιου για την εσωτερική αγορά.</p>
      <p>Ο τίτλος κρύβει ένα τεράστιο πολιτικό πεδίο, καθώς περιλαμβάνει επίσης τη βιομηχανική πολιτική, την ψηφιακή αγορά, την άμυνα και το διάστημα.</p>
      <p>Ο Μπρετόν ξεκαθάρισε ότι δεν υπάρχει κίνδυνος σύγκρουσης συμφερόντων:</p>
      <p>
        <i>«Υπάρχει μόνο μια λύση που είναι να είσαι ριζοσπάστης. Το λέω έχοντας στο μυαλό μου μόνο το γενικό συμφέρον, αποκλειστικά και με απόλυτη ανεξαρτησία. Συνεπώς παρουσιάζομαι μπροστά σας σήμερα χωρίς να έχω κανένα περιουσιακό συμφέρον σε καμια επιχείρηση. Αυτό σημαίνει πολύ ξεκάθαρα ότι ξεπούλησα όλες τις μετοχές που είχα στην κατοχή μου προτού εμφανιστώ ενώπιόν σας. Παραιτήθηκα επίσης απ 'όλα τα αξιώματά μου και το εννοώ!»</i>
      </p>
      <p>Το θέμα της ακεραιότητας του Γάλλου υποψηφίου απασχόλησε ιδαίτερα την ακρόαση. Σε αυτό το σημείο είχε σκοντάψει η προηγούμενη υποψήφια της Γαλλίας, Σιλβί Γκουλάρ. Τις κατηγορίες για σύγκρουση συμφερόντων εξαπέλυσαν οι Πράσινοι και η ριζοσπαστική αριστερά.</p>
      <p>Ο Ούγγρος <b>Όλιβερ Βάρελι</b> φιλοδοξεί να γίνει ο νέος Επίτροπος της ΕΕ αρμόδιος για τη διεύρυνση.</p>
      <p>Κατά την ακρόασή του, αποστασιοποιήθηκε από τις πολιτικές του Βίκτορ Όρμπαν και δεσμεύτηκε να υπηρετήσει μόνο τα συμφέροντα της ΕΕ, λέγοντας χαρακτηριστικά:</p>
      <p>
        <i>«Πρέπει να συνεχίσουμε να διαδίδουμε τη δημοκρατία, την ευημερία και το κράτος δικαίου στην καρδιά της ηπείρου μας που είναι τα Δυτικά Βαλκάνια. Είναι προς το δικό τους και το δικό μας συμφέρον».</i>
      </p>
      <p>Ο Βάρελι είναι η δεύτερη επιλογή της Ουγγαρίας για τη θέση του επιτρόπου, καθώς ο πρώην υπουργός δικαιοσύνης, Λάσλο Τρότσανι, είχε απορριφθεί λόγω σύγκρουσης συμφερόντων.</p>
      <p>Η <b>Αντίνα Βαλεάν</b> από τη Ρουμανία αναμένεται να οριστεί νέα Επίτροπος Μεταφορών της ΕΕ.</p>
      <p>Ευρωβουλευτής από το 2007, μέλος του Ευρωπαϊκού Λαϊκού Κόμματος, υποστήριξε σθεναρά την πρόταση της Ούρσουλα φον ντερ Λάιεν για μια πράσινη συμφωνία, τονίζοντας τη σημασία των φιλικών προς το περιβάλλον μεταφορών:</p>
      <p>
        <i>«Μια Ευρωπαϊκή Πράσινη Συμφωνία πρέπει να διασφαλίζει ότι οι Ευρωπαίοι μπορούν να έχουν πρόσβαση στη βιώσιμη και έξυπνη κινητικότητα. Η οικολογική στροφή της κινητικότητας πρέπει να εξυπηρετεί τις επιχειρήσεις και την οικονομία με τον καλύτερο δυνατό τρόπο».</i>
      </p>
      <p>Η Βαλεάν, ειδική σε θέματα μεταφορών, ήταν η μια από τους δύο υποψηφίους που πρότεινε η ρουμανική κυβέρνηση, μετά την απόρριψη της σ υμπατριώτισσάς τους, Ροβάνα Πλαμπ. Την έπελεξε η νέα πρόεδρος της Ευρωπαϊκής Επιτροπής Ούρσουλα φον ντερ Λάιεν.</p>
    </article>
  </body>
</html>