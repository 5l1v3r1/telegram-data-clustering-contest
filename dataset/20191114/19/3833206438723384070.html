<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Kmetut-na-obshtina-Stamboliiski-startira-vtoriya-si-mandat-udarno-s-porednata-nagrada-913923"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T19:01:00+00:00"/>
    <meta property="og:title" content="Кметът на община Стамболийски стартира втория си мандат ударно - с поредната награда"/>
    <meta property="og:description" content="Кметът на община Стамболийски Георги Мараджиев стартира втория си мандат ударно - с поредната наград..."/>
  </head>
  <body>
    <article>
      <h1>Кметът на община Стамболийски стартира втория си мандат ударно - с поредната награда</h1>
      <address>
        <time datetime="2019-11-14T19:01:00+00:00">14 Nov 2019, 19:01</time>
      </address>
      <p>Кметът на община Стамболийски Георги Мараджиев стартира втория си мандат ударно - с поредната награда. Тя е  годишната награда на "Фондация за прозрачни регламенти" в категория "Най-добра практика за партньорство между общинска администрация и граждани за реализиране на прозрачност в действията на администрацията" и е под формата на статуетка и грамота.</p>
      <p>След една година г-н Мараджиев трябва да върне статуетката във Фондацията, за да отиде при негов приемник в добрите общински практики. Практиката, заради която кметът на Стамболийски получи приза е "Открита приемна на кмета“. Приемната бе създадена преди три години и до края на първия мандат на Георги Мараджиев работеше редовно. Ще продължи и през настоящия мандат, като ще стартира веднага след зимата.</p>
      <p>Тя се организира на площада на ул. "Търговска“ в град Стамболийски, където има поставени специални маса и столове за кмета и гражданите. Редовно в приемната участват и зам.-кметовете, както и началниците на отдели в общинската администрация.</p>
      <p>Одобрението от страна на гражданите за този директен контакт с администрацията е голямо, заради възможността бързо да се посочат проблемите, някои от които се решават на място в приемната. Наградата бе връчена на кмета по време на заседанието на Регионалния съвет за развитие на Южен централен район, което се проведе днес в Смолян.</p>
      <p>Практиката на Стамболийски бе презентирана пред кметовете на другите общини и областни управители, които участваха във форума. Част от тях  проявиха интерес и желание да направят подобни приемни в своите общини.</p>
    </article>
  </body>
</html>