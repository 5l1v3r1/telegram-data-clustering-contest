<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/merkely-bela-tizennegy-eves-korban-kell-megnyernunk-az-egeszsegugy-leendo-dolgozoit"/>
    <meta property="og:site_name" content="infostart"/>
    <meta property="article:published_time" content="2019-11-14T19:43:00+00:00"/>
    <meta property="og:title" content="Merkely Béla: tizennégy éves korban kell megnyernünk az egészségügy leendő dolgozóit"/>
    <meta property="og:description" content="Az egészségügyben fontos a szakdolgozók középfokú oktatása, mert aki fiatal korában kerül közel a szakmához, várhatóan több ideig a kórházakban marad. Ezért is előnyös az, hogy a Semmelweis Egyetem már négy szakképző középfokú iskolát tart fenn – mondta az InfoRádió Aréna című műsorában az egyetem rektora."/>
  </head>
  <body>
    <article>
      <h1>Merkely Béla: tizennégy éves korban kell megnyernünk az egészségügy leendő dolgozóit</h1>
      <address><time datetime="2019-11-14T19:43:00+00:00">14 Nov 2019, 19:43</time> by <a rel="author">Infostart / InfoRádió</a></address>
      <h3>Az egészségügyben fontos a szakdolgozók középfokú oktatása, mert aki fiatal korában kerül közel a szakmához, várhatóan több ideig a kórházakban marad. Ezért is előnyös az, hogy a Semmelweis Egyetem már négy szakképző középfokú iskolát tart fenn – mondta az InfoRádió Aréna című műsorában az egyetem rektora.</h3>
      <p>Idén augusztus 1-jével négy egészségügyi köznevelési intézmény került a Semmelweis Egyetemhez. Az iskolákban nappali rendszerű és felnőttoktatási formában is tanulhatnak a diákok. A fiatalok már 14 évesen az egészségügyi munka közelébe kerülhetnek – hangsúlyozta Merkely Béla, a Semmelweis Egyetem rektora az InfoRádió Aréna című műsorában.</p>
      <p>"Akkor a fejlődésüknek azon stádiumában vannak, ami talán a legérzékenyebb.</p>
      <blockquote>A beteg iránti empatikus, talán csúnya, de altruista hozzáállással ekkor azonosulnak: maguk elé sorolják a beteget és hátravonulnak."</blockquote>
      <p>Az egyetem vezetője az InfoRádió Aréna című műsorában hozzátette, hogy az iskolák egy új koncepció szerint működnek, a tanulók technikumszerű képzést kapnak.</p>
      <p>"A négy középiskolai év mellé egy év gyakorlatot rendelnénk, ami már az egyetem klinikáin folyna, ezzel együtt képeznénk a szakdolgozókat. Innen persze lehet fölfele még a különböző érdeklődésnek megfelelően választani, dietetikussá, védőnővé, bármivé lehet válni. De az is lehetséges, hogy aki az ágy mellé szeretne kerülni, a betegellátásban szeretne dolgozni mihamarább vagy specializálódni intenzív, illetve gyermekellátásra, annak is megteremtsük a lehetőségét."</p>
      <p>Az elmúlt évtizedekben ez a gyakorlat megszűnt – emlékeztetett Merkely Béla, aki hozzátette, hogy amikor a szakdolgozókat csak felsőfokú intézményben képezték, akkor korábban elkerültek a kórházi ágytól.</p>
      <p>"És például a gyógyszeripar vagy a biotechnológiai ipar vette fel ezeket az embereket, a kórházakba viszonylag kevesen jelentkeztek, de a Semmelweis Egyetemnek most végre van négy középiskolája."</p>
      <p>Merkely Béla szerint a fiatalok motivációját hosszú távon is fent lehet tartani. Ehhez a szakmának kellően érdekesnek kell lennie, és fontos, hogy a vezető bizonyos élethelyzetekben például rugalmasan kezelje a munkaidőt.</p>
      <p>Azt is elmondta, a klinikum egyre inkább középpontba kerül, a kutatás és az innováció pedig még hangsúlyosabbá válik a Semmelweis Egyetemen.</p>
      <blockquote>"Ahhoz, hogy azt a hatalmas fejlődést, amit a technológia az orvostudománynak ad, valahogy ki tudják aknázni, ahhoz pénz kell. A bevételt kutatásból és innovációból lehet megteremteni.</blockquote>
      <p>Ezt tovább forgatva lényegesen tudjuk javítani a betegellátás minőségét."</p>
      <p>Merkely Béla úgy fogalmazott: a Semmelweis Egyetem ezáltal a magyar betegellátás felfrissítő motorja lehet.</p>
      <p>"Itt az új technológiák, az új módszerek bevezetése, ami legfőképpen az egyetem feladata. Ilyen szempontból nálunk koncentrálódik a tudás."</p>
      <p>A Városmajori Szív- és Érgyógyászati Klinika igazgatója azt mondta: ahhoz, hogy egy intézmény az élmezőnybe tartozzon, legfőképpen jó szakemberekre van szükség. Ha pedig az egyetem kutatási színvonala erős, akkor visszatérhetnek a magyar kutatók.</p>
      <p>"Azt gondolom, mi lennénk a mágnes a kérdésben. Ha egy ilyen típusú gyógyító, oktató, kutató, innovatív intézmény létezik, az az összes többi betegellátó intézményre pozitív hatással bír."</p>
      <p>Az új technológiák néhány éven belül a közellátás részévé válnak, és mivel idővel a mindennapi tevékenység részét képezik, a költségük is jelentősen csökken – tette hozzá a SE rektora.</p>
      <figure>
        <iframe src="https://www.youtube.com/embed/XuFnpi0s4iQ" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/EoPIYwL_WKI" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI Fotó: Sóki Tamás</i>
      </p>
      <p>
        <b>Kapcsolódó hang</b>
      </p>
      <p>Merkely Béla - Aréna, 1. rész</p>
      <figure>
        <audio src="https://infostart.hu/audio/00005/00005167b.mp3"/>
      </figure>
      <p> </p>
      <p>Merkely Béla - Aréna, 2. rész</p>
      <figure>
        <audio src="https://infostart.hu/audio/00005/00005168b.mp3"/>
      </figure>
      <p> </p>
    </article>
  </body>
</html>