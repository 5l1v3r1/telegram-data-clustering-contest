<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T19:36:00+00:00"/>
    <meta property="og:title" content="ظریف: برای مبارزه با داعش باید متحد شد/ این گروه تروریستی در حال انتقال پایگاه‌های خود به افغانستان است"/>
    <meta property="og:description" content="به گزارش فارس، «محمد جواد ظریف»، وزیر خارجه ایران امروز (پنجشنبه) در مصاحبه‌ای با یک رسانه هندی، تغییر پایگاه گروه تروریستی داعش به افغانستان را تهدید مشترک علیه ایران و هند دانسته است. "/>
  </head>
  <body>
    <article>
      <h1>ظریف: برای مبارزه با داعش باید متحد شد/ این گروه تروریستی در حال انتقال پایگاه‌های خود به افغانستان است</h1>
      <address>
        <time datetime="2019-11-14T19:36:00+00:00">14 Nov 2019, 19:36</time>
      </address>
      <p>وزیر خارجه ایران در مصاحبه‌ای با یک رسانه هندی که متن آن پنجشنبه منتشر شده خواستار اتحاد ایران، روسیه، هند و پاکستان برای مبارزه با گروه تروریستی داعش شده است.</p>
      <p>به گزارش فارس، «محمد جواد ظریف»، وزیر خارجه ایران امروز (پنجشنبه) در مصاحبه‌ای با یک رسانه هندی، تغییر پایگاه گروه تروریستی داعش به افغانستان را تهدید مشترک علیه ایران و هند دانسته است. </p>
      <p>ظریف در مصاحبه‌ای اختصاصی با تلویزیون «ایندیا تودی» گفته که گروه تروریستی داعش علیه هند، پاکستان، روسیه و حتی چین تهدید مشترک به شمار می‌رود. وزیر خارجه ایران گفته این کشورها باید برای مقابله با تهدید این گروه تروریستی با هم متحد شوند.</p>
      <p>متن مصاحبه آقای ظریف امروز پنجشنبه روی وب‌سایت شبکه تلویزیونی «ایندیا تودی» قرار گرفته است. </p>
      <p>وزیر خارجه ایران گفت: «احیای داعش عامل نگرانی مشترک بین هند، ایران و پاکستان است. این گروه تروریستی در حال انتقال پایگاه‌های خود از سوریه و عراق به افغانستان است. در داخل افغانستان مناطقی وجود دارند که عامل نگرانی برای همه است. فقط یک کشور با این تهدید روبرو نیست، بلکه این تهدیدی برای کل منطقه است.»</p>
      <p>ظریف در ادامه تصریح کرد گزارش‌هایی وجود دارند که نشان می‌دهند گروه تروریستی داعش در حال انجام عملیات‌هایی در تاجیکستان و ازبکستان از پایگاه‌ها خود در افغانستان است.</p>
      <p>کمیته دولتی امنیت ملی تاجیکستان در بیانیه‌ای روز ۱۵ آبان‌ماه گروه تروریستی داعش را عامل حمله مسلحانه به یکی از پاسگاه مرزی این کشور معرفی کرد. (جزئیات بیشتر)</p>
      <p>ساعت ۰۳:۲۳ بامداد روز ۱۵ آبان‌ماه به وقت محلی یک گروه مسلح به پاسگاه مرزی شماره ۴ عشق‌آباد واحد مرزبانی سلطان‌آباد تاجیکستان حمله و ۵ قبضه سلاح تصرف کرد. (جزئیات بیشتر)</p>
      <p>وزیر خارجه ایران اضافه کرد: «این‌ها اتفاقاتی جدی هستند. ما معمولاً با دوستانمان در هند درباره نقل مکان داعش و تهدیدهای ناشی از این مسئله در تعامل هستیم. با پاکستان، روسیه و چین هم در تماس هستیم. [مبارزه با تروریسم] مسئله‌ای است که می‌تواند همه ما را متحد کند.»</p>
      <p>آقای ظریف در پاسخ به سئوالی درباره اینکه آمریکا چه نقشی می‌تواند ایفا کند گفت: «آمریکا به داد ما نخواهد رسید. ما باید خودمان به هم کمک کنیم.»</p>
      <p>داعش پنج سال پیش در عراق و سوریه به فعالیت آغاز کرد. فعالیت این گروه تروریستی در افغانستان تحت عنوان «شاخه خراسان» ادامه داشته است. </p>
      <p>جمهوری اسلامی ایران در سال‌های گذشته نقش فعالی در مبارزه با گروه تروریستی داعش در منطقه ایفا کرده است. دولت‌های عراق و سوریه بارها نقش ایران را در مبارزه با داعش ستوده‌اند. </p>
      <p>«مسعود اندرابی»، وزیر کشور افغانستان چند روز پیش گفت که گروه داعش در افغانستان به‌ویژه در ننگرهار شکست خورده و افغانستان به پایگاهی برای داعش تبدیل نخواهد شد.</p>
    </article>
  </body>
</html>