<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/14/unios-penzcsapok-a-magyar-kormany-bekalkulalta-a-koltsegvetesbe-a-penzvisszatartast"/>
    <meta property="og:site_name" content="infostart"/>
    <meta property="article:published_time" content="2019-11-14T19:08:00+00:00"/>
    <meta property="og:title" content="Uniós források: a magyar kormány bekalkulálta a pénzvisszatartást"/>
    <meta property="og:description" content="Van olyan állapotban a magyar költségvetés, hogy amennyiben szükséges, átstrukturáljon bizonyos tételeket - mondta a pénzügyminiszter arra reagálva, hogy körülbelül 700 milliárd forint lehívását akadályozza az Európai Bizottság büntetés gyanánt - jelentős részben közbeszerzési szabálytalanságok miatt."/>
  </head>
  <body>
    <article>
      <h1>Uniós források: a magyar kormány bekalkulálta a pénzvisszatartást</h1>
      <address><time datetime="2019-11-14T19:08:00+00:00">14 Nov 2019, 19:08</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon"/>
      </related>
      <h3>Van olyan állapotban a magyar költségvetés, hogy amennyiben szükséges, átstrukturáljon bizonyos tételeket - mondta a pénzügyminiszter arra reagálva, hogy körülbelül 700 milliárd forint lehívását akadályozza az Európai Bizottság büntetés gyanánt - jelentős részben közbeszerzési szabálytalanságok miatt.</h3>
      <p>Az Innovációs és Technológiai Minisztérium tárgyalásba kezdett az Európai Bizottsággal abban az ügyben, hogy a 2014-2020-as uniós pénzügyi ciklusban Magyarországra, jelentős részben közbeszerzési hiányosságok miatt, 10 százalékos átalánybírságot szabtak ki - közölte Varga Mihály pénzügyminiszter.</p>
      <p>"Semmiféle kár vagy veszteség nem éri a magyar gazdaságot. Az uniós programok felülvállaltak, 110 százalékon futnak jelenleg, tehát összességében ha ebből valamennyit majd egy megállapodás részeként vissza kell tartani az Európai Bizottságnak, akkor</p>
      <blockquote>semmiféle kárról nem beszélhetünk"</blockquote>
      <p>- szögezte le Varga Mihály.</p>
      <p>Gulyás Gergely kancelláriaminiszter a kormányinfón csütörtökön konkrétabb számokról is beszélt.</p>
      <p>"7500 milliárd forint az uniós támogatás a 2014-2020-as időszakban. Ez természetesen árfolyamtól függően változhat. Miután az árfolyamváltozás ebből a szempontból kedvezőbb, ezért vélhetően 7500-8000 milliárd forint közötti összegről beszélünk. Az operatív propgramok keretszáma 9100 milliárd forint, ami azt jelenti, hogy</p>
      <blockquote>mintegy 13-14 százalékkal több operatív programot írtunk ki, magasabb forrást biztosít a magyar állam, mint amennyit az EU biztosít, ez volt a 110 százalékos szabály, ami végülis inkább 113 vagy 114.</blockquote>
      <p>Korrekció esetén, vagyis ha az Európai Unió ellenőrző szerve valamilyen szabálytalanságot vélelmez, és a magyar állammal erről megállapodik, akkor a korrekció Magyarország számára semmilyen forrásvesztést nem jelent."</p>
      <p>Szerinte az elszámolási vita a források néhány százalékát érinti, ráadásul a költségvetésbe bele is tervezték a "113 százalékos szabályt", így</p>
      <p>
        <mark>a 13 százalék alatti eltérést elviseli a büdzsé,</mark>
      </p>
      <p>"egyetlen fillér kár sem keletkezik".</p>
      <p>Mint Varga Mihály a büdzséről egyébként elmondta, az év első 10 hónapjában a magyar költségvetés az egész évre tervezett költségvetési hiány 58 százalékát hozta össze, így</p>
      <blockquote>valami eget rengetőnek kellene történni, hogy az 1,8 százalékos hiánnyal történjen valami.</blockquote>
      <p>"A költségvetés van abban az állapotban, hogy ilyen típusú átstrukturálást, a nemzeti források hatékonyabb felhasználását be tudja vállalni" - tette hozzá Varga Mihály pénzügyminiszter.</p>
      <h4>A közbeszerzési szabálytalanságokról</h4>
      <p>Ismert, az Európai Bizottság a 2014-2020-as uniós költségvetési ciklus kapcsán több, régebb óta fennálló vitában javasolt megoldásokat a magyar hatóságok felé. A szabálytalanságok jelentős részben - mint azt Weinhardt Attila, a portfolio.hu elemzője az InfoRádióban elmondta - közbeszerzési problémákból adódnak az EU szerint.</p>
      <p>Egyrészt a közbeszerzések központosított ellenőrzése során tárt fel az uniós revízió súlyos, rendszerszintű problémákat, olyan közbeszerzések is "átcsúsztak", amelyeknek nem lett volna szabad (akár a kiírások szabályozása, akár az árazásokban vagy az ajánlattevők körében tapasztalható problémák miatt). Egyéb viták is voltak, például a területi fejlesztési programban a források elosztásának szabályozásában találtak problémákat, úgy látták, hogy a verseny is jelentősen sérül a központi forráselosztás és kijelölés miatt.</p>
      <p>A vita, ami így a magyar állam és az EU között keletkezett, lezárható a 10 százalékos büntetésátalány vállalásával.</p>
      <blockquote>Összesen a 10-ből 8 magyar operatív programmal voltak bajok, és 7 esetében a közbeszerzések ellenőrzésével és a források elosztásával akadtak gondok a Bizottság szerint,</blockquote>
      <p>ezért ajánlotta a 10 százalékos alkut. Ebből lehet megbecsülni, hogy potenciálisan mekkora lehet ez az átalánykorrekció: 550-570 milliárd forint.</p>
      <p>Ezen felül kell érteni egy régebbi vitás ügyet, a vízügyi keretközbeszerzések problémáják, amelyre 25 százalékos pénzügyi korrekciót javasolt az EB, ezt el is fogadta a magyar kormány, körülbelül 65 milliárd forint további büntetést vállalva. A területfejlesztési források felhasználásával kapcsolatos büntetés pedig 60-80 milliárdot tehet ki, így jön össze a körülbelül 700 milliárd forintos büntetés.</p>
      <p>Ha abból indulunk ki, hogy ezen fejlesztések jellemzően 85 százalékát fizeti az EU, vagyis körülbelül 590 milliárd forintot nem fizet ki az EU és így átszáll a magyar költségvetésre.</p>
      <blockquote>Cserébe viszont, mivel elrendeződnek a viták, megnyíltak az uniós pénzcsapok, és az utóbbi hónapokban nagy mértékű átutalások érkeztek a magyar államháztartás bizonyos számláira</blockquote>
      <p>- összegzett Weinhardt Attila, a Portfolio munkatársa.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Varga Mihály - uniós pénzek körüli huzavona</p>
      <figure>
        <audio src="https://infostart.hu/audio/00005/00005188b.mp3"/>
      </figure>
      <p> </p>
      <p>Weinhardt Attila (Portfolio) helyzetelemzése</p>
      <figure>
        <audio src="https://infostart.hu/audio/00005/0000518db.mp3"/>
      </figure>
      <p> </p>
      <p>Kormányinfó - Gulyás Gergely az uniós támogatásokról</p>
      <figure>
        <audio src="https://infostart.hu/audio/00005/00005195b.mp3"/>
      </figure>
      <p> </p>
    </article>
  </body>
</html>