<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/voznik-z-avtom-koncal-v-reki-voznica-pa-ob-cesti-n"/>
    <meta property="og:site_name" content="Primorske novice"/>
    <meta property="article:published_time" content="2019-11-14T19:33:24+00:00"/>
    <meta property="og:title" content="Voznik z avtom končal v reki, voznica pa ob cesti na strehi"/>
    <meta property="og:description" content="Bistriški policisti in gasilci so danes v dobri uri hiteli na prizorišče dveh nesreč, ki sta se na srečo končali le z zvito pločevino, voznika pa sta jo odnesla brez poškodb. Mladi voznik je na cesti pri Gornji Bitnji, pred odcepom za Prem, z avtom končal v strugi reke Reke, hrvaška voznica pa je pri Dolenjem Potoku z avtom trčila v ograjo in se prevrnila na streho."/>
  </head>
  <body>
    <article>
      <h1>Voznik z avtom končal v reki, voznica pa ob cesti na strehi</h1>
      <address><time datetime="2019-11-14T19:33:24+00:00">14 Nov 2019, 19:33</time> by <a rel="author">Sijan Pretnar</a></address>
      <p>
        <b>Bistriški policisti in gasilci so danes v dobri uri hiteli na prizorišče dveh nesreč, ki sta se na srečo končali le z zvito pločevino, voznika pa sta jo odnesla brez poškodb. Mladi voznik je na cesti pri Gornji Bitnji, pred odcepom za Prem, z avtom končal v strugi reke Reke, hrvaška voznica pa je pri Dolenjem Potoku z avtom trčila v ograjo in se prevrnila na streho.</b>
      </p>
      <figure>
        <img src="https://static.primorske.si/foto/highres/kronika/719840_263-bitnja1.jpg"/>
        <figcaption>Mladi voznik, ki je z avtom končal v Reki, je imel še veliko sreče, saj se v nesreči ni poškodoval.  Foto: PGD Ilirska Bistrica</figcaption>
      </figure>
      <p><b>PREM, ILIRSKA BISTRICA</b> &gt; Prva nesreča se je zgodila okoli 15.20, na cesti med Ribnico in Gornjo Bitnjo, pred odcepom za Prem. Policisti so ugotovili, da je 21-letni voznik v desnem ovinku zapeljal desno s ceste in se z avtom prevrnil v strugo reke Reke. Bistriški gasilci so avto dvignili iz reke in ga postavili na vozišče. Zaradi dvigovanja vozila je bila cesta kratek čas zaprta.</p>
      <p>Čez eno uro se je nesreča zgodila še v Dolenjem Potoku. 26-letna hrvaška voznica se je z avtom peljala proti Ilirski Bistrici in v levem ovinku izgubila nadzor nad vozilom. Zaneslo jo je desno z vozišča, kjer je z avtom trčila v odbojno ograjo in se z njim prevrnila na streho. Odbojno ograjo je pri trku odtrgalo in jo odneslo na nasprotno stran ceste, po katerem je takrat pripeljal 27-letni voznik avtomobila. Ograjo je povozil in poškodoval vozilo.</p>
      <p>V nesrečah se ni nihče poškodoval. Policisti so 21-letnemu vozniku in pet let starejši voznici izdali plačilna naloga.</p>
      <figure>
        <img src="https://static.primorske.si/foto/highres/kronika/719840_263-prometna_dolenje.jpg"/>
        <figcaption>Hrvaška voznica je z avtom trčila v ograjo in se nato prevrnila na streho. Foto: PGD Ilirska Bistrica</figcaption>
      </figure>
    </article>
  </body>
</html>