<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2037094/i-efarmogi-tis-simfonias-ton-prespon-proipothesi-gia-tin-evropaiki-prooptiki-tis-pgdm.html"/>
    <meta property="og:site_name" content="News.gr"/>
    <meta property="article:published_time" content="2019-11-14T19:14:49+00:00"/>
    <meta property="og:title" content="«Η εφαρμογή της Συμφωνίας των Πρεσπών, προϋπόθεση για την ευρωπαϊκή προοπτική της ΠΓΔΜ»"/>
    <meta property="og:description" content="Την αμοιβαία τους βούληση για ανάπτυξη των οικονομικών σχέσεων των δύο χωρών, εξέφρασαν Μητσοτάκης και Ζάεφ"/>
  </head>
  <body>
    <article>
      <h1>«Η εφαρμογή της Συμφωνίας των Πρεσπών, προϋπόθεση για την ευρωπαϊκή προοπτική της ΠΓΔΜ»</h1>
      <address>
        <time datetime="2019-11-14T19:14:49+00:00">14 Nov 2019, 19:14</time>
      </address>
      <h3>Την αμοιβαία τους βούληση για ανάπτυξη των οικονομικών σχέσεων των δύο χωρών, εξέφρασαν Μητσοτάκης και Ζάεφ</h3>
      <p>Την κριτική του για τη <a href="https://www.news.gr/tag/simfonia-prespon"><b>Συμφωνία των Πρεσπών</b></a> επανέλαβε ο πρωθυπουργός <a href="https://www.news.gr/tag/kyriakos-mhtsotakhs"><b>Κυριάκος Μητσοτάκης</b></a> στη συνάντηση που είχε με τον πρωθυπουργό της Βόρειας Μακεδονίας <a href="https://www.news.gr/tag/zoran-zaef"><b>Ζόραν Ζάεφ</b></a> και παράλληλα τόνισε πως από τη στιγμή που δεσμεύει τις δύο χώρες, είναι προϋπόθεση για την ευρωπαϊκή πορεία της γειτονικής χώρας και πρέπει να εφαρμοστεί για να αποφευχθούν ενέργειες που συντηρούν την ένταση.</p>
      <p>Σύμφωνα με το γραφείο Τύπου του πρωθυπουργού, οι δύο άνδρες συζήτησαν για τα τρέχοντα ζητήματα επικαιρότητας, καθώς και για τα θέματα αμοιβαίου ενδιαφέροντος.</p>
      <p>Η συζήτηση επικεντρώθηκε στα πρόσφατα Συμπεράσματα του Ευρωπαϊκού Συμβουλίου της 17ης-18ης Οκτωβρίου, με τον κ. Μητσοτάκη να επιβεβαιώνει την διαχρονική στάση της χώρας μας υπέρ της Ευρωπαϊκής Πολιτικής Διεύρυνσης στα Δυτικά Βαλκάνια, η οποία θα συμβάλει στη διασφάλιση της ειρήνης, της σταθερότητας και της ευημερίας στην ευρύτερη περιοχή. Ανέφερε δε, ότι η Ελλάδα διαδραμάτισε και θα συνεχίζει να διαδραματίζει ενεργό ρόλο προς κάθε κατεύθυνση για τη διασφάλιση αυτής της πορείας.</p>
      <p>Όπως αναφέρει το γραφείο Τύπου του πρωθυπουργού, ο κ. Μητσοτάκης «επανέλαβε την κριτική του στη Συμφωνία των Πρεσπών, τόνισε όμως ότι από τη στιγμή που δεσμεύει τις δύο χώρες, είναι προϋπόθεση για την ευρωπαϊκή πορεία, πρέπει να εφαρμοστεί και να αποφευχθούν ενέργειες που συντηρούν την ένταση».</p>
      <p>Επίσης, «οι δύο πρωθυπουργοί συμφώνησαν πως η εμπέδωση των σχέσεων καλής γειτονίας, καθώς και η περιφερειακή συνεργασία, παραμένουν ουσιώδη κριτήρια για όλα τα στάδια της ενταξιακής διαδικασίας, αλλά και για την ενίσχυση των διμερών μας σχέσεων».</p>
      <p>Οι κ.κ. Μητσοτάκης και Ζάεφ, εξέφρασαν την αμοιβαία τους βούληση για ανάπτυξη των οικονομικών και εμπορικών σχέσεων Ελλάδας και <a href="https://www.news.gr/tag/voria-makedonia"><b>Βόρειας Μακεδονίας</b></a>, καθώς και για την υλοποίηση έργων που θα διευκολύνουν την συνδεσιμότητα στην περιοχή, προς όφελος του διμερούς εμπορίου.</p>
      <figure>
        <img src="https://www.news.gr/wp-content/uploads/images/2019/11/14/27/2756304.jpg?x78811"/>
      </figure>
      <h4>«Η Ελλάδα είναι ο δεύτερος μεγαλύτερος εμπορικός εταίρος της Βόρειας Μακεδονίας»</h4>
      <p>«Πολύ εποικοδομητική» χαρακτήρισε ο πρωθυπουργός της Βόρειας Μακεδονίας Ζόραν Ζάεφ την κατ' ιδίαν συνάντηση που είχε με τον Έλληνα πρωθυπουργό Κυριάκο Μητσοτάκη, στο περιθώριο του Thessaloniki Summit 2019.</p>
      <p>Μιλώντας σε δημοσιογράφους μετά τη συνάντησή του με τον Έλληνα πρωθυπουργό, ο κ. Ζάεφ ανέφερε, μεταξύ άλλων, ότι στο επίκεντρο της συζήτησης βρέθηκε το ευρωπαϊκό μέλλον της χώρας του και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο, η πορεία υλοποίησης της Συμφωνίας των Πρεσπών και οι διμερείς οικονομικές σχέσεις.</p>
      <p>Ο κ. Ζάεφ είπε πως εκτιμά ιδιαίτερα τη στήριξη του Έλληνα πρωθυπουργού κατά τη διάρκεια των διαπραγματεύσεων στο πρόσφατο Ευρωπαϊκό Συμβούλιο, τόσο προς τη χώρα του όσο και προς την Αλβανία, εκφράζοντας ταυτόχρονα την απογοήτευσή του για την απόφαση να μην δοθεί στις δύο αυτές χώρες ημερομηνία έναρξης ενταξιακών διαπραγματεύσεων.</p>
      <p>Όπως είπε ο κ. Ζάεφ, ο κ. Μητσοτάκης υποσχέθηκε, στην κατ' ιδίαν συνάντηση που είχαν, να βοηθήσει τη χώρα του στην προσπάθεια που κάνει για ένταξη στην ΕΕ, χάρη και στις παραδοσιακά καλές σχέσεις που διατηρεί η Ελλάδα με τη Γαλλία. «Είμαστε υποψήφια χώρα εδώ και μία δεκαπενταετία. Δεν υπάρχει για εμάς εναλλακτική από την πλήρη ένταξη στην ΕΕ και το ΝΑΤΟ. Εξηγούμε για ακόμα μια φορά ότι δεν περιμένουμε να καταστούμε αμέσως πλήρες μέλος, μόνο να διατηρηθεί αυτό το κίνητρο (της ένταξης)», ανέφερε χαρακτηριστικά ο κ. Ζάεφ.</p>
      <p>Σε ό,τι αφορά τη Συμφωνία των Πρεσπών, ο κ. Ζάεφ είπε πως εξήγησε στον Έλληνα πρωθυπουργό την πορεία υλοποίησής της από την πλευρά της χώρας του, ενώ ενημερώθηκε και για την εφαρμογή της από την ελληνική πλευρά.</p>
      <p>Ερωτηθείς για το νέο σήμα των μακεδονικών προϊόντων, που παρουσιάστηκε σήμερα στο πλαίσιο του Thessaloniki Summit, ο κ. Ζάεφ απάντησε πως δεν το έχει δει ακόμα, σημείωσε, ωστόσο, πως υπάρχει διεθνής κανονισμός γι αυτού του είδους τα ζητήματα και εξέφρασε την πεποίθηση πως θα βρεθεί ο καλύτερος δυνατός, φιλικός τρόπος «για να προστατεύσουμε τα brands, την παραγωγή, την ιστορία, την αξιοπρέπεια αφού αυτό είναι που κάνουν οι φίλοι». «Είμαστε φίλοι και πρέπει να συνεχίσουμε να είμαστε φίλοι» τόνισε ο κ. Ζάεφ, υπογραμμίζοντας πως η χώρα του θέλει να έχει φιλικές σχέσεις με την Ελλάδα.</p>
      <p>Σημείωσε, δε, ότι προσκάλεσε τον κ. Μητσοτάκη να επισκεφθεί τη Βόρεια Μακεδονία και εξέφρασε την ελπίδα ότι αυτό θα συμβεί πολύ σύντομα, αλλά και ότι έως το τέλος του έτους θα υπάρξουν και επισκέψεις υπουργών της ελληνικής κυβέρνησης στα Σκόπια.</p>
      <p>Είπε ακόμα ότι στη συνάντηση συζητήθηκε και η διμερής συνεργασία σε ό,τι αφορά την οικονομία καθώς η Ελλάδα είναι ο δεύτερος μεγαλύτερος εμπορικός εταίρος της Βόρειας Μακεδονίας και ο τρίτος μεγαλύτερος επενδυτής.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2036732/tha-diefkolinoume-tin-poria-tis-vorias-makedonias-ke-tis-alvanias-pros-tin-ee.html"/>
        <a href="https://www.news.gr/oikonomia/article/2036656/afto-ine-to-neo-emporiko-sima-gia-ta-makedonika-proionta.html"/>
        <a href="https://www.news.gr/politikh/article/2035496/sti-thessaloniki-o-prothipourgos-gia-to-thessaloniki-summit-2019.html"/>
      </related>
    </article>
  </body>
</html>