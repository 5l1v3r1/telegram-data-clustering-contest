<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/avrupa-komisyonu-na-isim-onerisinde-bulunmayan-ingiltere-hakk-nda-ihlal-sureci-baslat-ld"/>
    <meta property="og:site_name" content="euronews"/>
    <meta property="article:published_time" content="2019-11-14T19:22:05+00:00"/>
    <meta property="og:title" content="AB İngiltere hakkında ihlal süreci başlattı"/>
    <meta property="og:description" content="AB Komisyonu, İngiltere'nin ülkedeki erken genel seçimleri gerekçe göstererek, yeni yönetim için aday göstermemesinin Avrupa Birliği anlaşmalarına aykırı olduğu gerekçesiyle ihlal süreci başlattı."/>
  </head>
  <body>
    <article>
      <h1>AB İngiltere hakkında ihlal süreci başlattı</h1>
      <address><time datetime="2019-11-14T19:22:05+00:00">14 Nov 2019, 19:22</time> by <a rel="author">Euronews </a></address>
      <p>Avrupa Birliği (AB), yeni Komisyon için aday göstermeyeceğini duyuran İngiltere hakkında "ihlal süreci" başlattı.</p>
      <p>AB Komisyonundan yapılan yazılı açıklamada, İngiltere'nin ülkedeki erken genel seçimleri gerekçe göstererek, yeni yönetim için aday göstermemesinin AB'nin anlaşmalarını ihlal ettiği kaydedildi.</p>
      <p>Açıklamada, ihlal süreci kapsamında İngiltere'ye görüşünü bildirmesi için 22 Kasım'a kadar süre tanındığı belirtilirken, yeni Komisyonun bir an önce göreve başlayabilmesi için sürenin kısa tutulduğu vurgulandı.</p>
      <p>Brexit sürecindeki İngiltere'nin, yeni Komisyon için aday göstermeyeceğini belirten mektubunun incelendiği aktarılan açıklamada, üye ülkelerin iç yargı sistemindeki hükümleri, AB hukukunu uygulamamak için gerekçe gösteremeyeceği kaydedildi.</p>
      <p>Açıklamada, bu çerçevede AB'nin İngiltere'ye karşı ihlal süreci başlattığı, Londra yönetiminin 22 Kasım'a kadar adım atmaması durumunda gerekçeli görüş gönderebileceği uyarısı yapıldı.</p>
      <ul>
        <li>
          <a href="https://tr.euronews.com/2019/11/13/brexit-ingiltere-yeni-komisyon-icin-hala-isim-onerisinde-bulunmadi-ab-baskilari-surduruyor">Brexit: İngiltere yeni Komisyon için hala isim önerisinde bulunmadı, AB baskıları sürdürüyor</a>
        </li>
        <li>
          <a href="https://tr.euronews.com/2019/10/29/brexit-in-ertelenmesinin-ardindan-ingiltere-12-aralikta-erken-secime-gidiyor">Brexit'in ertelenmesinin ardından İngiltere 12 Aralık'ta erken seçime gidiyor</a>
        </li>
        <li>
          <a href="https://tr.euronews.com/2019/11/11/johnsona-secim-hediyesi-anlasmasiz-brexit-isteyen-parti-muhafazakarlara-karsi-aday-cikarm">Anlaşmasız Brexit isteyen parti Muhafazakarlar'a karşı aday çıkarmayacak</a>
        </li>
      </ul>
      <h3>Üye ülkelerin komisyonda bir üyeyle temsil edilmesi gerekiyor</h3>
      <p>İngiltere, AB Komisyonu Başkanlığına seçilen Ursula von der Leyen'in aday üye talep eden mektubuna verdiği cevapta, ülkede 12 Aralık'ta gerçekleşecek genel seçimler nedeniyle yeni Komisyona aday göstermeyeceğini duyurmuştu.</p>
      <p>AB, İngiltere'nin Brexit'i esnek şekilde 31 Ocak 2020'ye kadar erteleme talebini kabul etmişti. Bu durumda, İngiltere, 1 Aralık'ta görevi devralması öngörülen yeni Komisyon başladığında AB üyesi olmaya devam edecek.</p>
      <p>AB anlaşmalarına göre, üye ülkelerin Komisyonda bir üyeyle temsil edilmesi gerekiyor.</p>
    </article>
  </body>
</html>