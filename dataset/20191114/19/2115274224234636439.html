<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/disney_giuseppe_culicchia-6550754/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T19:52:00+00:00"/>
    <meta property="og:title" content="&quot;È pericoloso rivedere i classici Disney in chiave politicamente corretta&quot;"/>
    <meta property="og:description" content="Intervista allo scrittore e traduttore Giuseppe Culicchia: &quot;Oggi l'ipocrisia verbale va di moda, ed è uno dei motivi del successo di Trump&quot;​"/>
  </head>
  <body>
    <article>
      <h1>"È pericoloso rivedere i classici Disney in chiave politicamente corretta"</h1>
      <h2>Intervista allo scrittore e traduttore Giuseppe Culicchia: "Oggi l'ipocrisia verbale va di moda, ed è uno dei motivi del successo di Trump"​</h2>
      <address><time datetime="2019-11-14T19:52:00+00:00">14 Nov 2019, 19:52</time> by <a rel="author" href="https://www.agi.it/authors/andrea-cauti/" target="_blank">Andrea Cauti</a></address>
      <p>La <b>Disney</b> propone i suoi storici cartoni animati nella sua piattaforma streaming preceduti da un avviso che avverte gli utenti che le pellicole potrebbero risultare "<b>rappresentazioni culturali obsolete</b>". Un modo per tutelarsi da possibili cause in tempi nei quali (il fenomeno Me Too è un esempio), la sensibilità del pubblico, in particolare quello anglosassone, è mutata al punto tale che oggi molti cartoon classici appaiono <b>politicamente scorretti</b> (offensivi per le minoranze, le donne, ecc.).</p>
      <p>Il tema è stato trattato magnificamente da un libro uscito in questi giorni per Einaudi, 'Bianco' di Bret Easton Ellis. Il traduttore italiano del libro, lo scrittore <b>Giuseppe Culicchia</b>, autore a sua volta di numerosi romanzi di successo - da 'Tutti giù per terra' a 'Torino è casa mia' - anche sulla scorta del libro che ha appena tradotto sottolinea che questa decisione della Disney "descrive una situazione paradossale, una follia collettiva che ha preso piede".</p>
      <p>"Una <b>follia </b>- aggiunge - che a mio giudizio è anche alla base del successo di <b>Donald Trump </b>negli Usa: in molti si sono sentiti presi in giro da questo modo di concepire la vita, in cui gli viene detto cosa può dire e cosa non può dire. Alla fine si è ottenuto, per reazione, l'effetto opposto che porta ad apprezzare chi è politicamente scorretto ma appare sincero mentre viviamo in un momento in cui l'<b>ipocrisia verbale</b> è una moda diffusa".</p>
      <related>
        <a href="https://www.agi.it/cultura/disney_cartoni_contenuti_scorretti-6550449/news/2019-11-14/"/>
      </related>
      <p>Parlando poi della Disney, secondo Culicchia "la paura di cause milionarie assurde ha portato la casa di produzione a cambiare negli ultimi anni anche i suoi personaggi snaturandoli completamente: Gambadilegno senza gamba di legno, Basettoni che non usa la pistola. Cose così". La situazione di paura seguita a tante cause per molestie o per offese alle persone o alla sensibilità religiosa è ancora molto attuale, anzi, sostiene Culicchia, "vive ancora un periodo di esuberanza". "È una cosa <b>surreale e pericolosa</b> - aggiunge - perché riguarda la questione della libertà, anzi di mancanza di libertà".</p>
      <p>Culicchia, da anni traduttore di alcuni dei maggiori scrittori mondiali tra cui Scott Fitzgerald, Mark Twain, Bret Easton Ellis, si interroga sulla <b>necessità di 'rivedere</b>' o avvertire i lettori o chi guarda un film che si tratta di un'opera realizzata molti anni fa.</p>
      <p>"E' un po' come se chiedessero all'editore di un libro di Jonathan Swift di scrivere che quando lo scrittore dice che per risolvere la fame nel mondo bisognerebbe mangiare i bambini esprime un'opinione che oggi non è condivisibile. La mancanza d'ironia, oltre a un'assenza di realismo, creano questa situazione paradossale che oggi porta la Disney ad avvertire i bambini che i contenuti dei cartoni animati degli anni '50 sono rappresentazioni culturali obsolete".</p>
    </article>
  </body>
</html>