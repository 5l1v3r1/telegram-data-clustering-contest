<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/disney_cartoni_contenuti_scorretti-6550449/news/2019-11-14/"/>
    <meta property="og:site_name" content="Agi"/>
    <meta property="article:published_time" content="2019-11-14T19:52:00+00:00"/>
    <meta property="og:title" content="I classici Disney &quot;possono contenere contenuti scorretti&quot;"/>
    <meta property="og:description" content="I vecchi cartoni non rispettavano il politicamente corretto. E la casa di produzione avverte così gli utenti della sua piattaforma"/>
  </head>
  <body>
    <article>
      <h1>I classici Disney "possono contenere contenuti scorretti"</h1>
      <h2>I vecchi cartoni non rispettavano il politicamente corretto. E la casa di produzione avverte così gli utenti della sua piattaforma</h2>
      <address><time datetime="2019-11-14T19:52:00+00:00">14 Nov 2019, 19:52</time> by <a rel="author" href="https://www.agi.it/authors/gabriele-fazio/" target="_blank">Gabriele Fazio</a></address>
      <p>Il politicamente corretto colpisce anche i cartoni animati che hanno accompagnato l'infanzia di molte generazioni. Come racconta il Guardian, sulla nuova piattaforma <b>Disney+</b> lanciata il 12 novembre - che in sole 24 ore ha raccolto 10 milioni di utenti -, tutti i film d'animazione, proposti nella loro versione originale, sono preceduti da un avviso che recita: "Questo programma è presentato come originariamente creato. Può contenere rappresentazioni culturali obsolete".</p>
      <p>Capolavori come '<b>Dumbo</b>', '<b>Lilli e il Vagabondo</b>' e '<b>Gli aristogatti</b>' rischiano di diventare un problema per la mitica casa di produzione fondata da Walt Disney. Riproporre in sala o in tv cartoon del passato può infatti urtare la sensibilità degli utenti di oggi, legati ai dettami del politicamente corretto. E così, quando la Disney riprende in mano un suo cartone animato classico per farne la versione <b>live action</b>, come accaduto con il 'Dumbo' di Tim Burton, cambia la storia, elimina personaggi e... Fa <b>flop.</b></p>
      <p>A questo devono aver pensato i dirigenti della casa di produzione adesso che, dal 12 novembre, hanno lanciato in pompa magna negli Stati Uniti, in Canada e nei Paesi Bassi, la piattaforma che più di tutte le altre è pronta a far concorrenza al successo smisurato di Netflix, Disney+, che ha già registrato oltre 10 milioni di abbonati nelle prime 24 ore.</p>
      <related>
        <a href="https://www.agi.it/cultura/disney_giuseppe_culicchia-6550754/news/2019-11-14/"/>
      </related>
      <p>La Disney si trascina dietro da sempre accuse, anche pesanti, su presunti messaggi politici e religiosi (alcuni perfino satanici) ma il clima non è mai stato difficile come oggi, tant'è che molti credevano che Disney+ avrebbe proposto versioni già censurate dei vecchi cartoni. La scelta invece è stata diversa e si è optato per un avviso analogo a quello che precede immagini che possono turbare lo spettatore.</p>
      <p>Il motivo è chiaro: il <b>contesto socio-politico</b> del 1941, anno in cui, per esempio, è stato portato in sala 'Dumbo - L'elefante volante', è decisamente diverso da quello dei giorni nostri, così i corvi del film, disegnati con addosso gli abiti in voga ai tempi nelle comunità afroamericane e chiamati '<b>Jim Crow</b>', in relazione al pacchetto di leggi volte alla <b>segregazione razziale</b> in quel momento in vigore negli Stati Uniti, potrebbero essere considerati oggi offensivi. Così come i gatti siamesi di '<b>Lilly e il vagabondo</b>', che nella versione originale parlano con uno smaccato accento orientale. Preoccupazioni che hanno costretto la Disney a rivedere e modificare queste scene nel momento in cui sono stati proposti i remake nelle sale. </p>
    </article>
  </body>
</html>