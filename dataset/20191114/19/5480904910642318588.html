<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/polska-pgnig-varuje-pred-moznou-krizi-na-evropskem-trhu-s-plynem/1821203?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T19:51:00+00:00"/>
    <meta property="og:title" content="Polská PGNiG varuje před možnou krizí na evropském trhu s plynem"/>
    <meta property="og:description" content="Varšava - Polská státní plynárenská společnost PGNiG varovala před možnou krizí v zásobování evropského trhu s plynem v důsledku nejistoty kolem ruských dodávek přes Ukrajinu. Informuje o tom agentura Reuters. Současná dohoda mezi Moskvou a Kyjevem o tranzitu plynu vyprší na konci letošního roku."/>
  </head>
  <body>
    <article>
      <h1>Polská PGNiG varuje před možnou krizí na evropském trhu s plynem</h1>
      <address><time datetime="2019-11-14T19:51:00+00:00">14 Nov 2019, 19:51</time> by <a rel="author" href="http://www.ctk.cz/" target="_blank">ČTK</a></address>
      <p>Varšava - Polská státní plynárenská společnost PGNiG varovala před možnou krizí v zásobování evropského trhu s plynem v důsledku nejistoty kolem ruských dodávek přes Ukrajinu. Informuje o tom agentura Reuters. Současná dohoda mezi Moskvou a Kyjevem o tranzitu plynu vyprší na konci letošního roku.</p>
      <p>Evropská unie se snaží přimět Rusko a Ukrajinu, aby do konce roku uzavřely dohodu novou. Té však stále stojí v cestě řada překážek, včetně proruského povstání na východě Ukrajiny a právních sporů ruské plynárenské společnosti Gazprom s ukrajinskou firmou Naftogaz.</p>
      <p>Gazprom disponuje největšími zásobami zemního plynu na světě a má monopol na vývoz této strategicky důležité suroviny z Ruska prostřednictvím plynovodů. Je klíčovým dodavatelem plynu pro řadu evropských zemí včetně České republiky.</p>
      <p>"Evropa se připravuje na krizi. Nevíme, co se 1. ledna stane, ale budeme připraveni," uvedl náměstek šéfa PGNiG Maciej Wozniak.</p>
      <p>PGNiG předpokládá, že její zásoby plynu budou na začátku ledna činit 2,72 miliardy krychlových metrů, což bude o 0,56 miliardy více než před rokem. Firma se navíc už delší dobu snaží snížit svou závislost na Rusku pomocí dodávek zkapalněného zemního plynu (LNG) z jiných zemí.</p>
    </article>
  </body>
</html>