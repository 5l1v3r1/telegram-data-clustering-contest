<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903765/na-beslissing-om-zich-te-outen-als-homo-kreeg-ref-vooral-positieve-reacties.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-14T19:01:00+00:00"/>
    <meta property="og:title" content="Belgische scheidsrechter outte zich als homo: &quot;Een gekke week geweest&quot;"/>
    <meta property="og:description" content="Scheidsrechter Robin Lefever (29) nam onlangs"/>
  </head>
  <body>
    <article>
      <h1>Belgische scheidsrechter outte zich als homo: "Een gekke week geweest"</h1>
      <address>
        <time datetime="2019-11-14T19:01:00+00:00">14 Nov 2019, 19:01</time>
      </address>
      <p>
        <b>Scheidsrechter Robin Lefever (29) nam onlangs <a href="https://www.voetbalprimeur.be/nieuws/902998/belgische-scheidsrechter-komt-uit-de-kast-ik-wil-het-taboe-doorbreken-.html?utm_source=doorlink&amp;utm_medium=doorlink&amp;utm_campaign=doorlink">de moedige beslissing om helemaal uit de kast te komen</a>. Niet in het dagelijkse leven, waar hij dat al even was, maar wel in de voetbalwereld. Na die beslissing heeft hij ook tal van reacties gekregen. Vooral positief dan.</b>
      </p>
      <p>"Het is een gekke week geweest", lacht Lefever bij <a href="https://kw.be/nieuws/samenleving/scheidsrechter-robin-na-zijn-outing-in-kw-overdonderd-door-de-vele-reacties/article-normal-402391.html"><i>De Krant van West-Vlaanderen</i></a>. De jonge scheidsrechter kreeg heel wat vragen van de media, maar kreeg ook veel reacties op sociale media. "Op sociale media kreeg ik tussen de 300 en 400 reacties", zegt hij.</p>
      <p>"Allemaal positief. Ook van de voetbalbond en de scheidsrechterscommissie kreeg ik positieve reacties. Op de training dinsdagavond kreeg ik handgeklap van de collega's. Het werd tijd, zeiden sommigen", geeft hij aan.</p>
      <p><b>Geen problemen<br/></b>Zijn beslissing om zich te outen was tot dusver dan ook vooral positief. "Zaterdag was er een wedstrijd en ook daar waren er geen problemen. Enkele mensen feliciteerden me, van de spelers of uit het publiek kreeg ik geen reacties", aldus Lefever.</p>
      <p>Dat er zoveel over hem werd gesproken, had Lefever niet verwacht. "Het was toch even schrikken van al die reacties. Het is niet dat ik naar voren wil stappen als rolmodel, maar het interview heeft toch veel losgemaakt. Misschien is dit een aanzet die positieve gevolgen kan hebben. Blijkbaar hebben zich nog geen Belgische profvoetballers geout en ook geen scheidsrechters. Ik ben toch een unicum", besluit hij.</p>
    </article>
  </body>
</html>