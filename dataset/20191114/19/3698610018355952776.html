<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/deputati-zapustili-proceduru-likvidaciyi-derzhgeokadastra-329691_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T19:33:00+00:00"/>
    <meta property="og:title" content="Депутати запустили процедуру ліквідації Держгеокадастра"/>
    <meta property="og:description" content="Держгеокадастр буде позбавлений контролюючих функцій."/>
  </head>
  <body>
    <article>
      <h1>Депутати запустили процедуру ліквідації Держгеокадастра</h1>
      <h2>Держгеокадастр буде позбавлений контролюючих функцій.</h2>
      <address>
        <time datetime="2019-11-14T19:33:00+00:00">14 Nov 2019, 19:33</time>
      </address>
      <p>Верховна Рада на засіданні у четвер, 14 листопада, в першому читанні 272 голосами запустила <b><a href="https://dt.ua/ECONOMICS/inventarizaciyu-derzhavnih-silgospzemel-finalizuyut-do-kincya-roku-derzhgeokadastr-328679_.html">ліквідацію Держгеокадастра</a></b>, а також повернула в управління місцевим громадам держземлі за межами населених пунктів.</p>
      <p>Законопроект передбачає, що Держгеокадастр буде позбавлений контролюючих функцій, а функція контролю за самовільне зайняття земель перейде до сільськиих, селищних та міських рад, за екологічні порушення – до Державної екологічної інспекції, інші контролюючі функції – облдержадміністраціям.</p>
      <p>Документ пропонує зобов'язати орендодавця повідомляти в письмовій формі цінним листом з описом вкладень та повідомленням про вручення орендаря про намір продати земельну ділянку третій особі із зазначенням її ціни та інших умов, на яких він продається.</p>
      <p>Дарувати землі дозволяється виключно особам першого та другого ступеня споріднення (подружжя, батьки, діти, брати, сестри та ін). Заборонено внесення земельної ділянки до статутного капіталу без згоди особи, яка має переважне право.</p>
      <p>Законопроект передбачає, що при отриманні договорів про відчуження землі нотаріуси зобов'язані перевіряти дотримання переважного права, в разі продажу ділянки з порушенням цього права орендар може пред'явити до суду позов про переведення на нього прав і обов'язків покупця.</p>
      <p>Передбачається, що контроль за дотриманням обмежень щодо концентрації земель здійснюватиме Антимонопольний комітет. Планується впровадити систему збору й аналізу даних, а також моніторингу земельних відносин на основі даних Держреєстру майнових прав на нерухоме майно, Держземкадастру, системи електронних торгів.</p>
      <p>Кабінет міністрів буде наділений повноваженнями забороняти придбання у власність земельних ділянок сільгосппризначення, розміщених ближче ніж 30 км до кордону України, юрособам, чий кінцевий бенефіціар є іноземцем, або особам без громадянства.</p>
      <p>Крім цього, пропонується надати можливість подавати заявку про внесення відомостей до кадастру в електронній формі, документація із землеустрою буде перевірятися лише на фінальному етапі при внесенні ділянки до Держземкадастру. Органам місцевого самоврядування буде надано прямий доступ до кадастру. Крім того, буде передбачено спрощений порядок визначення меж громад, єдине - узгодження з суміжними громадою.</p>
      <p>Документація із землеустрою та відомості про оцінки земель стануть публічними.</p>
      <p>Раніше повідомлялося про те, що Держгеокадсатр планує до кінця поточного року завершити інвентаризацію <b><a href="https://dt.ua/ECONOMICS/inventarizaciyu-derzhavnih-silgospzemel-finalizuyut-do-kincya-roku-derzhgeokadastr-328679_.html">земель сільськогосподарського призначення</a></b> державної власності загальною площею 1018,9 тис. га.</p>
      <p>13 жовтня Верховна Рада прийняла в першому читанні <b><a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html">законопроект про відкриття ринку землі</a></b>.</p>
      <p>Про необхідність термінового реформування аграрного сектора читайте у статті Зої Борисенко <b>"<a href="https://dt.ua/macrolevel/moratoriy-na-prodazh-zemli-timchasovo-postiyne-toptannya-v-tupikah-nedorozvitku-295797_.html">Мораторій на продаж землі: тимчасово-постійне топтання в тупиках недорозвинення</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>