<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197402/to-eyropaiko-mellon-tis-voreias-makedonias-sto-epikentro-tis-synantisis-mitsotaki-zaef"/>
    <meta property="og:site_name" content="CNN.gr"/>
    <meta property="article:published_time" content="2019-11-14T19:23:23+00:00"/>
    <meta property="og:title" content="Το ευρωπαϊκό μέλλον της Βόρειας Μακεδονίας στο επίκεντρο της συνάντησης Μητσοτάκη-Ζάεφ"/>
    <meta property="og:description" content="Το ευρωπαϊκό μέλλον της Βόρειας Μακεδονίας και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο βρέθηκε στο..."/>
  </head>
  <body>
    <article>
      <h1>Το ευρωπαϊκό μέλλον της Βόρειας Μακεδονίας στο επίκεντρο της συνάντησης Μητσοτάκη-Ζάεφ</h1>
      <h2>Το ευρωπαϊκό μέλλον της Βόρειας Μακεδονίας και ευρύτερα των Δυτικών Βαλκανίων, υπό το πρίσμα και των εξελίξεων στο τελευταίο Ευρωπαϊκό Συμβούλιο βρέθηκε στο επίκεντρο της συζήτησης του πρωθυπουργού Κυριάκου Μητσοτάκη με τον πρωθυπουργό της Βόρειας Μακεδονίας Ζόραν Ζάεφ, οι οποίοι συναντήθηκαν στο περιθώριο του 4ου Thessaloniki Summit.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 21:23 , 14 November 2019 - 21:26</p>
      <p>Ο κ. Μητσοτάκης επιβεβαίωσε τη <b>διαχρονική στάση της χώρας μας υπέρ της Ευρωπαϊκής Πολιτικής Διεύρυνσης στα Δυτικά Βαλκάνια,</b> η οποία θα συμβάλλει στην διασφάλιση της ειρήνης, της σταθερότητας και της ευημερίας στην ευρύτερη περιοχή.</p>
      <p>Παράλληλα, ανέφερε ότι η Ελλάδα διαδραμάτισε και θα συνεχίζει να διαδραματίζει ενεργό ρόλο προς κάθε κατεύθυνση για τη διασφάλιση αυτής της πορείας.</p>
      <p>Σύμφωνα με την ανακοίνωση του γραφείου Τύπου του πρωθυπουργού, ο κ. Μητσοτάκης, επανέλαβε την <b>κριτική του στη συμφωνία των Πρεσπώ</b>ν, τόνισε όμως ότι από τη στιγμή που δεσμεύει τι δύο χώρες, είναι προϋπόθεση για την ευρωπαϊκή πορεία, πρέπει να εφαρμοστεί και να αποφευχθούν ενέργειες που συντηρούν την ένταση.</p>
      <p>Οι δυο πρωθυπουργοί συμφώνησαν πως η <b>εμπέδωση των σχέσεων καλής γειτονίας</b> καθώς και η περιφερειακή συνεργασία παραμένουν ουσιώδη κριτήρια για όλα τα στάδια της ενταξιακής διαδικασίας, αλλά και για την ενίσχυση των διμερών μας σχέσεων.</p>
      <p>Επιπλέον, εξέφρασαν την αμοιβαία τους βούληση για ανάπτυξη των οικονομικών και εμπορικών σχέσεων Ελλάδας και Βόρειας Μακεδονίας, καθώς και για την υλοποίηση έργων που θα διευκολύνουν την συνδεσιμότητα στην περιοχή μας, προς όφελος του διμερούς εμπορίου.</p>
      <p>Από την πλευρά του ο Ζόραν Ζάεφ χαρακτήρισε <b>«πολύ εποικοδομητική»</b> την κατ’ιδίαν συνάντηση με τον πρωθυπουργό.</p>
      <p>Ο κ. Ζάεφ είπε πως εκτιμά ιδιαίτερα τη στήριξη του Έλληνα πρωθυπουργού κατά τη διάρκεια των διαπραγματεύσεων στο πρόσφατο Ευρωπαϊκό Συμβούλιο, τόσο προς τη χώρα του όσο και προς την Αλβανία, εκφράζοντας ταυτόχρονα την απογοήτευσή του για την απόφαση να μην δοθεί στις δύο αυτές χώρες ημερομηνία έναρξης ενταξιακών διαπραγματεύσεων.</p>
      <p>Όπως είπε ο κ. Ζάεφ,<b> ο κ. Μητσοτάκης υποσχέθηκε να βοηθήσει τη χώρα του</b> στην προσπάθεια που κάνει για ένταξη στην ΕΕ, χάρη και στις παραδοσιακά καλές σχέσεις που διατηρεί η Ελλάδα με τη Γαλλία. «Είμαστε υποψήφια χώρα εδώ και μία δεκαπενταετία. Δεν υπάρχει για εμάς εναλλακτική από την πλήρη ένταξη στην ΕΕ και το ΝΑΤΟ. Εξηγούμε για ακόμα μια φορά ότι δεν περιμένουμε να καταστούμε αμέσως πλήρες μέλος, μόνο να διατηρηθεί αυτό το κίνητρο (της ένταξης)» ανέφερε χαρακτηριστικά.</p>
      <p>Σε ό,τι αφορά τη <b>Συμφωνία των Πρεσπών</b>, ο κ. Ζάεφ είπε πως εξήγησε στον Έλληνα πρωθυπουργό την πορεία υλοποίησής της από την πλευρά της χώρας του, ενώ ενημερώθηκε και για την εφαρμογή της από την ελληνική πλευρά.</p>
      <p>Ερωτηθείς για το<b> νέο σήμα των μακεδονικών προϊόντων,</b> που παρουσιάστηκε σήμερα στο πλαίσιο του Thessaloniki Summit, ο πρωθυπουργός της Βόρειας Μακεδονίας απάντησε πως δεν το έχει δει ακόμα, σημείωσε, ωστόσο, πως υπάρχει διεθνής κανονισμός γι’ αυτού του είδους τα ζητήματα και εξέφρασε την πεποίθηση πως θα βρεθεί ο καλύτερος δυνατός, φιλικός τρόπος «για να προστατεύσουμε τα brands, την παραγωγή, την ιστορία, την αξιοπρέπεια αφού αυτό είναι που κάνουν οι φίλοι». «Είμαστε φίλοι και πρέπει να συνεχίσουμε να είμαστε φίλοι» τόνισε ο κ. Ζάεφ, υπογραμμίζοντας πως η χώρα του θέλει να έχει φιλικές σχέσεις με την Ελλάδα.</p>
      <p>Σημείωσε, δε, ότι προσκάλεσε τον κ. Μητσοτάκη να επισκεφθεί τη Βόρεια Μακεδονία και εξέφρασε την ελπίδα ότι αυτό θα συμβεί πολύ σύντομα, αλλά και ότι έως το τέλος του έτους θα υπάρξουν και επισκέψεις υπουργών της ελληνικής κυβέρνησης στα Σκόπια.</p>
      <p>Είπε ακόμα ότι στη συνάντηση συζητήθηκε και η διμερής συνεργασία σε ό,τι αφορά την οικονομία καθώς η Ελλάδα είναι ο δεύτερος μεγαλύτερος εμπορικός εταίρος της Βόρειας Μακεδονίας και ο τρίτος μεγαλύτερος επενδυτής.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197401/prosfygiko-kai-toyrkia-stin-atzenta-tis-synantisis-mitsotaki-mporisof">Προσφυγικό και Τουρκία στην ατζέντα της συνάντησης Μητσοτάκη - Μπορίσοφ</a>
        </li>
        <li>
          <a href="https://www.cnn.gr/news/politiki/story/197391/se-exelixi-i-synantisi-mitsotaki-mporisof">Σε εξέλιξη η συνάντηση Μητσοτάκη - Μπορίσοφ</a>
        </li>
        <li>
          <a href="https://www.cnn.gr/news/politiki/story/197390/oloklirothike-i-synantisi-mitsotaki-zaef">Ολοκληρώθηκε η συνάντηση Μητσοτάκη - Ζάεφ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/74368/voreia-makedonia">ΒΟΡΕΙΑ ΜΑΚΕΔΟΝΙΑ</a>
        </li>
        <li>
          <a href="https://www.cnn.gr/eidhseis/tag/54367/zoran-zaef">ΖΟΡΑΝ ΖΑΕΦ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197402/snapshot/2756310.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197393/snapshot/2716023.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197397/snapshot/vroxes.jpg"/>
      </figure>
    </article>
  </body>
</html>