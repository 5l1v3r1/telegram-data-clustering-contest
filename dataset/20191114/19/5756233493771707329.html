<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621529/%DA%A9%D9%84%D8%A7%D9%86%D8%AA%D8%B1%DB%8C-%D8%AF%D8%B1%DB%8C%D8%A7%DA%86%D9%87-%D8%A7%D8%B1%D9%88%D9%85%DB%8C%D9%87-%D8%A8%D8%AF%D9%88%D9%86-%D8%A7%D8%AD%DB%8C%D8%A7-%D8%A8%D9%87-%D8%A8%DB%8C%D8%A7%D8%A8%D8%A7%D9%86-%D9%86%D9%85%DA%A9-%D8%AA%D8%A8%D8%AF%DB%8C%D9%84-%D9%85%DB%8C%E2%80%8C%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T19:01:00+00:00"/>
    <meta property="og:title" content="کلانتری: دریاچه ارومیه بدون احیا به بیابان نمک تبدیل می‌شد"/>
    <meta property="og:description" content="دبیر ستاد احیای دریاچه ارومیه گفت: این دریاچه بدون اجرای مصوبه‌های این ستاد به بیابان پنج هزار کیلومتر مربعی نمک تبدیل می‌شد."/>
  </head>
  <body>
    <article>
      <h1>کلانتری: دریاچه ارومیه بدون احیا به بیابان نمک تبدیل می‌شد</h1>
      <h2>۹ هزار میلیارد برای دریاچه ارومیه</h2>
      <address>
        <time datetime="2019-11-14T19:01:00+00:00">14 Nov 2019, 19:01</time>
      </address>
      <p>
        <i>دبیر ستاد احیای دریاچه ارومیه گفت: این دریاچه بدون اجرای مصوبه‌های این ستاد به بیابان پنج هزار کیلومتر مربعی نمک تبدیل می‌شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عیسی کلانتری روز پنجشنبه در دوازدهمین جلسه کارگروه ملی نجات دریاچه ارومیه که با حضور «اسحاق جهانگیری» معاون اول رئیس‌جمهوری در ارومیه برگزار شد، افزود: مصوبه‌های این ستاد باید در همه زمینه‌ها به طور کامل اجرایی شود.</p>
      <p>وی اضافه کرد: طبق برنامه‌ریزی‌ها دریاچه ارومیه با تاخیر یک و نیم ساله نسبت به پیش‌بینی صورت گرفته و تا سال ۱۴۰۶ به طور کامل احیا می‌شود.</p>
      <figure>
        <img src="https://aftabnews.ir/files/fa/news/1398/8/23/359324_612.jpg"/>
      </figure>
      <p>وی بیان‌ کرد: تا امروز دولت بیش از۹۰ هزار میلیارد ریال برای احیای دریاچه ارومیه هزینه کرده است و با ۱۵ درصد این‌ میزان نیز کارهای سخت‌افزاری پایان می‌یابد. تا زمانی که در مصوبه‌های ستاد احیای دریاچه ارومیه تجدیدنظر نشده است باید به طور کامل توسط نهادهای مرتبط اجرایی شود.</p>
      <p>تراز امیدبخش دریاچه ارومیه طبق آخرین پایش به یک‌هزار و ۲۷۱ متر و ۲۳ سانتی‌متر رسیده که نسبت به سال گذشته 95 سانتی‌متر افزایش را نشان می‌دهد.</p>
      <p>مساحت نگین آبی آذربایجان نیز در حال حاضر به ۲ هزار و ۷۷۶ کیلومترمربع است که یک هزار و 41 کیلومتر مربع بیشتر از زمان مشابه سال گذشته برآورد می‌شود.</p>
      <p>همچنین طبق آخرین پایش حجم آب موجود در دریاچه ارومیه حدود سه میلیارد و 240 میلیون مترمکعب است که افزایش 2 میلیارد و 170 میلیون مترمکعبی را نسبت به زمان مشابه سال گذشته نشان می‌دهد.</p>
      <p>قبل از تشکیل ستاد احیای سالانه به طور متوسط ۴۰ سانتی‌متر کاهش می‌یافت اما در سایه برنامه‌ریزی، تخصیص اعتبار و تلاش دولت تدبیر و امید برای احیای این دریاچه، روند خشک شدن آن متوقف شد و بارندگی‌ها هم به کمک دریاچه آمد.</p>
      <p>دریاچه ارومیه در قالب طرح‌های ستاد احیا قرار است ظرف مدت ۱۰ سال /از ۱۳۹۴/ به تراز اکولوژیک خود برسد؛ این دریاچه از اواسط دهه ۱۳۸۰ شروع به خشک شدن کرد و بنا بر آمار بین‌المللی تا سال ۲۰۱۵ میلادی حدود ۸۰ درصد از مساحت آن خشک شد.</p>
      <p>«اسحاق جهانگیری» معاون اول رئیس‌جمهوری روز گذشته در سفری ۲ روزه وارد ارومیه شد و امروز علاوه بر افتتاح طرح‌های بیمارستانی در میاندوآب از تونل انتقال آب به دریاچه ارومیه در نقده و آخرین وضعیت دریاچه ارومیه بازدید کرد؛ وی در مصاحبه بدو ورود به آذربایجان‌غربی نیز گفت که احیای دریاچه ارومیه برای دولت خیلی مهم است و این دریاچه پس از احیا به کانون حیات و توسعه منطقه و کشور تبدیل می‌شود.</p>
    </article>
  </body>
</html>