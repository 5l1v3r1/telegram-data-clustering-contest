<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/14/nemzetkozi-embercsempesz-halozatot-szamoltak-fel"/>
    <meta property="og:site_name" content="infostart"/>
    <meta property="article:published_time" content="2019-11-14T19:19:00+00:00"/>
    <meta property="og:title" content="Nemzetközi embercsempész-hálózatot számoltak fel"/>
    <meta property="og:description" content="A kamionos banda több mint kétmillió eurót kereshetett."/>
  </head>
  <body>
    <article>
      <h1>Nemzetközi embercsempész-hálózatot számoltak fel</h1>
      <address><time datetime="2019-11-14T19:19:00+00:00">14 Nov 2019, 19:19</time> by <a rel="author">Infostart</a></address>
      <h3>A kamionos banda több mint kétmillió eurót kereshetett.</h3>
      <p>Egy román honosságú kamion rakterében megbújva 17 illegális migránst találtak Hegyeshalom térségében a mosonmagyaróvári rendőrök tavaly február 22-én. Az ügyben a Készenléti Rendőrség Nemzeti Nyomozó Iroda (KR NNI) Nemzetközi Bűnözés Elleni Főosztály Illegális Migráció Elleni Osztály embercsempészés bűntett elkövetésének megalapozott gyanúja miatt folytatott eljárást a jármű román állampolgárságú vezetőjével szemben. A nyomozók azonosították a megbízót is, aki az Egyesült Királyságból szervezte illegális migránsok Romániából nyugat-európai országokba történő csempészését kamionokban.</p>
      <p>Az ügy nemzetközi jellegére tekintettel a magyar rendőrség az Europol bevonásával felvette a kapcsolatot a román, brit és német hatóságokkal. A nemzetközi együttműködés keretében 2018 novemberében az Eurojust közbenjárásával az Egyesült Királyság, Magyarország, Németország és Románia részvételével közös nyomozócsoportot állítottak fel, amit az Europol Embercsempészés Elleni Központja (EMSC) bűnügyi elemző munkával támogatott - írja a police.hu.</p>
      <p>A magyarországi eljárást a KR NNI Nemzetközi Bűnözés Elleni Főosztály Illegális Migráció Elleni Osztálya 2019 augusztusában fejezte be, az ügy iratait vádemelési javaslattal megküldte a Mosonmagyaróvári Járási Ügyészség részére. A nemzetközi szálak nyomozását a külföldi hatóságok tovább folytatták, melynek során felgöngyölítették a legalább 36 tagot számláló elkövetői hálózatot, akik több mint kétmillió eurót kereshettek az általuk csempészett mintegy 580 illegális migránson.</p>
      <p>
        <i>Nyitókép: Europol</i>
      </p>
    </article>
  </body>
</html>