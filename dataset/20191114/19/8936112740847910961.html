<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/pele-w-la-gazetta-dello-sport-bog-wystawil-mi-rachunek,985450.html"/>
    <meta property="og:site_name" content="TVN24"/>
    <meta property="article:published_time" content="2019-11-14T19:16:00+00:00"/>
    <meta property="og:title" content="Pele o problemach zdrowotnych: Bóg wystawił mi rachunek"/>
    <meta property="og:description" content="Pele ma małe problemy ze zdrowiem, ale uspokaja kibiców. - Czuję się dobrze - zapewnia. Surowo wypowiada się o współczesnej piłce. - Kiedyś w każdym kraju z kulturą piłkarską były dwa, trzy talenty..."/>
  </head>
  <body>
    <article>
      <h1>Pele o problemach zdrowotnych: Bóg wystawił mi rachunek</h1>
      <address>
        <time datetime="2019-11-14T19:16:00+00:00">14 Nov 2019, 19:16</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/689b0795-4203-4fdb-a9f1-29f57bd395bc.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9a49cb0b-ddf8-4df6-9437-bc843f163ad5-480p.mp4" autoplay="" loop=""/>
          <figcaption>Listopadowe Wattsy cz. 8</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d5a58f78-1db1-4f3e-8039-e976da5356e0-480p.mp4" autoplay="" loop=""/>
          <figcaption>Listopadowe Wattsy cz. 5</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/79c9e549-81fa-4944-b3e7-bf70ae8c71e3-480p.mp4" autoplay="" loop=""/>
          <figcaption>Listopadowe Wattsy cz. 6</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7ed08af1-5d59-4aa6-b063-d20b590e28c9-480p.mp4" autoplay="" loop=""/>
          <figcaption>Listopadowe Wattsy cz. 7</figcaption>
        </figure>
        <figcaption>Listopadowe Wattsy Foto: SID | Video: Eurosport</figcaption>
      </slideshow>
      <h3>Pele ma małe problemy ze zdrowiem, ale uspokaja kibiców. - Czuję się dobrze - zapewnia. Surowo wypowiada się o współczesnej piłce. - Kiedyś w każdym kraju z kulturą piłkarską były dwa, trzy talenty klasy światowej. Dzisiaj ich wszystkich jest tyle – przyznał rozmowie z "La Gazetta dello Sport" legendarny brazylijski piłkarz.</h3>
      <related>
        <a href="https://eurosport.tvn24.pl/pilka-nozna,105/przybylem-zobaczylem-zwyciezylem-zlatan-pozegnal-sie-z-ameryka-w-swoim-stylu,985381.html"/>
      </related>
      <p>Pele w październiku skończył 79 lat. Niedawno świętował 50. rocznicę strzelenia tysięcznego gola w zawodowej karierze. Brazylijczyk trafił wówczas do bramki Vasco da Gama. Miejsce też było szczególne - legendarna Maracana.</p>
      <p>W sumie zdobył ponad tysiąc bramek, trzykrotnie świętował z Canarinhos mistrzostwo świata.</p>
      <p>Obecnie w rozmowie z dziennikiem "La Gazetta dello Sport" zapewnia, że kibice nie powinni się o niego martwić, choć przez ostatni rok sporo przeszedł. Ma za sobą problemy z kamicą nerkową, infekcję dróg moczowych i operację biodra.</p>
      <p>- To tak, jakby Bóg wystawił mi rachunek - przyznał Pele pół żartem, pół serio.</p>
      <p>- Nawet jeśli mam trochę dolegliwości, to czuję się dobrze - zapewnił.</p>
      <h3>Kiedyś było więcej lepszych piłkarzy</h3>
      <p>W rozmowie z włoską gazetą wypowiedział się również o współczesnych gwiazdach futbolu. Pele uważa, że w dzisiejszej piłce brakuje prawdziwych ikon. - Kiedyś w każdym kraju z wielką kulturą piłkarską były dwa, trzy talenty klasy światowej: Eusebio, Simoes, Cruyff, Beckenbauer, Maradona, Garrincha, Didi... - wyliczał.</p>
      <p>Za chwilę dodał: - Dzisiaj w sumie jest ich tyle. Do Lionela Messiego i Cristiano Ronaldo dodałbym Neymara, który w reprezentacji Brazylii nie stał się jeszcze wielką postacią.</p>
      <p>W jego ocenie Messi jest obecnie najbardziej kompletnym piłkarzem. - Gdybym był z nim w drużynie, wszyscy musieliby się obawiać już dwóch zawodników, a nie jednego - stwierdził.</p>
      <p>Trzykrotny mistrz świata dodał, że to Giovanni Trapattoni był obrońcą, przeciwko któremu grało mu się najtrudniej. - Był nieugięty - wspomina Brazylijczyk.</p>
      <p>Autor: Kls/twis/kwoj / Źródło: Eurosport</p>
    </article>
  </body>
</html>