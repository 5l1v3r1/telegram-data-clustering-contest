<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_ptahivniki-ne-pogodilisya-z-visnovkami-amku-z-privodu-situaciyi-na-rinku-kuryatini/938255"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T19:48:00+00:00"/>
    <meta property="og:title" content="Птахівники не погодилися з висновками АМКУ з приводу ситуації на ринку курятини"/>
    <meta property="og:description" content="На ринку курятини в Україні є жорстка конкуренція, уважають в асоціації &quot;Союз птахівників&quot;, повідомляє УНН із посиланням на заяву членів організації. Так у &quot;Союзі птахівників&quot; відреагували на висновки Антимонопольного комітету України, який заявив, що виявив на ринку ..."/>
  </head>
  <body>
    <article>
      <h1>Птахівники не погодилися з висновками АМКУ з приводу ситуації на ринку курятини</h1>
      <address><time datetime="2019-11-14T19:48:00+00:00">14 Nov 2019, 19:48</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938255_w_300.jpg?v=0"/>
        <figcaption>Фото: YouTube</figcaption>
      </figure>
      <p>На ринку курятини в Україні є жорстка конкуренція, уважають в асоціації "Союз птахівників", повідомляє <a href="https://www.unn.com.ua/ru/news/1835776-ptakhivniki-rozpovili-pro-zhorstku-konkurentsiyu-na-rinku-i-neobgruntovani-zvinuvachennya-amku">УНН</a> із посиланням на заяву членів організації. Так у "Союзі птахівників" відреагували на висновки Антимонопольного комітету України, який заявив, що виявив на ринку ознаки порушення законодавства про захист економічної конкуренції.</p>
      <p>"За інформацією асоціації, на ринку м'яса птиці сьогодні працює приблизно 100 суб'єктів господарської діяльності, які жорстко конкурують між собою. Зовнішнім проявом конкуренції на внутрішньому ринку є стабільність, а в деякі періоди навіть зниження цін, що підтверджується даними Держстату України", – зазначили в "Союзі птахівників".</p>
      <p>Те, що на ринку є великі виробники, ще не означає їх монопольного становища, заявили автори.</p>
      <p>"Група компаній МХП здійснює діяльність на ринку курятини в умовах жорсткої конкурентної боротьби. Успіх у цій боротьбі визначає тільки вибір споживача. Яскравим підтвердженням визнання споживачами високої якості продукції "Миронівський хлібопродукт" є її успішний вихід на ринки ЄС і багато інших країн світу", – уважають в асоціації.</p>
      <p>Підвищення цін на продукцію в липні – серпні 2017 року, про яке повідомили в АМКУ, було пов'язане з економічною ситуацією у країні, підкреслили птахівники.</p>
      <p>"Об'єктивно аналізуючи ситуацію, потрібно врахувати кілька факторів, які вплинули в цей період на цінову ситуацію на ринку. Це, у першу чергу, збільшення цін на корми на 17%, на комунальні послуги на 10%, на паливно-мастильні матеріали на 30%, підвищення зарплат у секторі більше ніж на 25%, знецінення національної валюти щодо євро більш ніж на 20%, а це прямий вплив на вартість ветеринарних препаратів, вітамінів, кормових добавок, обладнання, яке переважно закуповується у європейських виробників. Подорожчання курятини в межах зростання цін на складові було в той період об'єктивним і обґрунтованим", – повідомили в організації.</p>
      <p>12 листопада <a href="http://www.amc.gov.ua/amku/control/main/uk/publish/article/152810">АМКУ затвердив звіт</a> про результати дослідження ринку курятини у 2016–2018 роках і порахував, що найбільший виробник, МХП, займає на ринку частку 45%.</p>
    </article>
  </body>
</html>