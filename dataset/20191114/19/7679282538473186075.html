<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-indian-air-force-chief-rks-bhadauria-fly-sortie-in-hal-made-in-india-htt-40-aircraft-2849815.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T19:59:49+00:00"/>
    <meta property="og:title" content="वायुसेना प्रमुख ने HAL के बनाए HTT-40 जेट में उड़ान भर बनाया रिकॉर्ड"/>
    <meta property="og:description" content="वायुसेना प्रमुख एयर चीफ मार्शल आरकेएस भदौरिया ने गुरुवार को बुनियादी प्रशिक्षण विमान एचटीटी-40 को उड़ाया। ऐसा कर वह पहले सेवारत वायुसेना प्रमुख बन गए हैं जिन्होंने हिन्दुस्तान एयरोनॉटिक्स लिमिटेड..."/>
  </head>
  <body>
    <article>
      <h1>वायुसेना प्रमुख ने HAL के बनाए HTT-40 जेट में उड़ान भर बनाया रिकॉर्ड</h1>
      <address><time datetime="2019-11-14T19:59:49+00:00">14 Nov 2019, 19:59</time> by <a rel="author">भाषा।,बेंगलुरु।</a></address>
      <p>वायुसेना प्रमुख एयर चीफ मार्शल आरकेएस भदौरिया ने गुरुवार को बुनियादी प्रशिक्षण विमान एचटीटी-40 को उड़ाया। ऐसा कर वह पहले सेवारत वायुसेना प्रमुख बन गए हैं जिन्होंने हिन्दुस्तान एयरोनॉटिक्स लिमिटेड (एचएएल) की ओर से विकसित विमान को प्रोटोटाइप (प्रतिमान) चरण में ही उड़ाया। एचएएल की ओर से जारी बयान के मुताबिक विमान के इंजन को बंद करने और चक्कर लगाने जैसी कलाबाजियों का भी परीक्षण किया गया। </p>
      <p>बयान के मुताबिक वायुसेना प्रमुख ने गुरुवार दोपहर एक बजकर 20 मिनट पर उड़ान भरी और करीब एक घंटे तक आसमान में रहे। इस दौरान एचएएल के प्रमुख परीक्षण पायलट ग्रुप कैप्टन (सेवानिवृत्त) के के वेणुगोपाल भी साथ रहे। एचएएल ने कहा, 'एयर चीफ मार्शल भदौरिया पहले सेवारत वायुसेना प्रमुख हैं जिन्होंने एचएएल की ओर से विकसित विमान को प्रतिमान के चरण में ही उड़ाया है।' </p>
      <figure>
        <iframe data-src="https://twitter.com/ani_digital/status/1194965177747140610?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Read Also: <a href="https://www.livehindustan.com/national/story-petition-against-shiv-sena-ncp-and-congress-alliance-in-maharashtra-court-2849806.html">महाराष्ट्र: शिवसेना, राकांपा और कांग्रेस गठबंधन के खिलाफ न्यायालय में याचिका</a></h3>
      <p>एयर चीफ मार्शल आरकेएस भदौरिया ने विमान की क्षमता पर संतुष्टि जताई और डिजाइन, परियोजना और विमान परीक्षण दल की यह उपलब्धि हासिल करने के लिए प्रशंसा की। एचएएल ने भदौरिया को उद्धृत किया कि प्रमाणन के लिए परियोजना की गति बढ़ानी चाहिए और एचएएल को आधुनिक विनिर्माण सुविधा विकसित करने और शुरू से अधिक संख्या में इनके उत्पादन के लक्ष्य पर काम करना चाहिए। </p>
      <p>एचटीटी-40 ने सभी प्रमुख मानकों को पूरा कर लिया है और वायुसेना मुख्यालय ने प्राथमिक कर्मी गुणवत्ता आवश्यकता पूरी करने संबंधी प्रमाणपत्र जारी कर दिया है। विमान सफलतापूर्वक इंजन बंद करने, दोबारा इंजन चालू करने, उलटा होकर उड़ने और हवा में कलाबाजी करने की कसौटी को सफलतापूर्वक पूरा कर चुका है। एचटीटी-40 को जल्द प्राथमिक परिचालन मंजूरी मिलने की उम्मीद है और इसका परीक्षण जल्द शुरू होने की उम्मीद है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>