<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/zelenskiy-obgovoriv-z-tuskom-pivnichniy-potik-2-640018.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T19:51:04+00:00"/>
    <meta property="og:title" content="Зеленський обговорив з Туском «Північний потік-2»"/>
    <meta property="og:description" content="Туск привітав суттєву активізацію реформ в Україні, зокрема в контексті виконання Угоди про асоціацію з ЄС"/>
  </head>
  <body>
    <article>
      <h1>Зеленський обговорив з Туском «Північний потік-2»</h1>
      <address>
        <time datetime="2019-11-14T19:51:04+00:00">14 Nov 2019, 19:51</time>
      </address>
      <h4>Туск привітав суттєву активізацію реформ в Україні, зокрема в контексті виконання Угоди про асоціацію з ЄС</h4>
      <p>Президент України Володимир Зеленський провів телефонну розмову з президентом Європейської ради Дональдом Туском.</p>
      <p>Про це 14 листопада повідомили у <a href="https://www.president.gov.ua/news/prezident-ukrayini-proviv-telefonnu-rozmovu-z-donaldom-tusko-58345">пресслужбі</a> глави української держави.</p>
      <p>Зазначається, що сторони, зокрема, обговорили хід реалізації домовленостей 21-го саміту Україна - ЄС.</p>
      <p>Туск привітав суттєву активізацію реформ в Україні, зокрема в контексті виконання Угоди про асоціацію з Євросоюзом.</p>
      <p>Окремою темою розмови була енергетична безпека в Європі і ситуація з реалізацією проєкту «Північний потік-2». Співрозмовники погодилися щодо важливості безумовного дотримання всіма державами - членами Європейського Союзу енергетичного законодавства ЄС.</p>
      <p>Президент України подякував Туску за вагому особисту роль у розвитку співробітництва між Україною та Європейським Союзом під час його перебування на посаді президента Європейської ради і побажав успіхів у подальшій діяльності. </p>
      <p>Зі свого боку Туск запевнив у своїй незмінній підтримці суверенітету і територіальної цілісності України, а також реформ у нашій державі.</p>
      <p>Нагадаємо, напередодні <a href="https://glavcom.ua/news/bundestag-z-drugoji-sprobi-zahistiv-rosiyskiy-pivnichniy-potik-2-639752.html">Бундестаг з другої спроби захистив російський «Північний потік-2»</a>.</p>
      <p>Раніше <a href="https://glavcom.ua/news/ukrajina-zaklikaje-jevroparlament-zupiniti-pivnichniy-potik-2-638665.html">Україна закликала Європарламент зупинити «Північний потік-2»</a>. </p>
      <p>Також нагадаємо, що <a href="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html">Польща наклала величезний штраф на компанію</a>, що будує «Північний потік-2».</p>
      <p>30 жовтня «Північний потік-2» <a href="https://glavcom.ua/news/daniya-dozvolila-rosiyanam-dobuduvati-pivnichniy-potik-2-636464.html">дозволила побудувати Данія</a> — остання країна, дозволу якої Росії бракувало для завершення будівництва трубопроводу.</p>
      <p>У разі запуску «Північного потоку-2» Росія зможе повністю відмовитися від транзиту свого газу через Україну. Цей транзит щороку приносить Україні близько 3 мільярдів доларів доходів. 31 грудня 2019 року закінчується дія контракту між Україною та Росією про транзит газу. Нового контракту держави ще не уклали, а переговори щодо нього, які відбуваються за участю Єврокомісії, є безуспішними.</p>
      <related>
        <a href="https://glavcom.ua/news/ukrajina-zaklikaje-jevroparlament-zupiniti-pivnichniy-potik-2-638665.html"/>
        <a href="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html"/>
        <a href="https://glavcom.ua/economics/finances/budivnictvo-pivnichnogo-potoku-2-zastupnik-glavi-derzhdepu-pidtrimav-ukrajinu-636569.html"/>
      </related>
    </article>
  </body>
</html>