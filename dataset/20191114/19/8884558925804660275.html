<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/14/v-novi-stevilki-primorskih-novic-preberite"/>
    <meta property="og:site_name" content="Primorske novice"/>
    <meta property="article:published_time" content="2019-11-14T19:57:07+00:00"/>
    <meta property="og:title" content="V novi številki Primorskih novic preberite"/>
    <meta property="og:description" content="“Vardo smo ustanovili, vendar smo še sveži, zdaj se šele dobivamo, sodelovali smo v patrulji v Beli krajini, v teh krajih pa še ne,” nam je Erik Ratej iz Ilirske Bistrice danes potrdil, da je tudi Primorska dobila svojo vardo. Na koprski policijski upravi pravijo, da zadeve, povezane s samooklicanimi skupinami, spremljajo, Ratej pa zagotavlja, da bo njihovo delo policiji le v pomoč."/>
  </head>
  <body>
    <article>
      <h1>V novi številki Primorskih novic preberite</h1>
      <address><time datetime="2019-11-14T19:57:07+00:00">14 Nov 2019, 19:57</time> by <a rel="author">Spletno uredništvo</a></address>
      <p>
        <b>“Vardo smo ustanovili, vendar smo še sveži, zdaj se šele dobivamo, sodelovali smo v patrulji v Beli krajini, v teh krajih pa še ne,” nam je Erik Ratej iz Ilirske Bistrice danes potrdil, da je tudi Primorska dobila svojo vardo. Na koprski policijski upravi pravijo, da zadeve, povezane s samooklicanimi skupinami, spremljajo, Ratej pa zagotavlja, da bo njihovo delo policiji le v pomoč.</b>
      </p>
      <figure>
        <img src="https://static.primorske.si/foto/highres/prvazadnja/719830_263-varda-prva.jpg"/>
        <figcaption>Štajersko vardo so ustanovili pred dvema letoma, zdaj pa se širijo še v druge kraje. Foto: Borut Živulović/BOBO</figcaption>
      </figure>
      <h3>Na Markovec v prihodnje s poševnim dvigalom</h3>
      <p>V koprski občini so si zamislili, da bodo v prihodnje višinsko razliko med obalnim delom in Markovcem namesto z dvigalom v obliki stolpa, ki sta ga zasnovala arhitekta <b>Massimiliano Fuksas</b> iz Rima in <b>Sandi Pirš</b> iz Ljubljane, premostili s poševnim dvigalom, ki ga bodo postavili na jekleno konstrukcijo.</p>
      <h3>Ribiči so lahko tudi kuharji, učitelji in varuhi morja</h3>
      <p>V Kopru bosta dve kantini, na katerih bosta ribiča pekla ribe: ena bo na kolesih, druga na katamaranu. Školjkarka bo poučevala o klapavicah in jih tudi postregla. Na pomorski šoli bodo izobraževali ribiče in navduševali dijake za ribolov, v Piranu bodo povečali muzej školjk in ponudili znanje o gradnji tradicionalnih bark. Vrh vsega se bodo ribiči poleti prelevili v ekovaruhe in opozarjali turiste na sidriščih.</p>
      <h3>Mnenje o portoroški plaži pozitivno tudi v drugo</h3>
      <p>Danes ob 12. uri je bilo jasno, da je večina članov Krajevne skupnosti Portorož dala pozitivno mnenje k oddaji centralnega dela portoroške plaže hotelu Kempinski Palace Portorož. Mnenja krajevne skupnosti nikomur ni treba upoštevati, njeni trije člani, ki so glasovali proti, pa želijo odločanje o plaži prenesti na ramena tistih, katerih glas šteje - na člane piranskega občinskega sveta.</p>
      <h3>Prosta pot za luški protihrupni denar</h3>
      <p>Koprski občinski svet je brez glasu proti sprejel odlok o dodeljevanju denarja Luke stanovalcem za naložbe, kot so menjave oken, fasad in klim, za zmanjšanje vpliva pristanišča, predvsem hrupa. Kljub temu da je odlok uresničitev lanskega pisma o nameri, ki ga je z Luko dorekla občina še pod vodstvom Borisa Popoviča, pa štirje svetniki njegove stranke danes o tem niso glasovali.</p>
      <h3>Eolka ne želi na zbor krajanov</h3>
      <p>Na pobudo krajanov Artviž je hrpeljsko-kozinska županja za jutri zvečer sklicala zbor krajanov. Krajani so namreč želeli od družbe Eolka izvedeti vse o načrtih za gradnjo vetrnih elektrarn v okolici vasi. Toda lastnik Eolke <b>Zoran Jankovič</b> je danes zjutraj sporočil, da se zbora ne bo udeležil. Županja je zbor zato preklicala, a na izrecno prošnjo krajanov zbor vseeno bo.</p>
      <h3>Družba Plinovodi je dobila okoljevarstveno soglasje za posodobitev plinovoda po Vipavski dolini</h3>
      <p>Družba Plinovodi je dobila okoljevarstveno soglasje za posodobitev plinovoda po Vipavski dolini. Občina ni prepričala države, da bi traso premaknila k hitri cesti, kmetje pa se bojijo, da bodo zaradi plinovoda ob del trajnih nasadov. Gradnja pa se ne bo začela tako kmalu, saj za Plinovode ni prioriteta.</p>
      <h3>Nekdanji gospodarski gigant iz Cerknega se vrača</h3>
      <p>V Cerknem sta pred tremi leti sovpadla trda optimizacija tovarne Eta in mešetarjenje z delnicami njenega slovenskega preostanka Certe oziroma krovnega holdinga, ki se je v začetku tedna preimenoval Larix. Upor zaposlenih, v večini tudi delničarjev in Cerkljanov, je bil silovit. Postojnski jami ga je z nakupom slovenskega dela nekdanjega giganta uspelo povsem umiriti. Zaključek optimizacije Ete, reorganizacija večinskega tujega lastnika E.G.O. in ponovno slovenski direktor <b>Robert Vuga</b>, so na razvojno pot vrnili tudi tovarno.</p>
      <h3>“Naučil sem se, da se ne smeš oklepati stvari”</h3>
      <p>“Plima bo ob 14. uri, naslednja pa ob dveh zjutraj, tako da bomo na koncert ob 20. uri lahko prišli vsi, ne bo nas poplavilo,” pravi kitarist Teo Collori. V soboto bo v Tartinijevem gledališču v domačem Piranu s skupino Momento Cigano predstavil nov album.</p>
    </article>
  </body>
</html>