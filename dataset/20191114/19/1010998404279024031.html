<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/juristi-darzhavnijat-glava-e-dlazhen-da-podpishe-ukaza-za-geshev.html"/>
    <meta property="og:site_name" content="bTV Новините"/>
    <meta property="article:published_time" content="2019-11-14T19:19:00+00:00"/>
    <meta property="og:title" content="Юристи: Държавният глава е длъжен да подпише указа за Гешев"/>
    <meta property="og:description" content="Какви са ходовете на Румен Радев"/>
  </head>
  <body>
    <article>
      <h1>Юристи: Държавният глава е длъжен да подпише указа за Гешев</h1>
      <h2>Какви са ходовете на Румен Радев</h2>
      <address><time datetime="2019-11-14T19:19:00+00:00">14 Nov 2019, 19:19</time> by <a rel="author" href="https://btvnovinite.bg/author/?author=2002652" target="_blank">Румяна Попова</a></address>
      <figure>
        <video src="https://vid.btv.bg/btvnews/2019/11/14/reakcii_1573751619-1.mp4"/>
      </figure>
      <p>Тече дискусия между юристи и конституционалисти длъжен ли е президентът Румен Радев да подпише указа за назначаването на Иван Гешев, или той може да забави това, като например, да поиска тълкувателно решение от Конституционния съд. </p>
      <p>Големият въпрос след избора на новия главен прокурор е не дали, а кога президентът ще подпише указът за назначението му.</p>
      <p>„Президентът не може да откаже. Друг е въпросът как той и неговите съветници ще изтълкуват правилото за разумния срок. Чуват се гласове, че президентът може да забави неограничено”, коментира проф. Пламен Киров, бивш конституционен съдия и преподавател по конституционно право.<br/><br/>„Държавният глава ще бъде длъжен. Тогава отговорността – ако мога да се изразя – моралната – за назначаването на новия главен прокурор ще е във ВСС”, заяви доц. Наталия Киселова, преподавател по конституционно право.</p>
      <p>"Все  пак – има едно такова понятие – разумен срок в правото. Вярно е, че още от римското право датира принципът, че онова, което се дължи без срок, се дължи незабавно. Т. е веднага”, каза още Киров. <br/><br/>„Въпросът със сроковете не е уреден изрично в Конституцията и повечето юристи се обединяват около разбирането, че това са разумни срокове. Тъй като мандатът на действащия главен прокурор изтича до 10 януари, предполагам, че в срок до януари ще има указ”, добави Киселова. <br/><br/>Още през 2002-ра Конституционният съд се е произнесъл за процедурата по избора на главен прокурор. Затова сега не може да иска ново решение.</p>
      <p>„Решението на КС, ако бъде допуснато и ако изобщо има тълкуване, то ще бъде занапред”, обясни доц. Киселова.</p>
      <p><b><i>И</i></b> <b><i>няма</i></b> <b><i>да</i></b> <b><i>касае</i></b> <b><i>този</i></b> <b><i>избор</i></b><b><i>?</i></b></p>
      <p><i>Да.</i><br/><br/>„Това практически ще бъде една злоупотреба с правомощия. Значи – аз се прикривам зад една  процедура в КС и като търся в това – някаква котва ,за която да се захвана с оглед на това – да забавя издаването на указа. Мисля, че президентът няма да постъпи по този начин”, смята Киров. <br/><br/>Професор Киров обаче твърди, че от конституционните магистрати може да се поиска друго решение - и то касае правото на обвинител номер едно да ръководи всички прокурори в страната.</p>
    </article>
  </body>
</html>