<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/na-dnipropetrovshchini-vikrili-korupciyni-shemi-v-budivnictvi-novini-ukrajini-50053621.html"/>
    <meta property="og:site_name" content="НВ"/>
    <meta property="article:published_time" content="2019-11-14T19:23:00+00:00"/>
    <meta property="og:title" content="Очільник Дніпропетровської області звинуватив попередника в корупції"/>
    <meta property="og:description" content="Голова Дніпропетровської ОДА Олександр Бондаренко заявив, що попередня влада області організувала розкрадання мільйонів гривень через корупційні схеми в будівництві."/>
  </head>
  <body>
    <article>
      <h1>Очільник Дніпропетровської області звинуватив попередника в корупції</h1>
      <h2>Голова Дніпропетровської ОДА Олександр Бондаренко заявив, що попередня влада області організувала розкрадання мільйонів гривень через корупційні схеми в будівництві.</h2>
      <address>
        <time datetime="2019-11-14T19:23:00+00:00">14 Nov 2019, 19:23</time>
      </address>
      <p>За його <a href="https://adm.dp.gov.ua/ua/news/na-dnipropetrovshchini-cherez-korupcijni-shemi-v-budivnictvi-oblasnij-byudzhet-shchoroku-vtrachav-miljoni-griven">словами</a>, зовнішня аудиторська компанія провела перевірку інфраструктурних проектів Дніпропетровської ОДА і виявила «корупційну схему, через яку обласний бюджет втратив мільйони гривень».</p>
      <p>Бондаренко повідомив, що попередні очільники області запланували на 2019 рік ремонт та реконструкцію понад 300 об'єктів. Проте в бюджеті заклали лише 3,8 млрд грн з необхідних 14,5 млрд грн.</p>
      <p>Перевіркою було встановлено, що екс-керівники Дніпропетровської ОДА навмисно завищували кошторис проектів на 6−15%, результатом чого стала втрата десятків мільйонів гривень та майже 130 недобудов.</p>
      <p>«Ми провели перемовини з підрядниками і знизили ціни на роботи. У результаті за два місяці вдалося зекономити понад 70 млн грн. Куди роками йшли ці кошти? Математика проста і сумна. Ці 6−15% - і є корупційна складова», — розповів Бондаренко.</p>
    </article>
  </body>
</html>