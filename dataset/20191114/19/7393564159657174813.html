<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2573694/spravu-pro-nozove-poranenna-pasazira-lvivskogo-tramvau-peredali-do-sudu"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-14T19:07:00+00:00"/>
    <meta property="og:title" content="Справу про ножове поранення пасажира львівського трамваю передали до суду"/>
    <meta property="og:description" content="Прокуратура завершила розслідування справи про удар ножем у львівському трамваї 36-річному мешканцю Мостиського району загрожує до 8 років позбавлення волі."/>
  </head>
  <body>
    <article>
      <h1>Справу про ножове поранення пасажира львівського трамваю передали до суду</h1>
      <address><time datetime="2019-11-14T19:07:00+00:00">14 Nov 2019, 19:07</time> by <a rel="author">Юлія Лавришин</a></address>
      <p>
        <i>Прокуратура завершила розслідування у справі про ножове поранення пасажира сихівського трамвая. 26 листопада у Сихівському районному суді Львова відбудеться перше засідання у цій справі.</i>
      </p>
      <p>Як повідомила 032.ua речниця прокуратури Львівської області Юлія Шевченко, з’ясувалось, що чоловік, якого спочатку вважали жертвою, був п’яним і сам спровокував конфлікт. Однак це не виправдовує 36-річного жителя Мостиського району, який повівся на провокацію і завдав йому ножове поранення.</p>
      <p>Йдеться про випадок, який трапився 13 жовтня ввечері у трамваї №8. За попередньою версією, 45-річний львів’янин помітив чоловіків, які намагаються вкрасти телефон у пасажирки. Він спробував їм перешкодити, а після цього один із злодіїв <a href="https://www.032.ua/news/2541623/u-sihivskomu-tramvai-kradii-mobilnogo-telefonu-porizali-nozem-lvivanina">вдарив чоловіка ножем у груди</a> і втік.</p>
      <p>Через три дні нападника <a href="https://www.032.ua/news/2544616/25-ricnij-atovec-iz-druzami-zatrimali-colovika-so-dnami-vdariv-nozem-pasazira-tramvau">затримав</a> 25-річний атовець Ігор Галушка, який був свідком інциденту у трамваї, та передав його поліцейським. </p>
      <p>“Пізніше з’ясувалось, що саме 45-річний потерпілий спровокував конфлікт. Він був п’яним та обурився поведіннкою галасливої компанії, у якій і був нападник. Між чоловіками виникла словесна перепалка, яка переросла в шарпанину. Коли потерпілий відштовхнув обвинувачуваного, той витягнув ніж та один раз вдарив ним потерпілому у ділянку біля серця. Тобто обвинувачений був тверезим і міг просто не зважати на дії п’яного чоловіка, а не братись за зброю”, — сказала Юлія Шевченко.</p>
      <p>Також, за її словами, свідки стверджують що історія про дівчину, у якої нібито хотіли вкрасти телефон, — це вигадка потерпілого. </p>
      <p>А нападник стверджував, що у нього хотіли вкрасти барсетку, однак і ця інформація не підтвердилась. Після завдання ножового поранення він вийшов на найближчій трамвайній зупинці, викинув ножа і переховувався упродовж кількох днів, поки його затримав Ігор Галушка.</p>
      <p>На час розгляду справи 36-річного нападника посадили під так званий нічний домашній арег у вигляді домашнього арешту. </p>
      <p>Прокуратура повідомила, що нападник раніше не судимий, співпрацював зі слідством під час досудового розслідування і не порушує міри запобіжного заходу. Йому інкримінують завдання умисного тяжкого тілесного ушкодження (ч.1 ст. 121). Йому загрожує від 5 до 8 років позбавлення волі.</p>
    </article>
  </body>
</html>