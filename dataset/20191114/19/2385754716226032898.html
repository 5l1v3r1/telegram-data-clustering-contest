<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597383/ksse-xairetizei-tin-nea-desmefsi-tis-ee-gia-prosxorisi-stin-esda"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T19:14:00+00:00"/>
    <meta property="og:title" content="ΚΣΣΕ: Χαιρετίζει την νέα δέσμευση της ΕΕ για προσχώρηση στην ΕΣΔΑ"/>
    <meta property="og:description" content="Δύο εισηγητές της Κοινοβουλευτικής Συνέλευσης του Συμβουλίου της Ευρώπης (Titus Corlatean Ρουμάνος Σοσιαλιστής και Tiny Kox, Ολλανδός της Αριστεράς)..."/>
  </head>
  <body>
    <article>
      <h1>ΚΣΣΕ: Χαιρετίζει την νέα δέσμευση της ΕΕ για προσχώρηση στην ΕΣΔΑ</h1>
      <address><time datetime="2019-11-14T19:14:00+00:00">14 Nov 2019, 19:14</time> by <a rel="author">sigmalive</a></address>
      <p>Δύο εισηγητές της Κοινοβουλευτικής Συνέλευσης του Συμβουλίου της Ευρώπης (Titus Corlatean Ρουμάνος Σοσιαλιστής και Tiny Kox, Ολλανδός της Αριστεράς) εξέφρασαν, σήμερα, την ικανοποίησή τους για την έγκριση από το Συμβούλιο της ΕΕ, συμπληρωματικών οδηγιών διαπραγμάτευσης, με στόχο την ταχεία επανάληψη των διαπραγματεύσεων με το Συμβούλιο της Ευρώπης σχετικά με την προσχώρηση της ΕΕ στην Ευρωπαϊκή Σύμβαση για τα Ανθρώπινα Δικαιώματα.</p>
      <p>Μιλώντας σε συνεδρίαση της Επιτροπής Πολιτικών Υποθέσεων και Δημοκρατίας της Συνέλευσης του Συμβουλίου της Ευρώπης, υπενθύμισαν τα ζητήματα που έθεσε το Ευρωπαϊκό Δικαστήριο στη γνωμοδότησή του για το 2014, για την συνέχιση των σχετικών διαπραγματεύσεων και τόνισαν ότι:<br/><br/>"Πρόκειται για ένα σημαντικό βήμα προς την επίτευξη των στόχων της Συνθήκης της Λισαβόνας, για την ενίσχυση των κοινών αξιών που υποστηρίζει το Συμβούλιο της Ευρώπης και η ΕΕ, την βελτίωση της αποτελεσματικότητας της νομοθεσίας της ΕΕ και την ενίσχυση της συνοχής της προστασίας των θεμελιωδών δικαιωμάτων στην Ευρώπη».<br/><br/>Υπογράμμισαν, τέλος, ότι "η προσχώρηση της ΕΕ σε έναν εξωτερικό, ανεξάρτητο, συλλογικό μηχανισμό προστασίας των ανθρωπίνων δικαιωμάτων, όπως η ΕΣΔΑ, θα δημιουργήσει μια οργανική ολοκλήρωση και ενισχυμένη συνοχή μεταξύ της ΕΕ και του Συμβουλίου της Ευρώπης, που θα αντιπροσωπεύει το αποτέλεσμα των προσπαθειών δεκαετιών και θα ενισχύσει σημαντικά την θέση του Συμβουλίου της Ευρώπης ως σημείου αναφοράς για τα ανθρώπινα δικαιώματα στην ευρωπαϊκή ήπειρο ".</p>
      <p>ΚΥΠΕ</p>
    </article>
  </body>
</html>