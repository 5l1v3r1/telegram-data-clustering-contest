<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/suzy/clanek/jan-in-tilen-grozljivo-pobalinsko-na-trenutke-celo-zastrasujoce-agresivno-249295"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T19:00:00+00:00"/>
    <meta property="og:title" content="Jan in Tilen, grozljivo pobalinsko, na trenutke celo zastrašujoče agresivno"/>
    <meta property="og:description" content="V letošnji Kmetiji sta zanjo zadolžena prikupna dvojčka Jan in Tilen Klobasa. Na prvi pogled bi se zlahka zagledali v deška obraza iz Prekmurja, ko pa malce pobližje pogledamo njuno umazano igro,..."/>
  </head>
  <body>
    <article>
      <h1>Jan in Tilen, grozljivo pobalinsko, na trenutke celo zastrašujoče agresivno</h1>
      <h2>Le kako bi si resničnostne šove predstavljali brez drame?</h2>
      <address><time datetime="2019-11-14T19:00:00+00:00">14 Nov 2019, 19:00</time> by <a rel="author">R. S.</a></address>
      <p>V letošnji Kmetiji sta zanjo zadolžena prikupna dvojčka <b>Jan </b>in <b>Tilen</b> <b>Klobasa</b>. Na prvi pogled bi se zlahka zagledali v deška obraza iz Prekmurja, ko pa malce pobližje pogledamo njuno umazano igro, se angelska podoba razblini kot milni mehurček. Marsikdo jima očita, da pleteta mrežo spletk in prevar, nato pa to isto početje očitata konkurentom, da bi se oprala vsakršne krivde. Gledalci, ki zelo čustveno in bistveno preveč resno spremljajo dogajanje na posestvu, so razjarjeni, ker sta kljub izgubljenemu dvoboju v areni dobila priložnost za vrnitev v igro.<br/><br/>S prstom kažejo na produkcijo, češ da naj bi ta sproti prirejala potek dogodkov in ju tako umetelno ohranjala v boju za glavno nagrado, saj z zdrahami skrbita za gledanost. Očitajo jim tudi, da spodbujajo zahrbtnost, nizke prijeme ter dejstvo, da se s strategijo nedela in umazane igre lažje pride do cilja. Četudi so ljudje na družabnih omrežjih pobesneli in zatrjevali, da šova ne bodo več spremljali, pa rejtingi kažejo drugačno sliko in Kmetija je še vedno eden najbolj gledanih programov skozi celoten teden.<br/><br/>Jan in Tilen še naprej ostajata v konkurenci za zmago, s tem pa si iz tedna v teden nabirata več nasprotnikov. Moteč je predvsem njun nespoštljiv odnos do sotrpinov, zlasti starejše gospe <b>Marjane Povše</b>, do katere se vedeta grozljivo pobalinsko, na trenutke celo zastrašujoče agresivno. Glede na težko izkušnjo iz otroštva, ko si je oče v domači hiši vzel življenje, bi od njiju pričakovali več empatije in srčne kulture, a te pri modrookih bratih za zdaj še nismo zasledili. Če se bosta na koncu dejansko okitila z denarno nagrado, jima številni priporočajo investicijo v bonton ali kakšen tečaj obnašanja.<br/><br/>S tem bi se verjetno strinjala tudi njuna babica <b>Silva Uhan</b>, ki je že javno oznanila, da na početje vnukov ni prav nič ponosna.</p>
    </article>
  </body>
</html>