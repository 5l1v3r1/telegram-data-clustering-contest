<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/EWX1pa/dn-nye-dnb-overfoeringer-til-dubai-i-mulig-islandsk-korrupsjonssak"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T19:04:42+00:00"/>
    <meta property="og:title" content="DN: Nye DNB-overføringer til Dubai i mulig islandsk korrupsjonssak"/>
    <meta property="og:description" content="DNB har overført over 30 millioner kroner til et postboksselskap i Dubai tilknyttet det korrupsjonsanklagede islandske fiskeselskapet Samherji, ifølge DN."/>
  </head>
  <body>
    <article>
      <h1>DN: Nye DNB-overføringer til Dubai i mulig islandsk korrupsjonssak</h1>
      <h2>DNB har overført over 30 millioner kroner til et postboksselskap i Dubai tilknyttet det korrupsjonsanklagede islandske fiskeselskapet Samherji, ifølge DN.</h2>
      <address><time datetime="2019-11-14T19:04:42+00:00">14 Nov 2019, 19:04</time> by <a rel="author">NTB</a></address>
      <p>Denne uken ble det kjent at mer enn 640 millioner kroner ble sluset gjennom bankkontoer i DNB via et postboksselskap i skatteparadiset Marshalløyene til Namibia. Noe av pengene mistenkes å ha blitt brukt til å bestikke tjenestemenn i Namibia i bytte mot fiskekvoter.</p>
      <p>DNB stengte ned disse kontoene i 2018 etter en advarsel fra den amerikanske banken Bank of New York Mellon.</p>
      <p><a href="https://www.dn.no/marked/dnb/samherji/kristin-h-holth/mistenkte-bestikkelser-betalt-fra-dnb-konto-sluset-via-dubai-til-namibia/2-1-706888?_l&amp;_l">Dagens Næringsliv</a> skriver torsdag at de kan dokumentere ytterligere transaksjoner via DNB-kontoer til Dubai i samme sakskompleks.</p>
      <h3>– Penger overført til kvoteansvarlig</h3>
      <p>Dokumenter som har blitt offentliggjort via <a href="https://wikileaks.org/fishrot/">WikiLeaks</a> , viser at DNB i en sjuårsperiode overførte rundt 32 millioner kroner til et selskap i Dubai eid av styrelederen i det statlige selskapet i Namibia som fordeler fiskekvoter, inkludert fiskekvoter til det korrupsjonsanklagede islandske selskapet Samherji, skriver avisen.</p>
      <p>Styrelederen opprettet i april 2014 et investeringsselskap i Dubai, Tundavala Invest Limited. Kort tid senere skal det ha blitt overført en rekke «konsulenthonorarer» fra Kypros, der islandske Samherji hadde et datterselskap: Esja Seafood Limited. Ifølge DN er Esja Seafood en kunde av DNB, men dette vil ikke DNB bekrefte.</p>
      <p>DNB-direktør Kristin H. Holth sier til DN at hun ikke kan kommentere enkeltselskaper eller -transaksjoner.</p>
      <p>– Ingen banker kan si at det aldri har gått transaksjoner gjennom systemene som ikke kunne ha vært undersøkt bedre. Dette tar vi på største alvor, og vi jobber kontinuerlig for å sikre at vi har best mulig vurdering av risiko. Vi bruker informasjonen vi har og samarbeider med Økokrim, sier Holth til avisen.</p>
      <p>– Vi undersøker naturligvis det som er kommet fram nå for å avklare fakta. De transaksjonene DN refererer til, er for øvrig en del av det som ble omtalt av islandske medier tirsdag, skriver informasjonsdirektør Even Westerveld i en epost til NTB.</p>
      <h3>– Vi jobber med å lære</h3>
      <p>– Vi jobber med å lære av det vi gjør. Sånn som lover og regler er, og kompleksiteten rundt transaksjoner, må vi alltid forbedre oss, sier Holth til DN.</p>
      <p>Holth er leder for havnæringer i DNB.</p>
      <p>Saken ble først kjent tirsdag i den islandske avisen <a href="https://stundin.is/grein/9920/">Stundin</a> , som har samarbeidet med TV-dokumentarprogrammet Kveikur og den arabiske fjernsynskanalen Al Jazeera om saken. De har fått dokumenter fra WikiLeaks som angivelig viser Samherjis bestikkelser og hvitvasking av penger gjennom skatteparadiser og Kypros.</p>
      <p>Samherji er Islands største fiskeindustriselskap. I en pressemelding mandag hevder Samherji at en tidligere ansatt alene har stått bak bestikkelsene.</p>
      <p>En rekke politikere og tjenestemenn i Namibia skal ha mottatt store pengesummer, deriblant både justisministeren og fiskeriministeren, samt sistnevntes svigersønn, ifølge dokumentasjonen fra WikiLeaks.</p>
      <p>Begge ministrene gikk onsdag av, skriver avisa The Namibian på Twitter. I en uttalelse til avisa nekter Namibias nylig avgåtte fiskeriminister Bernhard Esau for korrupsjonsanklagene. Esau sier anklagene er en del av en mediekampanje mot ham og partiet hans Swapo.</p>
      <p>I <a href="https://wikileaks.org/fishrot/">WikiLeaks-notatet </a>står det at norske myndigheter er involvert i saken. Økokrim bekrefter overfor <a href="https://www.dn.no/marked/dnb/skatteparadiser/samherji/islandsk-nettsted-samherji-skal-ha-brukt-dnb-for-a-sluse-penger-via-skatteparadis/2-1-705854">Dagens Næringsliv</a> at de er kjent med saken.</p>
    </article>
  </body>
</html>