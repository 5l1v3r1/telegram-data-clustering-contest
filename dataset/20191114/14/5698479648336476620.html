<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/turkey-to-deport-american-islamic-state-detainee-after-greece-slams-door"/>
    <meta property="og:site_name" content="euronews"/>
    <meta property="article:published_time" content="2019-11-14T14:12:45+00:00"/>
    <meta property="og:title" content="ترکیه زندانی آمریکایی مظنون به عضویت در داعش را به کشورش پس می‌فرستد"/>
    <meta property="og:description" content="ترکیه روز پنجشنبه اعلام کرد پس از آنکه یونان از ورود یک زندانی آمریکایی مظنون به عضویت در داعش به خاک این کشور جلوگیری کرد، او را به آمریکا می‌فرستد."/>
  </head>
  <body>
    <article>
      <h1>ترکیه زندانی آمریکایی مظنون به عضویت در داعش را به کشورش پس می‌فرستد</h1>
      <address><time datetime="2019-11-14T14:12:45+00:00">14 Nov 2019, 14:12</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/99/42/773x435_cmsv2_3e31a9ec-a1a5-5c26-9c79-6cfc3a3e8a03-4299942.jpg"/>
      </figure>
      <p>ترکیه روز پنجشنبه اعلام کرد پس از آنکه یونان از ورود یک زندانی آمریکایی مظنون به عضویت در گروه داعش به خاک این کشور جلوگیری کرد، او را به آمریکا می‌فرستد.</p>
      <p>این کشور همچنین تصریح کرد که هشت اروپایی دیگر را نیز به کشورهای زادگاهشان می‌فرستد.</p>
      <p>مقام‌های ترکیه روز دوشنبه گذشته گفتند، روند بازگرداندن اعضای زندانی داعش به کشورهایشان را با اخراج یک آلمانی و یک آمریکایی آغاز کرده‌اند. این کشور همچنین تاکید کرد که ۲۳ تبعه اروپایی دیگر نیز در روزهای آینده به خانه بازگردانده می‌شوند.</p>
      <p>پلیس یونان روز دوشنبه اعلام کرد که پلیس ترکیه به پاسگاه مرزی کاستانیس آمد و درخواست کرد، یک شهروند آمریکایی عرب تبار وارد خاک این کشور شود. اما پلیس یونان، از ورود این مرد جلوگیری کرد و او را به ترکیه برگرداند. با این حال، رسانه‌های دولتی ترکیه اعلام کردند که این فرد در منطقه حائل بین ترکیه و یونان سرگردان است.</p>
      <p>روز پنجشنبه وزارت کشور ترکیه اعلام کرد طبق توافق با آمریکا قرار است او به کشور خودش برگردد.</p>
      <blockquote>پس از تضمین بازگشت وی توسط ایالات متحده آمریکا و تهیه اسناد مسافرتی‌اش، اقدام‌های لازم برای بازگرداندن وی به آمریکا آغاز شده است.<cite>وزارت کشور ترکیه</cite></blockquote>
      <p>این وزارتخانه در بیانیه‌ای گفت که پس از تضمین بازگشت وی توسط ایالات متحده آمریکا و تهیه اسناد مسافرتی‌اش، اقدام‌های لازم برای بازگرداندن وی به آمریکا آغاز شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/12/france-to-take-back-11-suspected-jihadists-from-turkey">فرانسه ۱۱ شهروند زندانی مظنون به افراطی‌گری را از ترکیه پس می‌گیرد</a>
        </li>
        <li>
          <a href="https://farsi.euronews.com/2019/11/11/turkey-starts-repatriation-of-captured-islamic-state-militant">بازگرداندن اعضای داعش؛ یک آمریکایی و یک آلمانی از ترکیه اخراج شدند</a>
        </li>
        <li>
          <a href="https://farsi.euronews.com/2019/11/13/american-isis-suspect-stranded-turkey-greece-border">بلاتکلیفی آمریکایی مظنون به همکاری با داعش در مرز ترکیه و یونان؛ اردوغان: مشکل از ما نیست</a>
        </li>
      </ul>
      <p>وزارت خارجه ترکیه نیز به‌طور جداگانه اعلام کرد که آنکار روز پنجشنبه یک «جنگجوی بریتانیایی» و هفت «جنگجوی آلمانی» را به لندن و برلین برمی‌گرداند.</p>
      <p>ترکیه همچنین گفته است که به کشورهای مرتبط در این باره اطلاع داده می‌شود. وزارت خارجه آلمان روز دوشنبه گفته بود که آنکارا اخراج ۱۰ نفر از جمله سه مرد، پنج زن و دو کودک را به آن‌ها اطلاع داده است.</p>
      <p>آنکارا می‌گوید که صدها مظنون به عضویت در گروه‌های افراطی در بازداشت این کشور هستند.</p>
      <p>سیاست بسیاری از کشورهای اروپایی از جمله فرانسه و بریتانیا تاکنون این بوده است که از بازگشت اعضای داعش و همسرانشان جلوگیری کنند. تنها در چند مورد این کشورها فرزندان برخی از اعضای داعش را پذیرفته‌اند. اروپایی‌ها بارها گفته‌اند اتباع آن‌ها که در سوریه و عراق برای داعش جنگیده‌اند باید در جایی که مرتکب جنایت شده‌اند، محاکمه شوند.</p>
      <p>متحدان اروپایی ترکیه در ناتو نگرانند که اعضای داعش در پی حمله ترکیه به شمال سوریه از زندان‌های تحت کنترل کُردها فرار کرده باشند اما آنکارا این نگرانی‌ها را رد کرده است.</p>
      <p>ترکیه همچنین اعلام کرده است که طی روزهای آینده برخی از افراد بازداشت شده را به آلمان، ایرلند، دانمارک و فرانسه برمی‌گرداند.</p>
    </article>
  </body>
</html>