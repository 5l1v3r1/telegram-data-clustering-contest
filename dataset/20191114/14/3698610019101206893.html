<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/yak-parlamentski-frakciyi-golosuvali-za-derzhbyudzhet-2020-329661_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T14:58:00+00:00"/>
    <meta property="og:title" content="Як парламентські фракції голосували за держбюджет-2020"/>
    <meta property="og:description" content="Лише президентська фракція Слуги дала 240 За.  "/>
  </head>
  <body>
    <article>
      <h1>Як парламентські фракції голосували за держбюджет-2020</h1>
      <h2>Лише президентська фракція "Слуги" дала 240 "За".  </h2>
      <address>
        <time datetime="2019-11-14T14:58:00+00:00">14 Nov 2019, 14:58</time>
      </address>
      <p>Верховна Рада сьогодні блискавично <a href="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html"><b>прийняла проект закону "Про Державний бюджет України на 2020 рік" №2000</b></a>. Після не надто тривалої дискусії депутати ще до обідньої перерви дали 279 голосів за та 55 проти за головний фінансовий документ країни на наступний рік. Ще 38 депутатів утримались та 28 не голосували.</p>
      <p>Основною потугою для ухвалення держбюджету-2020 була президентська фракція "Слуга народу", яка проголосувала 240 голосами "За" законопроєкт. Противників не було, як і таких, що утримались. Лише двоє депутатів не голосували (в тому числі Анна Скороход, яка напередодні заявила про тиск на неї та її сім'ю з боку Офісу президента) та 10 не прийшли на засідання взагалі.</p>
      <p>Майже в повному складі віддала голоси за бюджет депутатська група "За майбутнє" — 19 "За" та 4 не голосували. Ще 20 голосів "За" дали позафракційні депутати, серед яких було і п'ять противників документу.</p>
      <p>Утримались із підтримкою урядового бюджету фракції "Голос" (утримались 19) та "Батьківщина", яка проголосувала 3 голосами "проти" та 13 утримались. "Європейська солідарність" теж дала 21 голос "проти", а ще троє не голосували або утрималися.</p>
      <p>Фракція "Опозиційна платформа - За життя" дала 26 голосів проти, ще двоє утримались, а 13 не голосували.</p>
      <p>Детальніше про "підводні камені" нового бюджету читайте в статті Тетяни Богдан "<a href="https://dt.ua/macrolevel/dezhavyu-derzhavnogo-byudzhetu-2020-326088_.html"><b>Дежавю державного бюджету-2020</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>