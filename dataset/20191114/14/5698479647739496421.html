<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/uk-pm-johnson-says-he-is-for-immigration-of-people-of-talent-but-it-should-be-controled"/>
    <meta property="og:site_name" content="euronews"/>
    <meta property="article:published_time" content="2019-11-14T14:59:44+00:00"/>
    <meta property="og:title" content="جانسون: موافق مهاجرت کنترل شده افراد بااستعداد به بریتانیا هستم"/>
    <meta property="og:description" content="بوریس جانسون در سخنان خود وعده داد که حزب محافظه کار در صورت پیروزی در انتخابات سراسری سیستمی مانند سیستم مهاجرتی استرالیا که براساس امتیازدهی است به اجرا خواهد گذاشت."/>
  </head>
  <body>
    <article>
      <h1>جانسون: موافق مهاجرت کنترل شده افراد بااستعداد به بریتانیا هستم</h1>
      <address><time datetime="2019-11-14T14:59:44+00:00">14 Nov 2019, 14:59</time> by <a rel="author">یورونیوز فارسی </a></address>
      <p>بوریس جانسون، نخست وزیر بریتانیا می گوید موافق مهاجرت افراد «بااستعداد» به این کشور است اما این روند باید «کنترل شده» باشد.</p>
      <p>نخست وزیر بریتانیا که رهبری حزب محافظه کار را برعهده دارد این سخنان را در جریان کارزار انتخاباتی حزبش برای انتخابات پارلمانی روز ۱۲ دسامبر (۲۱ آذر) بیان کرد.</p>
      <p>وی با انتقاد از روند کنونی مهاجرت به بریتانیا گفت که هم اکنون «هیچگونه کنترل دموکراتیکی» بر روی تعداد افرادی که می توانند به بریتانیا مهاجرت کنند وجود ندارد.</p>
      <p>بوریس جانسون در ادامه سخنان خود وعده داد که حزب محافظه کار در صورت پیروزی در انتخابات سراسری سیستمی مانند سیستم مهاجرتی استرالیا که براساس امتیازدهی است به اجرا خواهد گذاشت.</p>
      <p>در سیستم های مهاجرتی که مبنای آن براساس امتیازدهی است فرد داوطلب مهاجرت براساس یک رشته عوامل از جمله میزان تحصیلات، ثروت، ارتباط با کشور مقصد، آشنایی با زبان و غیره امتیاز دریافت می کند. هر داوطلبی که سطح معینی از امتیاز را کسب کند ویزای مهاجرت به کشور مقصد را دریافت می کند.</p>
      <p>نخست وزیر بریتانیا در سخنان روز پنجشنبه خود همچنین بار دیگر نسبت به احتمال روی کار آمدن دولتی به رهبری حزب کارگر در این کشور هشدار داد. بوریس جانسون در سخنان خود تاکید کرد که رای به حزب لیبرال دموکرات در انتخابات پیش رو در عمل منجر به تشکیل دولتی به رهبری حزب کارگر خواهد شد.</p>
      <p>بنا به نتیجه آخرین نظرسنجی های انجام شده حزب محافظه کار از حزب کارگر پیش افتاده است. با این حال این احتمال وجود دارد که محافظه کاران موفق به کسب اکثریت مطلق کرسی های مجلس عوام نشوند.</p>
      <p>این در حالی است که به گفته اکثر تحلیلگران موضوع خروج بریتانیا از اتحادیه اروپا می تواند تاثیر زیادی بر روی نظر رای دهندگان بگذارد. امری که پیش بینی نتیجه انتخابات را دشوار کرده است.</p>
    </article>
  </body>
</html>