<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/po-vertovcevih-poteh"/>
    <meta property="og:site_name" content="Primorske novice"/>
    <meta property="article:published_time" content="2019-11-14T14:40:42+00:00"/>
    <meta property="og:title" content="Po Vertovčevih poteh"/>
    <meta property="og:description" content="Leto je naokrog in spet je čas za najbolj množičen organiziran pohod v Vipavski dolini - tradicionalni Pohod po Vertovčevih poteh, ki ga že 19 let prvo nedeljo po martinovi nedelji organizira Društvo Matija Vertovec."/>
  </head>
  <body>
    <article>
      <h1>Po Vertovčevih poteh</h1>
      <address><time datetime="2019-11-14T14:40:42+00:00">14 Nov 2019, 14:40</time> by <a rel="author">Petra Vidrih</a></address>
      <p>
        <b>Leto je naokrog in spet je čas za najbolj množičen organiziran pohod v Vipavski dolini - tradicionalni Pohod po Vertovčevih poteh, ki ga že 19 let prvo nedeljo po martinovi nedelji organizira Društvo Matija Vertovec.</b>
      </p>
      <figure>
        <img src="https://static.primorske.si/foto/highres/zanimivosti/719784_262-vertovec.jpg"/>
        <figcaption>Lanski pohod je krojila burja, letošnjega pa bo ...  </figcaption>
      </figure>
      <p><b>VIPAVA</b> &gt; Pohod v spomin na vipavskega rojaka in prvega slovenskega vinskega strokovnjaka Matijo Vertovca poteka skozi vasi na Vipavskih gričih. Pohoda po Vertovčevih poteh se vsako leto udeležijo številni pohodniki od blizu in daleč. “V lepem sončnem vremenu smo jih našteli tudi že 8000. Ta konec tedna napoved ni prav obetavna, a vseeno računamo, da se nas bo po Vertovčevih poteh podalo kakih 2000,” pravi predsednik Društva Matija Vertovec <b>Marijan Lozej</b>.</p>
      <p>“Pot je dobro označena in utrjena, primerna je tudi za pohod po mokrem, saj ni blatna, hoje pa je za približno pet ur,” še dodaja Lozej.</p>
      <p>Zbor pohodnikov je med 7. in 9. uro pod hrastom pred vasjo Ustje. Startnine ni, prav tako ne skupinskega starta. Pot vodi preko Dolenj na Planino, od tam čez Ostri vrh do zaselkov Potok in Jakulini (rojstni kraj Matije Vertovca). Na Vertovčevi domačiji bo pohodnike pozdravil Tamburaški orkester Danica iz Dobravelj, nato pa se bodo odpravili naprej v Šmarje, kjer bo ob 10.30 maša, po maši pa bo pred spomenikom Matije Vertovca pod cerkvijo slovesnost v počastitev tega pomembnega moža, ki je močno vplival na razvoj vinogradništva v Sloveniji, posebej v Vipavski dolini.</p>
      <p>Kulturni program bo oblikoval oktet Castrum. Sledi vrnitev skozi Vrtovče in Tevče do izhodišča. “Dobrodošlico pohodnikom pripravljajo tako rekoč v vsaki vasi ob pohodni poti, tako da bo prijazno, veselo, družabno,” še napoveduje Lozej. Na cilju pod mogočnim hrastom pred vasjo Ustje bo pohodnike pričakala bogato obložena kmečka tržnica z domačimi pridelki in izdelki.</p>
    </article>
  </body>
</html>