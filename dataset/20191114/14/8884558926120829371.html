<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/prijave-gradbincev-za-glavna-dela-na-drugem-tiru-d"/>
    <meta property="og:site_name" content="Primorske novice"/>
    <meta property="article:published_time" content="2019-11-14T14:39:26+00:00"/>
    <meta property="og:title" content="Prijave gradbincev za glavna dela na drugem tiru do 20. decembra"/>
    <meta property="og:description" content="Družba 2TDK bo v teh dneh objavila javna razpisa za glavna gradbena dela za projekt drugi tir med Divačo in Koprom. Najprej bo preverjala usposobljenost ponudnikov, v drugi fazi pa se bo z njimi pogajala še o ceni. Rok za odpiranje prijav bo 20. december. Brez večjega števila pritožb bi gradnja lahko stekla v drugi polovici prihodnjega leta."/>
  </head>
  <body>
    <article>
      <h1>Prijave gradbincev za glavna dela na drugem tiru do 20. decembra</h1>
      <address><time datetime="2019-11-14T14:39:26+00:00">14 Nov 2019, 14:39</time> by <a rel="author">STA</a></address>
      <p>
        <b>Družba 2TDK bo v teh dneh objavila javna razpisa za glavna gradbena dela za projekt drugi tir med Divačo in Koprom. Najprej bo preverjala usposobljenost ponudnikov, v drugi fazi pa se bo z njimi pogajala še o ceni. Rok za odpiranje prijav bo 20. december. Brez večjega števila pritožb bi gradnja lahko stekla v drugi polovici prihodnjega leta.</b>
      </p>
      <figure>
        <img src="https://static.primorske.si/foto/highres/gnweb/719780_234-drugitir.jpg"/>
        <figcaption>Foto: Zdravko Primožič/FPA</figcaption>
      </figure>
      <p><b>LJUBLJANA</b> &gt; Prvi razpis se bo po pojasnilih direktorja 2TDK <b>Marka Brezigarja</b> nanašal na dela od Divače do Črnega Kala, drugi pa na dela, ki se bodo izvajala od Črnega Kala do Kopra. Razlogov za razdelitev del je po besedah Brezigarja več, glavna pa sta različna geološka struktura in cena.</p>
      <p>“Na prvem delu gradimo v krasu, na drugem v flišu. Že to samo po sebi kliče, da se projekt razdeli na dva dela,” je izpostavil. Hkrati pa mednarodne študije po Brezigarjevih besedah govorijo o tem, da če se projekt razdeli na dva dela, je konkurenca večja in je s tem projekt lahko cenejši.</p>
      <h3>Najprej o kompetencah, nato o ceni</h3>
      <p>Poleg razdelitve glavnih del so se na 2TDK odločili, da bodo razpisa izvedli dvofazno. Najprej bodo ugotavljali kompetence gradbenih podjetij, v drugi fazi pa se bodo pogovarjali še o ceni, je odločitev pojasnil generalni direktor 2TDK <b>Dušan Zorko</b>.</p>
      <p>“Veliko časa smo posvetili temu, kako se lotiti razpisov in ko smo preverjali prakso v svetu in prakso, ki se ponovno uveljavlja tudi v Sloveniji, smo prišli do tega, da je dvofazni postopek najboljši,” je poudaril Zorko. Prepričan je tudi, da je način, na katerega sta pripravljena razpisa, zmagovita kombinacija, da se lahko v projekt vključita tako slovenska kot tuja gradbena operativa.</p>
      <h3>Računajo na veliko zanimanje</h3>
      <p>Kot je ponovil Zorko, sta razpisa pripravljena tako, da jih vsaka slovenska gradbena podjetja “z neko strokovnostjo iz tujine” lahko izpolnijo. Na 2TDK računajo na velik interes. Rok za odpiranje prijav je 20. december, nato bo 2TDK v 90 dnevih sprejel odločitev.</p>
      <p>Pogodbe z izvajalci bi lahko po Brezigarjevi oceni podpisali v drugi polovici prihodnjega leta, nato bi dela lahko stekla, a le, če bo vse teklo normalno in ne bo preveč pritožb. Med največjimi gradbenimi dosežki projekta je Brezigar izpostavil 37 kilometrov predorov, kar je več, kot je jih je bilo zgrajenih na celotnem slovenskem avtocestnem omrežju doslej.</p>
      <p>2TDK pa medtem še čaka na odločitev državne revizijske komisije glede razpisa za Glinščico. “Upamo, da bo v čim krajšem roku, mi jo bomo spoštovali v vsakem primeru,” je poudaril, ob tem pa dodal, da neuspeli razpis zaenkrat še ne predstavlja ovire za zastavljeno časovnico projekta.</p>
    </article>
  </body>
</html>