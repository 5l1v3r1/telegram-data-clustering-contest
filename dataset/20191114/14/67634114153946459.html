<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150536/"/>
    <meta property="og:site_name" content="AgroNews"/>
    <meta property="article:published_time" content="2019-11-14T14:17:00+00:00"/>
    <meta property="og:title" content="Російські добрива потрапляють в Україну всупереч санкціям"/>
    <meta property="og:description" content="Експерти зазначають, що російські добрива поставляються в Україну через треті країни та з іншими товарними кодами. Якщо не стримувати імпорт азотних добрив з РФ, українські хімічні заводи зупиняться. А коли українські аграрії будуть повністю залежати від поставок добрив з РФ, у Кремля з'явиться..."/>
  </head>
  <body>
    <article>
      <h1>Російські добрива потрапляють в Україну всупереч санкціям</h1>
      <address><time datetime="2019-11-14T14:17:00+00:00">14 Nov 2019, 14:17</time> by <a rel="author">agronews.uaode/author</a></address>
      <p>
        <b>Експерти зазначають, що російські добрива поставляються в Україну через треті країни та з іншими товарними кодами. Якщо не стримувати імпорт азотних добрив з РФ, українські хімічні заводи зупиняться. А коли українські аграрії будуть повністю залежати від поставок добрив з РФ, у Кремля з’явиться один з найпотужніших важелів економічного тиску на Україну, повідомляє </b>
        <a href="https://www.unian.ua/">
          <b>УНІАН</b>
        </a>
        <b>.</b>
      </p>
      <p>Про це повідомляє видання «Бізнес Цензор» у аналітичному матеріалі Сергія Головньова та Юрія Вінничука «Як Росія веде проти України економічну війну».</p>
      <p>Саме для уникнення такої ситуації в 2017-2018 роках Кабмін запроваджував загороджувальні мита на імпорт карбаміду, аміачної селітри та карбамідо-аміачної суміші (КАС) з РФ. А з липня 2019 року Уряд повністю заборонив завезення на митну територію України російських добрив, нагадують автори матеріаліу.</p>
      <p>Втім, російські добрива все одно постачаються в Україну через треті країни та з іншими товарними кодами, говориться у статті. «Азотні добрива, сировиною для виробництва яких є природний газ, займають третє місце в структурі імпорту з РФ і, фактично, поставки російських добрив в Україну є поставками газу в переробленому вигляді», – йдеться у статті. Автори нагадують, що РФ не продає газ Україні по ринкових цінах, через що і українські хімічні підприємства не можуть конкурувати з російськими, адже вартість природного газу в Україні в три рази дорожча, ніж в РФ. У матеріалі зазначається, що найбільші азотні підприємства країни перебувають у власності компаній Дмитра Фірташа (Черкаський «Азот», Рівнеазот, Северодонецький Азот), Ігоря Коломойського (Дніпроазот) та держави (ОПЗ).</p>
      <p>Нагадаємо, раніше екс-голова правління ПАО «Дніпроазот», експерт хімічної галузі Олександр Дубінін заявив, що Україна має контролювати походження всіх добрив, що імпортуються в Україну, незалежно від країни-постачальника. За думкою експерта, продукція російського хімпрому не має потрапляти в Україну через інші країни, оскільки щодо неї діють санкції Кабінету міністрів України. Зараз Міжвідомча комісія з міжнародної торгівлі (МКМТ) проводить два спеціальних розслідування щодо імпорту добрив в Україну з метою виявлення незаконних поставок в Україну добрив російського походження з третіх країн. З ініціативою розслідування вийшли українські виробники та профільні організації, зокрема – Союз хіміків України, «Дніпроазот», Черкаський «Азот», Рівнеазот, Северодонецький «Азот» та Одеський припортовий завод (ОПЗ). Перше спецрозслідування ведеться щодо імпорту в Україну деяких азотних добрив незалежно від країни їхнього походження та експорту. Друге – щодо імпорту в Україну мінеральних добрив з вмістом азоту та фосфору, а також добрив з вмістом азоту, фосфору, калія, що класифікуються за кодом УКТЗЕД 3105, незалежно від країни походження та експорту.</p>
    </article>
  </body>
</html>