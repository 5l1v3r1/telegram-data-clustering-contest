<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823057.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T14:19:00+00:00"/>
    <meta property="og:title" content="توافق گانتز و لیبرمن برای جلوگیری از انتخابات سوم در فلسطین اشغالی"/>
    <meta property="og:description" content="به گزارش فارس، در حالی که بحران سیاسی و نبود کابینه در رژیم صهیونیستی همچنان ادامه دارد، سران دو حزب «آبی‌وسفید» و «اسرائیل بیتونا» امروز (پنجشنبه)‌ برای رسیدن به توافق ائتلاف با هم دیدار کردند."/>
  </head>
  <body>
    <article>
      <h1>توافق گانتز و لیبرمن برای جلوگیری از انتخابات سوم در فلسطین اشغالی</h1>
      <address>
        <time datetime="2019-11-14T14:19:00+00:00">14 Nov 2019, 14:19</time>
      </address>
      <p>سران دو حزب سیاسی در رژیم صهیونیستی بعد از دیدار برای توافق درخصوص تشکیل کابینه ائتلافی، بر لزوم جلوگیری از برگزاری انتخابات سوم در فلسطین اشغالی تأکید کردند.</p>
      <p>به گزارش فارس، در حالی که بحران سیاسی و نبود کابینه در رژیم صهیونیستی همچنان ادامه دارد، سران دو حزب «آبی‌وسفید» و «اسرائیل بیتونا» امروز (پنجشنبه)‌ برای رسیدن به توافق ائتلاف با هم دیدار کردند.</p>
      <p>«بنی گانتز» رهبر ائتلاف آبی‌وسفید که مأمور تشکیل کابینه نیز هست، بعد از دیدار با «آویگدور لیبرمن» رهبر حزب اسرائیل‌بیتونا و وزیر جنگ پیشین، گفت: «[بنیامین] نتانیاهو [نخست‌وزیر فعلی] به دنبال برگزاری سومین انتخابات است. من هر گزینه‌ای را برای اجتناب از انتخابات مجدد در نظر خواهم گرفت».</p>
      <p>به نوشته روزنامه «جروزالم پست» گانتز با بیان اینکه هفته آینده نیز مجددا با لیبرمن دیدار می‌کند، توضیح داد: «هر کاری بتوانیم انجام می‌دهیم، زیرا نمی‌خواهیم شاهد برگزاری دوباره انتخابات در اسرائیل باشیم».</p>
      <p>وی همچنین نتانیاهو را مقصر به‌وجود آمدن بن‌بست و بحران کنونی در تشکیل کابینه این رژیم دانست.</p>
      <p>لیبرمن نیز ضمن اشاره به چالش‌های امنیتی و اقتصادی که اسرائیل را تهدید می‌کند – از جمله تحولات اخیر در غزه – از تصمیم گانتز در نپذیرفتن پیشنهاد رئیس این رژیم، ابراز تأسف کرد. «رووین ریولین» رئیس رژیم صهیونیستی پیشنهاد کرده بود که نخست‌وزیری میان نتانیاهو و گانتز چرخشی باشد و هریک در دوره‌ای مقرر این سمت را در اختیار داشته باشند.</p>
      <p>وزیر جنگ پیشین رژیم صهیونیستی اظهار داشت: «من هر کاری بتوانم برای گردهم آوردن دولت ائتلافی لیکود-آبی‌وسفید و اجتناب از انتخابات مجدد، انجام می‌دهم».</p>
      <p>وی در ادامه به انتقاد از سیاست‌های نتانیاهو در برابر نوار غزه پرداخته و افزود: «نتانیاهو با سازمان تروریستی حماس همکاری می‌کند. بدین ترتیب در آینده نزدیک شاهد حزب‌الله دوم در جبهه جنوبی خواهیم بود. ما در زمان حساسی هستیم، به‌طوری که یک گروه کوچک می‌تواند نیمی از دولت را تعطیل کند. ما به یک دولت فراگیر نیاز داریم».</p>
      <p>حدود سه هفته از زمانی که گانتز از سوی ریولین مأمور تشکیل کابینه شده می‌گذرد. گانتز کمتر از یک هفته زمان دارد تا کابینه ائتلافی را پیش از پایان مهلت قانونی تشکیل دهد.</p>
      <p>احزاب لیکود و آبی و سفید در مذاکرات برای تشکیل کابینه فراگیر با بن‌بست مواجه شده‌اند. حزب آبی و سفید از لیکود خواسته تا بدون احزاب مذهبی و هریدی صهیونیست وارد کابینه شود، درخواستی که از سوی لیکود رد شده است.</p>
    </article>
  </body>
</html>