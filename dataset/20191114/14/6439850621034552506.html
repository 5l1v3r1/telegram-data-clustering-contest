<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460719/%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%A6%E0%A7%81%E0%A6%AC%E0%A6%BE%E0%A6%87-%E0%A6%8F%E0%A7%9F%E0%A6%BE%E0%A6%B0-%E0%A6%B6%E0%A7%8B%E2%80%99%E0%A6%A4%E0%A7%87-%E0%A6%AF%E0%A7%8B%E0%A6%97-%E0%A6%A6%E0%A6%BF%E0%A6%A4%E0%A7%87-%E0%A6%AF%E0%A6%BE%E0%A6%9A%E0%A7%8D%E0%A6%9B%E0%A7%87%E0%A6%A8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T14:22:00+00:00"/>
    <meta property="og:title" content="প্রধানমন্ত্রী দুবাই এয়ার শো’তে যোগ দিতে যাচ্ছেন ১৬ নবেম্বর"/>
    <meta property="og:description" content="অনলাইন ডেস্ক ॥ আগামী ১৬ নবেম্বর সংযুক্ত আরব আমিরাতে, দুবাই এয়ার শো’তে যোগদানের পাশাপাশি একাধিক দ্বিপাক্ষিক বৈঠক করতে যাচ্ছেন প্রধানমন্ত্রী শেখ হাসিনা। এর পাশাপশি তিনটি সমঝোতা স্মারক সই হবে বলে জানা গেছে। আজ বৃহস্পতিবার পররাষ্ট্র মন্ত্রণালয়ে এক সংবাদ সম্মেলনে পররাষ্ট্রমন্ত্রী ড. এ কে আব্দুল মোমেন এ ..."/>
  </head>
  <body>
    <article>
      <h1>প্রধানমন্ত্রী দুবাই এয়ার শো’তে যোগ দিতে যাচ্ছেন ১৬ নবেম্বর</h1>
      <address>
        <time datetime="2019-11-14T14:22:00+00:00">14 Nov 2019, 14:22</time>
      </address>
      <figure>
        <img src="http://www.dailyjanakantha.com/files/201911/1573744924_23.jpg"/>
      </figure>
      <p>অনলাইন ডেস্ক ॥ আগামী ১৬ নবেম্বর সংযুক্ত আরব আমিরাতে, দুবাই এয়ার শো’তে যোগদানের পাশাপাশি একাধিক দ্বিপাক্ষিক বৈঠক করতে যাচ্ছেন প্রধানমন্ত্রী শেখ হাসিনা। এর পাশাপশি তিনটি সমঝোতা স্মারক সই হবে বলে জানা গেছে।</p>
      <p>আজ বৃহস্পতিবার পররাষ্ট্র মন্ত্রণালয়ে এক সংবাদ সম্মেলনে পররাষ্ট্রমন্ত্রী ড. এ কে আব্দুল মোমেন এ তথ্য জানান।</p>
      <p>পররাষ্ট্রমন্ত্রী বলেন, প্রধানমন্ত্রী শেখ হাসিনা আগামী ১৬ থেকে ১৯ নবেম্বর আরব আমিরাত সফর করবেন। তিনি দুবাই এয়ার শোতে যোগ দেবেন। প্রধানমন্ত্রীর এ সফরকালে তিনটি সমঝোতা স্মারক সই হবে। এগুলো হলো ১. বাংলাদেশ-আমিরাত বিনিয়োগ কর্তৃপক্ষের মধ্যে সমঝোতা সই। ২. দুই দেশের ইকোনমিক জোনের মধ্যে সহযোগিতা সই এবং ৩. আরব আমিরাতে বাংলাদেশ দূতাবাসের স্থায়ী ভবন নির্মাণে ল্যান্ড প্রটোকল সই।</p>
      <p>এছাড়া প্রধানমন্ত্রীর সঙ্গে সংযুক্ত আরব আমিরাতের উপ-রাষ্ট্রপতি, প্রধানমন্ত্রী, প্রতিরক্ষামন্ত্রী ও দুবাইয়ের শাসক শেখ মোহাম্মদ বিন রশীদ আল-মাকতুমের দ্বিপাক্ষিক বৈঠকও হবে।</p>
      <p>তিনি আবুধাবির ক্রাউন প্রিন্স এবং আরব আমিরাতের ডেপুটি সুপ্রিম কমান্ডার শেখ মুহাম্মাদ বিন যায়েদ আল নাহিয়ানের সঙ্গেও বৈঠক করবেন বলে আশা করা হচ্ছে।</p>
      <p>এর আগে গত ১৭ থেকে ১৯ ফেব্রুয়ারিও সংযুক্ত আরব আমিরাত সফর করেছিলেন প্রধানমন্ত্রী শেখ হাসিনা।</p>
    </article>
  </body>
</html>