<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621486/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%B5%D8%B1%D8%A7%D8%B7-%D9%85%D8%B3%D8%AA%D9%82%DB%8C%D9%85-%D8%A7%D8%B3%D8%AA-%D8%AF%D8%B4%D9%85%D9%86-%D9%85%DB%8C%E2%80%8C%D8%AF%D8%A7%D9%86%D8%AF-%DA%A9%D9%87-%D9%86%D8%A7%D9%88%D9%87%D8%A7%DB%8C-%D9%87%D9%88%D8%A7%D9%BE%DB%8C%D9%85%D8%A7%D8%A8%D8%B1%D8%B4-%D8%AF%DB%8C%DA%AF%D8%B1-%D8%AF%D8%B1-%D9%87%DB%8C%DA%86-%D8%AC%D8%A7%DB%8C-%D8%AF%D9%86%DB%8C%D8%A7-%D8%A7%D9%85%D9%86%DB%8C%D8%AA-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T14:43:00+00:00"/>
    <meta property="og:title" content="فرمانده سپاه: رهبر انقلاب صراط مستقیم است/ دشمن می‌داند که ناوهای هواپیمابرش دیگر در هیچ جای دنیا امنیت ندارد"/>
    <meta property="og:description" content="فرمانده سپاه پاسداران با بیان این‌که «در دنیای ذهن شهید تهرانی مقدم حذف رژیم صهیونسیتی یک آرزو بود اما امکان تحقق داشت و دارد»، گفت: امروز همه فرزندان ما در صنعت موشکی و نیروهای مسلح راه را یافته‌اند و هرروز یک پیشرفت را تجربه می‌کنیم."/>
  </head>
  <body>
    <article>
      <h1>فرمانده سپاه: رهبر انقلاب صراط مستقیم است/ دشمن می‌داند که ناوهای هواپیمابرش دیگر در هیچ جای دنیا امنیت ندارد</h1>
      <address>
        <time datetime="2019-11-14T14:43:00+00:00">14 Nov 2019, 14:43</time>
      </address>
      <p>
        <i>فرمانده سپاه پاسداران با بیان این‌که «در دنیای ذهن شهید تهرانی مقدم حذف رژیم صهیونسیتی یک آرزو بود اما امکان تحقق داشت و دارد»، گفت: امروز همه فرزندان ما در صنعت موشکی و نیروهای مسلح راه را یافته‌اند و هرروز یک پیشرفت را تجربه می‌کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حسین سلامی طی سخنانی در مراسم بزرگداشت شهید حسن تهرانی مقدم با بیان این‌که شهیدان ما این خصوصیت را دارند که سرچشمه‌های بی نظیر اعتبار و شکوه ما در جهان هستند، گفت: آنان هم راهند و هم راهگشا. ستارگانی هستند که به وسیله‌ شان می توان راه را پیدا کرد. جنس شهیدان جنس زندگی است اما آنان زندگی را هم احیا می کنند.</p>
      <p>وی افزود: بدون آنان ما نمی‌توانستیم ثابت قدم و پایدار باشیم آنان به ما آموختند که برای حفظ عزت مسلمانان نباید جهاد را ترک کرد. هرگاه برای آنان مراسمی وجود دارد جمعیتی فروان حضور پیدا می‌کند؛ چراکه این مراسم به انسان شور می بخشد و نشاط.</p>
      <figure>
        <img src="https://aftabnews.ir/files/fa/news/1398/8/23/359196_634.jpg"/>
      </figure>
      <p>فرمانده سپاه پاسداران با تاکید بر این‌که «افق آگاهی شهیدان ما بلند بود»، اظهار کرد: در میان شهیدان بزرگ ما سردار شهید حسن تهرانی مقدم یک شخصیت استثنایی‌ بود و یک مجاهد فی سبیل الله. برادر شهیدی که در افق آرزویش هدف‌های بلندی دیده می شد. هیچ چیز در میدان دید او ناممکن نبود و از شکست ها ناامید نمی شد.</p>
      <p>سلامی با یادآوری تلاش های شهید تهرانی مقدم برای صنعت موشکی، اظهار کرد: آن روز که او کارش را شروع کرد ما از جهان موشکی دنیا فاصله زیادی داشتیم اما این شهید ما را مثل لوکوموتیوی دنبال خود می کشید و ما را به جایی رساند که امروز هستیم. او رسالتش این بود که توان نظامی ما را به جایی برساند که در دل دشمن رعب بیندازد. کاری که او در آغاز راهش به آن توجه داشت و امروز به آن رسیده ایم یک آرزو بود.</p>
      <p>وی تأکید کرد: دشمن می‌داند که ناوهای هواپیمابرش دیگر در هیچ جای دنیا امنیت ندارد؛ چرا که این در ذهن شهید تهرانی مقدم آمده بود که موشک‌های ما را به توانی برساند که بتوانند ناوهای هواپیمابر دشمن را هدف قرار دهند.</p>
      <p>فرمانده سپاه پاسداران با بیان این‌که «در دنیای ذهن شهید تهرانی مقدم حذف رژیم صهیونسیتی یک آرزو بود اما امکان تحقق داشت و دارد»، گفت: امروز همه فرزندان ما در صنعت موشکی و نیروهای مسلح راه را یافته‌اند و هر روز یک پیشرفت را تجربه می‌کنیم.</p>
      <p>وی تصریح کرد: ما از روزی که تحریم شدیم حتی از روزی که ترور دانشمندان هسته‌ای ما آغاز شد، یک جلوبرنده برای کار ما شد و امروز ظرفیت‌های انباشته شده در این نیرو استعداد و توان لازم را برای درهم شکستن هر نیروی به ظاهر قدرتمندی در جهان فراهم کرده و جوانان ما هرگونه خطای آنان را اصلاح خواهند کرد.</p>
      <p>وی ادامه داد: امروز راه سعادت ما در تابعیت از ولایت است و این را مردم ما می‌دانند. امروز رهبری انقلاب همان کسی است که خود صراط مستقیم شناخته می‌شود.</p>
    </article>
  </body>
</html>