<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89630"/>
    <meta property="og:site_name" content="Denník politika"/>
    <meta property="article:published_time" content="2019-11-14T14:35:04+00:00"/>
    <meta property="og:title" content="Šéf ÚVO chce presvedčiť poslancov o škodlivosti pozmeňujúcich návrhov pre verejné obstarávanie"/>
    <meta property="og:description" content="14.11.2019 (Webnoviny.sk) – Predseda Úradu pre verejné obstarávanie (ÚVO) Miroslav Hlivák chce ešte presvedčiť poslancov Národnej rady SR o škodlivosti pozmeňujúcich návrhov v nedávno schválenej novele zákona o verejnom obstarávaní. Tie sú podľa neho nielen v rozpore s európskymi smernicami, ale tiež vážne ohrozujú činnosť úradu ako nezávislého orgánu pri kontrole verejných obstarávaní a využívaní verejných zdrojov."/>
  </head>
  <body>
    <article>
      <h1>Šéf ÚVO chce presvedčiť poslancov o škodlivosti pozmeňujúcich návrhov pre verejné obstarávanie</h1>
      <address><time datetime="2019-11-14T14:35:04+00:00">14 Nov 2019, 14:35</time> by <a rel="author">Webnoviny</a></address>
      <p>14.11.2019 (Webnoviny.sk) – Predseda Úradu pre verejné obstarávanie (ÚVO) Miroslav Hlivák chce ešte presvedčiť poslancov Národnej rady SR o škodlivosti pozmeňujúcich návrhov v nedávno schválenej novele zákona o verejnom obstarávaní. Tie sú podľa neho nielen v rozpore s európskymi smernicami, ale tiež vážne ohrozujú činnosť úradu ako nezávislého orgánu pri kontrole verejných obstarávaní a využívaní verejných zdrojov.</p>
      <p>Šéf ÚVO informoval, že požiadal predsedníčku parlamentného výboru pre hospodárske záležitosti Janu Kiššovú, aby tento bod zaradila na najbližšie rokovanie výboru vo štvrtok 21. novembra.</p>
      <p>„<i>Poslancov gestorského výboru chcem informovať o odborných výhradách k dvom pozmeňujúcim návrhom a budem prezentovať stanovisko úradu, prečo si myslíme, že sú v rozpore so smernicami Európskej komisie. Súčasne vážne ohrozujú činnosť nezávislého kontrolného orgánu z hľadiska kontroly jednotlivých verejných obstarávaní</i>,“ povedal Hlivák. Chce urobiť všetko preto, aby poslancom parlamentu, najprv v hospodárskom výbore, vysvetlil všetky právne a odborné argumenty, prečo sú pozmeňujúce návrhy škodlivé a v rozpore so smernicami.</p>
      <h3>Kontroverzné zmeny v novele</h3>
      <p>Prezidentka SR Zuzana Čaputová minulý týždeň vrátila parlamentu novelu verejného obstarávania, schválenú 17. októbra, keď sa stotožnila s výhradami ÚVO a pripomienkami odbornej verejnosti. Schválená novela by podľa prezidentky vo viacerých oblastiach obmedzila súťaž vo verejnom obstarávaní a znížila mieru jeho transparentnosti.</p>
      <p>Na kontroverzné zmeny v novele verejného obstarávania upozornili aj združenie Slovensko.Digital a Nadácia Zastavme korupciu. Predseda úradu predtým požiadal prezidentku, aby zvážila možnosť využitia právomoci vetovať novelu zákona o verejnom obstarávaní.</p>
      <p>„<i>Po odhlasovaní v Národnej rade SR som vyjadril svoj názor a požiadal som pani prezidentku, aby novelu nepodpísala a vrátila na opätovné prerokovanie. Rozhodnutie pani prezidentky vnímam súčasne aj ako podporu celkovej reformy verejného obstarávania,</i>“ uviedol Hlivák.</p>
      <p>Ide podľa neho o transparentné prostredie pri vynakladaní verejných zdrojov a zachovanie nezávislosti úradu ako kontrolného orgánu vo verejnom obstarávaní.</p>
      <h3>Priestor na debatu</h3>
      <p>Pozmeňujúce návrhy poslancov podľa úradu zásadným spôsobom zasiahli a zmenili novelu zákona o verejnom obstarávaní. Sú v príkrom rozpore s filozofiou, s ktorou úrad v úzkej komunikácii s desiatkami subjektov vstupujúcich do procesu verejného obstarávania, vrátane odbornej verejnosti, novelu zákona pripravoval.</p>
      <p>Pozmeňujúce návrhy, upozornil úrad, tiež zasahujú do výkonu kontrolnej činnosti úradu, ktorý rozhoduje nezávisle, nestranne a v súlade so zákonom o verejnom obstarávaní, a rovnako zasahujú aj do problematiky obranno-bezpečnostných zákaziek.</p>
      <p>„<i>Úrad pripravoval novelu dlhšie ako jeden rok</i>,“ pripomenul Hlivák. Rokoval pritom so všetkými subjektmi, ktoré sa zúčastňujú na tvorbe legislatívy, ešte pred medzirezortným pripomienkovým konaním a v rámci neho. „<i>Myslím si, že sme nastavili novú kvalitu v komunikácii úradu s ústavnými činiteľmi, vrátane poslancov,</i>“ poznamenal šéf ÚVO.</p>
      <p>Ocenil, že je ešte priestor na debatu o pozmeňujúcich návrhoch k novele verejného obstarávania. <i>„Budem naďalej prezentovať odborný názor úradu</i>,“ dodal Hlivák. O ďalších krokoch úradu chce informovať po rokovaní hospodárskeho výboru, ktorý sa bude venovať budúci štvrtok aj novele verejného obstarávania, vrátenej hlavou štátu na opätovné prerokovanie v parlamente.</p>
      <p>Viac k témam: <a href="https://www.webnoviny.sk/tag/prezidentka-sr/"><u>prezidentka SR</u></a>, <a href="https://www.webnoviny.sk/tag/verejne-obstaravanie/"><u>verejné obstarávanie</u></a>, <a href="https://www.webnoviny.sk/tag/zakon-o-verejnom-obstaravani/"><u>zákon o verejnom obstarávaní</u></a><br/>Zdroj: Webnoviny.sk – <a href="https://www.webnoviny.sk/sef-uvo-chce-presvedcit-poslancov-o-skodlivosti-pozmenujucich-navrhov-pre-verejne-obstaravanie/"><u>Šéf ÚVO chce presvedčiť poslancov o škodlivosti pozmeňujúcich návrhov pre verejné obstarávanie</u></a> © SITA Všetky práva vyhradené.</p>
    </article>
  </body>
</html>