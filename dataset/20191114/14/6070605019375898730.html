<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-confia-contenidors-despres-disturbis_0_2343965745.html?utm_source=newsletter&amp;utm_medium=cms&amp;utm_campaign=titulars&amp;utm_content=20191115titulars"/>
    <meta property="og:site_name" content="Ara.cat"/>
    <meta property="article:published_time" content="2019-11-14T14:20:49+00:00"/>
    <meta property="og:title" content="Barcelona comença a substituir els contenidors cremats durant els disturbis"/>
    <meta property="og:description" content="L'Ajuntament ja està reposant les 1.160 unitats que es van malmetre o retirar preventivament"/>
  </head>
  <body>
    <article>
      <h1>Barcelona comença a substituir els contenidors cremats durant els disturbis</h1>
      <h2>L'Ajuntament ja està reposant les 1.160 unitats que es van malmetre o retirar preventivament</h2>
      <address>
        <time datetime="2019-11-14T14:20:49+00:00">14 Nov 2019, 14:20</time>
      </address>
      <p>Un mes després de l'inici de les protestes contra la sentència del Procés, la ciutat de Barcelona ha començat a <a href="https://www.ara.cat/societat/3-milions-euros-materials-danys-cost-cinc-jornades-aldarulls-Barcelona-proces_0_2330767121.html">reposar els contenidors que es van cremar durant els disturbis</a> o que es van retirar de manera preventiva. En total, 1.160, dels quals 1.044 van acabar cremats. I ho està fent en dues fases. La primera, que serveix per recol·locar uns 700 contenidors, ja està en marxa i s'està fent a un ritme de 50 contenidors diaris a les zones més perifèriques i que van patir menys l'impacte de les protestes. A partir del 22 de novembre, es veurà si el "clima" de la ciutat permet tornar a col·locar també els 460 de les zones més calentes, com ha detallat el regidor d'Emergència Climàtica, Eloi Badia.</p>
      <p>
        <a href="https://www.ara.cat/societat/comercials-turistics-reclamen-desallotjament-Universitat_0_2343965724.html">Els eixos comercials i turístics reclamen el "desallotjament immediat" de l'acampada a la plaça Universitat</a>
      </p>
      <p>Aquesta segona fase és la que servirà per tornar a recuperar els contenidors en llocs com els Jardinets de Gràcia, els entorns de la Ciutadella o les parts centrals de l'Eixample, com la plaça Urquinaona, on aquests dies els veïns han funcionat amb piles de bosses d'escombraries als llocs on hi hauria d'haver els contenidors. L'Ajuntament confia, seguint el ritme previst de reposició, haver recuperat la normalitat a finals de mes.  "Si no hi ha incidents a finals de mes, els tindrem tots reposats", ha aventurat Badia. </p>
      <p>
        <a href="https://www.ara.cat/societat/3-milions-euros-materials-danys-cost-cinc-jornades-aldarulls-Barcelona-proces_0_2330767121.html">3,1 milions d'euros en danys materials: el cost de cinc jornades d'aldarulls, segons l'Ajuntament de Barcelona</a>
      </p>
      <p>El pla que ha presentat avui el regidor mentre un camió reposava contenidors al carrer Roger de Flor s'ha coordinat amb els cossos de seguretat i s'anirà revisant de manera periòdica. El consistori ha començat, en paral·lel, una sèrie d'accions informatives per als veïns de les zones afectades per agrair-los l'esforç dels últimes dies i informar-los que el servei de recollida d'escombraries s'està normalitzant. El consistori calcula que el cost de la reposició se situa entre el milió i el milió i mig d'euros, comptant les hores extres del servei de neteja i també la compra de noves unitats. </p>
    </article>
  </body>
</html>