<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/eu-wanst-to-visits-uigurs-camp-in-chiana"/>
    <meta property="og:site_name" content="euronews"/>
    <meta property="article:published_time" content="2019-11-14T14:26:10+00:00"/>
    <meta property="og:title" content="مذاکرات اروپا و چین برای دیدار از اردوگاه‌های نگهداری مسلمانان اویغور"/>
    <meta property="og:description" content="اتحادیه اروپا قصد دارد هیاتی را برای بازدید از اردوگاه‌های بازداشت مسلمانان اویغور به منطقه سین کیانگ چین بفرستد."/>
  </head>
  <body>
    <article>
      <h1>مذاکرات اروپا و چین برای دیدار از اردوگاه‌های نگهداری مسلمانان اویغور</h1>
      <address><time datetime="2019-11-14T14:26:10+00:00">14 Nov 2019, 14:26</time> by <a rel="author">یورونیوز فارسی </a></address>
      <p>برخی از دیپلمات‌های اتحادیه اروپا می‌گویند که کمیسیون اروپا در نظر دارد به‌زودی هیاتی را برای بازدید از مسلمانان ایغور به منطقه سین کیانگ در شرق چین بفرستد.</p>
      <p>در ماه مارس دولت چین، چند دیپلمات را برای بازدید دعوت کرد اما اتحادیه اروپا اعلام کرد که «زمینه‌سازی برای این سفر زمان‌بر است.»</p>
      <p>اتحادیه اروپا همچنین در آن زمان ادعا کرد که چینی‌ها اجازه بحث و گفتگو درباره مسائل حقوق بشری در این منطقه را نمی‌دهند و بازرسان اجازه دیدار با شهروندان مسلمان این منطقه را نخواهند داشت.</p>
      <p>جایزه حقوق بشر پارلمان اروپا، ساخاروف که معمولا به فعالان حقوق بشر در جهان تعلق می‌گیرد امسال به الهام توختی، شهروند اویغور چینی اهدا شد.</p>
      <p>یکی از سخنگویان اتحادیه اروپا روز پنج‌شنبه اعلام کرد که در ماه آینده جلسات متعددی برای فراهم کردن این سفر با مقامات چینی برگزارخواهد شد.</p>
      <p>وزارت خارجه چین در پاسخ به درخواست رسانه‌ها اعلام کرد که این کشور «به بازرسانی که بی طرف بمانند و با پیش داوری به موضوع مسلمانان این کشور نگاه نکنند» اجازه دیدار از سین کیانگ را می دهد.</p>
      <p>با این حال برخی از دیپلمات‌های اروپایی معتقدند که بعید است دولت چین اجازه بازرسی و دیدار دیپلمات های مستقل اروپایی از این منطقه را بدهد.</p>
      <p>یکی از مقامات اروپایی که نخواسته نامش فاش شود در گفتگو با خبرگزاری رویترز گفت: «سفر به منطقه سین کیانگ، محل سکونت میلیون ها شهروند مسلمان چینی بسیار بعید است که از سوی پکن عملی شود.»</p>
      <p>فعالان سازمان های حقوق بشری می گویند دست کم یک میلیون مسلمان اویغور در اردوگاه های منطقه سین کیانگ در بازداشت هستند.</p>
      <p>بازداشت و سرکوب اویغورها از سوی ایالات متحده و برخی از متحدان این کشورمحکوم شده است.</p>
      <p>پکن هرگونه بدرفتای با اویغورها را تکذیب می کند. دولت چین می‌گوید که در این اردوگاه‌ها تنها اسلام گرایان افراطی نگاه داری می شوند تا نهایتا در بازداشتگاه «آداب بازگشت به جامعه چینی» را فرا بگیرند. تا کنون دیپلمات‌هایی از کشورهای متحد اصلی چین، از جمله پاکستان و روسیه به همراه چند خبرنگار از این کشورها موفق به بازدید از این اردوگاه ها شده‌اند.</p>
    </article>
  </body>
</html>