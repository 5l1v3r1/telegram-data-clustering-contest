<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/14/greece/ornithologiki-etaireia-katesxese-pano-apo-500-agria-poulia-se-spiti-lathrothira/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-14T14:34:10+00:00"/>
    <meta property="og:title" content="Ορνιθολογική Εταιρεία: Κατέσχεσε πάνω από 500 άγρια πουλιά σε σπίτι λαθροθήρα"/>
    <meta property="og:description" content="Στο σπίτι του λαθροθήρα βρέθηκαν δίχτυα παγίδευσης, ξόβεργες, ηχομιμητικές συσκευές, παγίδες σύλληψης άγριων πουλιών και παραποιημένα κυνηγετικά όπλα. "/>
  </head>
  <body>
    <article>
      <h6 class="kicker">Πολλά ήταν σε άσχημη κατάσταση</h6>
      <h1>Ορνιθολογική Εταιρεία: Κατέσχεσε πάνω από 500 άγρια πουλιά σε σπίτι λαθροθήρα</h1>
      <h2>Στο σπίτι του λαθροθήρα βρέθηκαν δίχτυα παγίδευσης, ξόβεργες, ηχομιμητικές συσκευές, παγίδες σύλληψης άγριων πουλιών και παραποιημένα κυνηγετικά όπλα. </h2>
      <address><time datetime="2019-11-14T14:34:10+00:00">14 Nov 2019, 14:34</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Πάνω από 500 άγρια πουλιά, που διατηρούνταν σε εξαιρετικά άσχημες συνθήκες, κατασχέθηκαν την προηγούμενη εβδομάδα σε οικία ιδιώτη στον Ασπρόπυργο. Στα είδη που κατασχέθηκαν περιλαμβάνονται Καρδερίνες,  Βραχοτσοπανάκοι, Δεντροτσοπανάκοι, Φλώροι, Σκαρθάκια, Φανέτα, ένα ζευγάρι Σταυρομύτηδες, Ελατοπαπαδίτσες, Σπίνοι, Χειμωνόσπινοι, Αμπελουργοί, Κοτσύφια, Γαλαζοκότσυφες, Σιρλοτσίχλονα και Κοκκινολαίμηδες. Επίσης βρέθηκαν δίχτυα παγίδευσης, ξόβεργες, ηχομιμητικές συσκευές, παγίδες σύλληψης άγριων πουλιών και παραποιημένα κυνηγετικά όπλα.</p>
      <figure>
        <img src="https://www.tanea.gr/wp-content/uploads/2019/11/%CF%80%CE%BF%CF%85%CE%BB%CE%B9%CE%AC1-300x225.jpeg"/>
      </figure>
      <figure>
        <img src="https://www.tanea.gr/wp-content/uploads/2019/11/%CF%80%CE%BF%CF%85%CE%BB%CE%B9%CE%AC2-225x300.jpeg"/>
      </figure>
      <p>Η κατάσχεση πραγματοποιήθηκε από το Δασονομείο Αιγάλεω, το Δασονομείο Ελευσίνας, την Ομοσπονδιακή Θηροφυλακή της Δ’ΚΟΣΕ και την Ελληνική Αστυνομία, παρουσία Εισαγγελέα. Η όλη επιχείρηση ξεκίνησε από τον τυπικό έλεγχο της ομάδας ΔΙΑΣ της Ελληνικής Αστυνομίας σε διερχόμενα αυτοκίνητα στην περιοχή του Ασπρόπυργου, σε ένα εκ των οποίων βρέθηκαν πολλά άγρια πουλιά και εργαλεία παγίδευσης. Στο όχημα επέβαιναν δύο άτομα ήδη γνωστά στις αρχές, καθώς ο ένας εξ’ αυτών είχε πιαστεί ξανά το 2017 με περίπου 1.000 πουλιά.</p>
      <p>Τα πουλιά μεταφέρθηκαν στον Σύλλογο Περίθαλψης Άγριων Ζώων ΑΝΙΜΑ, ενώ όσα από αυτά βρίσκονταν σε καλή κατάσταση απελευθερώθηκαν την επόμενη ημέρα από την Ελληνική ΟΡΝΙΘΟΛΟΓΙΚΗ Εταιρεία. Κάποια από αυτά, όπως οι Αμπελουργοί που είναι μεταναστευτικά είδη, έχοντας χάσει τη φθινοπωρινή μετανάστευση, θα απελευθερωθούν την ερχόμενη άνοιξη.</p>
      <p>
        <a href="https://www.in.gr/2019/11/14/politics/mixailidou-gia-asoee-den-einai-dynaton-kapoioi-na-exoun-prosvasi-se-opla-pou-exei-o-stratos-tis-syrias/">Διαβάστε επίσης : «Δεν είναι δυνατόν κάποιοι να έχουν πρόσβαση σε όπλα που έχει ο στρατός της Συρίας» είπε για την ΑΣΟΕΕ η Μιχαηλίδου</a>
      </p>
      <figure>
        <img src="https://www.tanea.gr/wp-content/uploads/2019/11/%CF%80%CE%BF%CF%85%CE%BB%CE%B9%CE%B13-1-300x200.jpeg"/>
      </figure>
      <figure>
        <img src="https://www.tanea.gr/wp-content/uploads/2019/11/%CF%80%CE%BF%CF%85%CE%BB%CE%B9%CE%B14-300x225.jpeg"/>
      </figure>
      <figure>
        <img src="https://www.tanea.gr/wp-content/uploads/2019/11/%CF%80%CE%BF%CF%85%CE%BB%CE%B9%CE%AC6-300x221.jpeg"/>
      </figure>
      <figure>
        <img src="https://www.tanea.gr/wp-content/uploads/2019/11/%CF%80%CE%BF%CF%85%CE%BB%CE%B9%CE%B17-300x297.jpeg"/>
      </figure>
      <p>Η Ελληνική Ορνιθολογική Εταιρεία εφιστά την προσοχή των πολιτών και επισημαίνει ότι:<br/>*Η σύλληψη και κατοχή σε αιχμαλωσία όλων των ειδών άγριων πουλιών από το φυσικό περιβάλλον απαγορεύεται από τον Νόμο.<br/>*Η αντιμετώπιση των εγκλημάτων κατά της άγριας ζωής είναι στο χέρι όλων μας<br/>*Σε περίπτωση που κάποιος αντιληφθεί  κατοχή ή εμπόριο άγριων πουλιών επικοινωνήστε άμεσα με τις αρμόδιες Δασικές Αρχές:<br/>1591 (Συντονιστικό Κέντρο Δασοπροστασίας, καθημερινά 8:00-22:00, Σαβ/κο: 10:00-20:00).</p>
      <p><u>Χρήσιμα Τηλέφωνα</u>:<br/>Ελληνική ΟΡΝΙΘΟΛΟΓΙΚΗ Εταιρεία: 210 8228704 &amp; 210 8227937 (καθημερινά 9:00-17:00) , e-mail: <a href="mailto:info@ornithologiki.gr">info@ornithologiki.gr</a>,  <a href="https://ornithologiki.us7.list-manage.com/track/click?u=9b3a3a0844aa29fca4d40bc8f&amp;id=098eeb1b92&amp;e=66aa31f769">https://www.facebook.com/BirdlifeGreece</a><br/>Δ’ ΚΟΣΕ: <a href="https://ornithologiki.us7.list-manage.com/track/click?u=9b3a3a0844aa29fca4d40bc8f&amp;id=16612559c9&amp;e=66aa31f769">https://www.dkose.gr/chrisima-tilefona/</a></p>
      <p>
        <a href="https://www.tanea.gr/2019/11/13/world/kastanies-stin-ellada-epelekse-na-apelathei-o-tzixantistis-pou-perimenei-sta-synora/">Καστανιές: Στην Ελλάδα επέλεξε να απελαθεί ο τζιχαντιστής που περιμένει στα σύνορα</a>
      </p>
    </article>
  </body>
</html>