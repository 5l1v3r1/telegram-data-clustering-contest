<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/se-inmultesc-restrictiile-de-circulatie-in-oradea-vezi-pe-unde-nu-se-va-putea-trece-in-zilele-urmatoare-152790.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T14:11:00+00:00"/>
    <meta property="og:title" content="Se înmulţesc restricţiile de circulaţie în Oradea. Vezi pe unde nu se va putea trece zilele următoare!"/>
    <meta property="og:description" content="Primăria a anunţat noi restricţii de circulaţie în Oradea, oraş deja gâtuit de mulţimea de lucrări desfăşurate de municipalitate. Restricţiile anunţate joi se referă la o porţiune din strada Iuliu Maniu şi o porţiune din Calea Bihorului şi se vor aplica pe perioade scurte."/>
  </head>
  <body>
    <article>
      <h1>Se înmulţesc restricţiile de circulaţie în Oradea. Vezi pe unde nu se va putea trece zilele următoare!</h1>
      <address><time datetime="2019-11-14T14:11:00+00:00">14 Nov 2019, 14:11</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/ambuteiaj-Iuliu-Maniu_14112019.JPG"/>
      </figure>
      <p>Primăria a anunţat noi restricţii de circulaţie în Oradea, oraş deja gâtuit de mulţimea de lucrări desfăşurate de municipalitate. Restricţiile anunţate joi se referă la o porţiune din strada Iuliu Maniu şi o porţiune din Calea Bihorului şi se vor aplica pe perioade scurte.</p>
      <p>Potrivit informării transmise de Primărie, Comisia de circulaţie a municipiului a aprobat, joi, la solicitarea firmei SC Electroconstruct Sildac SRL, "închiderea străzii Iuliu Maniu din intersecţia cu strada Samuil Micu Klein până la intersecţia cu strada Avram Iancu în perioada 16-17 noiembrie 2019, între orele 9-17".</p>
      <p>Municipalitatea transmite că circulaţia va fi interzisă în perioada menţionată "pentru efectuarea lucrărilor de demontare, descărcare şi montare post de transformare subteran în zona Piaţa Unirii intersecţie cu strada Iuliu Maniu".</p>
      <p>În aceeaşi şedinţă a Comisiei de circulaţie s-a aprobat închiderea circulaţiei rutiere pe o bandă de circulaţie, alternativ, pe strada Calea Bihorului între pichetul 90 (coborârea de pe podul T. Neş) şi pichetul P31 (Biserica Speranţa) pe 15 şi 16 noiembrie, între orele 10-17.</p>
      <p>Măsura a fost luată pentru execuţia lucrărilor de aşternere a stratului de mixtură asfaltică pe tronsonul menţionat în cadrul lucrărilor aferente obiectivului de investiţii: "reabilitare strada Calea Bihorului".</p>
    </article>
  </body>
</html>