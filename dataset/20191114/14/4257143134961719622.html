<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/nem-ment-at-varhelyi-oliver-a-csutortoki-meghallgatason"/>
    <meta property="og:site_name" content="infostart"/>
    <meta property="article:published_time" content="2019-11-14T14:10:00+00:00"/>
    <meta property="og:title" content="Nem ment át Várhelyi Olivér a csütörtöki meghallgatáson"/>
    <meta property="og:description" content="Nem szavazta meg az Európai Parlament külügyi szakbizottsága a magyar uniós biztosjelölt továbbengedését, újabb kérdésekre kell írásban válaszolnia."/>
  </head>
  <body>
    <article>
      <h1>Nem ment át Várhelyi Olivér a csütörtöki meghallgatáson</h1>
      <address><time datetime="2019-11-14T14:10:00+00:00">14 Nov 2019, 14:10</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/14/varhelyi-oliver-meghallgatasa-nem-kapok-utasitasokat-a-magyar-kormanytol"/>
        <a href="https://infostart.hu/belfold/2019/11/14/ujabb-korben-kerdezik-a-magyar-biztosjeloltet"/>
        <a href="https://infostart.hu/kulfold/2019/11/12/nem-volt-vita-varhelyi-oliverrol-johet-a-meghallgatas"/>
        <a href="https://infostart.hu/kulfold/2019/11/08/varhelyi-oliver-megkapta-a-biztosi-vizsgabeosztast"/>
      </related>
      <h3>Az Európai Parlament csütörtök délután hivatalosan is bejelentette, hogy nem szavazta meg az Európai Parlament külügyi szakbizottsága a magyar uniós biztosjelölt továbbengedését, újabb kérdésekre kell írásban válaszolnia.</h3>
      <p>Helyszíni tudósítások, mások mellett a <a href="https://www.politico.eu/article/european-commission-commissioner-hearings-live-blog-oliver-varhelyi-thierry-breton-adina-ioana-valean/?fbclid=IwAR13N40_v2zco4uZHyOIrBz0PdxJJilMAK70QTNg75qtu5axlR0IF1XrPvw">Politico</a> brüsszeli lap információi alapján derült ki csütörtökön kicsivel délután három előtt, hogy a Szocialisták és Demokraták képviselői vezetésével az Európai Parlament külügyi szakbizottsága, illetve a szakbizottsági koordinátorok úgy döntöttek, a csütörtöki meghallgatást követően Várhelyi Olivér magyar uniósbiztos-jelöltnek további kérdésekre kell válaszolnia, addig nem folytatódhat biztosi jelölésének folyamata.</p>
      <figure>
        <iframe data-src="https://twitter.com/liliebayer/status/1194974040911499264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ugyanerről számoltak be uniós tudósítók a Twitteren, és a hírt a <a href="https://24.hu/kulfold/2019/11/14/varhelyi-olivert-nem-szavazta-meg-az-ep-szakbizottsaga/">24.hu portálnak</a> Donáth Anna momentumos EP-képviselő is megerősítette.</p>
      <figure>
        <iframe data-src="https://twitter.com/eszterz/status/1194975145535901702?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SamJamesMorgan/status/1194975174334074880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Várhelyi Olivér uniós biztosjelölti meghallgatása csütörtök reggel volt, erről <a href="https://infostart.hu/kulfold/2019/11/14/varhelyi-oliver-meghallgatasa-nem-kapok-utasitasokat-a-magyar-kormanytol">ITT olvashat részletesen</a>.</p>
      <p>Az Európai Parlament szóvivője csütörtök délután hivatalosan is bejelentette, hogy az európai parlamenti (EP-) frakciók koordinátorai egyelőre nem tudtak megállapodni a csütörtökön meghallgatott magyar biztosjelölt kinevezésének jóváhagyásáról. Jaume Duch azt közölte a <a href="https://twitter.com/jduch/status/1195009358763057153">Twitteren</a>, hogy</p>
      <blockquote>a külügyi szakbizottság jövő hétfői határidőt tűzött ki a kérdések megválaszolására.</blockquote>
      <h4>Hogyan tovább?</h4>
      <p>Ez a döntés nem jelenti azt, hogy elkaszálták volna a magyar biztost. A "bónusz" kérdésekre Várhelyi Olivérnak írásban kell majd válaszolnia. Korábban a lengyel és a svéd biztosjelölt is hasonló sorsra jutott, őket a kérdések megválaszolása után átengedte az adott szakbizottság, igaz, első körben a franciáknak éppen egy ilyen eset után kellett új jelölt után nézni - idézte fel az InfoRádió munkatársa, Németh Zoltán.</p>
      <p>Ha már meghallgatás: Várhelyi Olivérral egy napon hallgatták meg a román, illetve a francia biztosjelöltet is.</p>
      <p>Ahhoz, hogy az Európai Parlament egyben szavazhasson a teljes Európai Bizottságról - ez kvázi az EU kormánya -, egyenként jóvá kell hagynia minden jelöltet a szakbizottságokban a pártcsaládok vezetőinek, vagyis a koordinátoroknak. Minden jelöltnek a szavazatok kétharmadára van szüksége.</p>
      <p>Az Európai Bizottság teljes névsora november 27-én kerül az Európai Parlament elé, akkor már nem lehet "szemezgetni", egyben szavaznak az unió vezető testületéről. Előzőleg azonban mindegyik jelöltnek, így a magyarnak is át kell mennie a szakbizottsági "vizsgán".</p>
      <p>Ami tehát biztos, Várhelyi Olivér egyelőre nem bukott el biztosjelöltként, csak ki kell egészítenie mindazt írásban, amit a külügyi szakbizottság előtt csütörtökön előadott.</p>
      <p>
        <i>Nyitókép: Francisco Seco</i>
      </p>
    </article>
  </body>
</html>