<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tok-regien-og-gikk-pa-dagen/71819857"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T14:59:22+00:00"/>
    <meta property="og:title" content="Tok regien og gikk på dagen"/>
    <meta property="og:description" content="Stig Inge Bjørnebyes avgang var mer sjokkerende enn overraskende. Selv styremedlemmer i RBK ble tatt med buksene nede."/>
  </head>
  <body>
    <article>
      <h1>Tok regien og gikk på dagen</h1>
      <h2>Stig Inge Bjørnebyes avgang var mer sjokkerende enn overraskende. Selv styremedlemmer i RBK ble tatt med buksene nede.</h2>
      <address><time datetime="2019-11-14T14:59:22+00:00">14 Nov 2019, 14:59</time> by <a rel="author">Morten P KOMMENTAR</a></address>
      <p><b>STIG INGE BJØRNEBYE </b>tok total regi på sin egen skjebne og fikk avgangen i Rosenborg til se ut som en godt planlagt og lenge ønsket avgjørelse.</p>
      <p>Timingen er selvfølgelig skrekkelig, han kunne i det minste ventet til etter sesongen.</p>
      <p>Måten han gjorde det på var drepende effektiv.</p>
      <p>Med tanke på spekulasjonene og ryktene som har gått – spekulasjoner Dagbladet konfronterte Rosenborgs styreleder Ivar Koteng med søndag kveld – var regien på avgangen intet mindre enn perfekt.</p>
      <p><b>MANDAG ETTERMIDDAG SNAKKET</b> jeg lenge med Stig Inge Bjørnebye. Mye av samtalen handlet om jobben hans i Rosenborg, og utførelsen av denne. Jeg spurte 1) om han følte posisjonen og standingen hans i klubben var truet etter det mange omtaler som mangel på gode treff på spillermarkedet.</p>
      <p>2) Om han selv ønsket å fortsette ut over det seks år lange åremålet med kontraktstid ut mars 2021.</p>
      <p>Svar 1): Nei, på ingen måte!</p>
      <p>Svar 2): Ja!</p>
      <p><b>FOTBALLMILJØET ER FULLT</b> av syngende fugler. Veldig mange har en agenda. Fra Trondheim har vi i det siste fått høre at Rosenborg er misfornøyd med klubbens rekrutteringsarbeid, og at ledelsen ønsker å ta grep rundt spillerlogistikken og personene som utfører denne ekstremt viktige og alltid pågående prosessen.</p>
      <p>Stig Inge Bjørnebye ledet inntil denne torsdagen det arbeidet.</p>
      <p><b>SÅNN SETT, OG</b> fordi vi også har hørt at Hallvar Thoresens arbeidsforhold (talentspeider) med klubben skal være avsluttet, var det naturlig å konfrontere Bjørnebye med påstandene. Han svarte med fakta. Hvilket handler om fire seriemesterskap, tre kongepokaler og fire av fem sesonger i Europa League, på toppen av rundt ett hundre millioner kroner i pluss på kjøp og salg av spillere de fem siste åra.</p>
      <p>Er det noen som mener det er for dårlig?</p>
      <p><b>NOEN</b> <b>TIMER SEINERE</b> møter Stig Inge Bjørnebye Rosenborgs styre og forteller at han ikke ønsker å fortsette som sportslig leder. Han sier ingenting om at han ønsker å fratre med umiddelbar virkning. Rosenborgs forståelse er derfor at man fortsetter som før ut sesongen. Da vi snakket sammen mandag ettermiddag fortalte han også at han skulle til Milano denne uka (onsdag) for enda et møte i ECA (European Club Association).</p>
      <p>Et sted mellom mandag kveld og torsdag morgen bestemmer Stig Inge Bjørnebye seg for å kutte tvert.</p>
      <p><b>DET STORE SPØRSMÅLET</b> er timingen. Hvorfor gikk Stig Inge Bjørnebye til Rosenborgs styre 11. november, og ikke 13. desember, dagen etter sesongslutt? Hvorfor denne bråhasten? Hva måtte for enhver pris kommuniseres torsdag 14. november, som ikke kunne vente en liten måned? Og når jeg hører Tove Moe Dyrhaug sier samarbeidet med Bjørnebye har vært en fin reise, og at hun ønsker lykke til videre, så undrer jeg – er det alt Rosenborg har å si til en sportslig leder som har misset tre av ti titler og ett av fem gruppespill i Europa League?</p>
      <p>Alle andre klubber, om de hadde opplevd noe tilsvarende, ville sagt det var overraskende, trist og at en kapasitet med en slik cv ville bli svært vanskelig å erstatte.</p>
      <p><b>EN ÅRSAK TIL </b>fraværet av rosende ord kan være at Rosenborg ikke tenker som andre klubber. At de rett og slett er for godt vant. At de er blitt like kravstore som oss på utsida. For et år siden, uten å informere sin sportslige leder, sparket de jo en trenerduo som hadde vunnet og oppnådd det meste av det Stig Inge Bjørnebye kan slå i bordet med.</p>
      <p>Fordi det ikke var godt nok.</p>
      <p><b>DET SISTE ER </b>et faktum som kan tyde på at omgivelsenes fritak fra å sette tingene i perspektiv, slik Stig Inge Bjørnebye uttrykte det på sin siste arbeidsdag, for ikke å si advarte mot, også føles på innsida av Rosenborg.</p>
      <p>Er det tilfelle er det lett å forstå Stig Inge Bjørnebye.</p>
      <p>Du kan mene hva du vil om det han har levert på Lerkendal, men at han tar ting for gitt kan aldri brukes mot ham.</p>
    </article>
  </body>
</html>