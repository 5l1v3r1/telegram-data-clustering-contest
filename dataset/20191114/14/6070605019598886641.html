<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Marta-Lluisa-Noruega-assegura-coneixer_0_2343965746.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T14:53:46+00:00"/>
    <meta property="og:title" content="El xaman de Marta Lluïsa de Noruega assegura que es van conèixer en una altra vida"/>
    <meta property="og:description" content="Afirma que ja van viure una relació en l'antic Egipte"/>
  </head>
  <body>
    <article>
      <h1>El xaman de Marta Lluïsa de Noruega assegura que es van conèixer en una altra vida</h1>
      <h2>Afirma que ja van viure una relació en l'antic Egipte</h2>
      <address>
        <time datetime="2019-11-14T14:53:46+00:00">14 Nov 2019, 14:53</time>
      </address>
      <p>La polèmica nova parella de la princesa Marta Lluïsa de Noruega, el xaman Durek Verret, segueix fent parlar. En una entrevista publicada en l'últim número de la revista <i>People</i>, el xaman, guia espiritual d'estrelles de Hollywood com Gwyneth Paltrow, assegura que ell i la seva parella ja van viure una història d'amor en una vida passada. "Tinc records de tots dos a Egipte, ella era la meva reina i jo era un faraó", assegura. </p>
      <p>Durek Verret i Marta Lluïsa de Noruega es van conèixer a través d'un amic comú que els va presentar. El xaman assegura que la connexió entre ells va ser immediata. "Ella va entrar i va dir «Et recordo, sé qui ets»", explica el xaman. "Jo li vaig dir: «Sí, ens coneixem des de fa molt temps»", continua Verret.</p>
      <p>La relació entre la princesa i el xaman ha estat envoltada de polèmica des del seu inici, principalment per l'ocupació d'ell. L'últim capítol va tenir lloc a l'agost, quan Marta Lluïsa de Noruega, que el 2017 es va separar de l'escriptor Ari Behn, va anunciar que deixaria d'utilitzar el seu títol reial en les conferències que fa al costat de la seva actual parella. </p>
      <p>Les crítiques a la relació no semblen afectar ni la princesa ni el xaman, que està en plena promoció del seu últim llibre, <i>Spirit hacking</i>. "No soc aquí per dir-los [als que critiquen] que s'equivoquen... Quan la gent diu coses així, com «Això no és real», per a mi només estan reduint el seu coneixement i la seva capacitat per ser conscients del que és possible. Només estan veient una part", assegura. </p>
    </article>
  </body>
</html>