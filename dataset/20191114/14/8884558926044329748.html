<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/za-prenovo-stanovanj-bodo-namenili-skoraj-240000-e"/>
    <meta property="og:site_name" content="Primorske novice"/>
    <meta property="article:published_time" content="2019-11-14T14:22:42+00:00"/>
    <meta property="og:title" content="Za prenovo stanovanj bodo namenili skoraj 240.000 evrov"/>
    <meta property="og:description" content="Vladna služba za razvoj in evropsko kohezijsko politiko je izdala odločitev o finančni podpori za projekt prenove stanovanj Javnega stanovanjskega sklada Mestne občine Koper v starem mestnem jedru Kopra. Vrednost projekta znaša dobrih 376.000 evrov, od tega bo Evropski sklad za regionalni razvoj prispeval nekaj manj kot 239.000 evrov."/>
  </head>
  <body>
    <article>
      <h1>Za prenovo stanovanj bodo namenili skoraj 240.000 evrov</h1>
      <address><time datetime="2019-11-14T14:22:42+00:00">14 Nov 2019, 14:22</time> by <a rel="author">STA</a></address>
      <p>
        <b>Vladna služba za razvoj in evropsko kohezijsko politiko je izdala odločitev o finančni podpori za projekt prenove stanovanj Javnega stanovanjskega sklada Mestne občine Koper v starem mestnem jedru Kopra. Vrednost projekta znaša dobrih 376.000 evrov, od tega bo Evropski sklad za regionalni razvoj prispeval nekaj manj kot 239.000 evrov.</b>
      </p>
      <figure>
        <img src="https://static.primorske.si/foto/highres/gnweb/719770_f237dimnik2t.jpg"/>
        <figcaption>Foto: Tomaž Primožič/FPA</figcaption>
      </figure>
      <p><b>KOPER</b> &gt; Z omenjenim projektom namerava Javni stanovanjski sklad Mestne občine Koper prenoviti del javnega stavbnega fonda z namenom revitalizacije starega mestnega jedra, saj je območje funkcionalno in socialno degradirano. Cilj projekta, ki je del trajnostne urbane strategije mesta Koper, je prenova 18 neprofitnih najemnih stanovanj, so sporočili iz službe za razvoj in evropsko kohezijsko politiko.</p>
      <p>Kot izhaja iz javno objavljenega poslovnega in finančnega poročila stanovanjskega sklada za leto 2019, naj bi po potrditvi črpanja evropskega denarja z obnovo omenjenih stanovanj začeli še v tem letu.</p>
      <p>Javni stanovanjski sklad Mestne občine Koper je od leta 2003 sicer zgradil 195 novih neprofitnih najemnih stanovanj. Nastali sta dve večji stanovanjski soseski - Nad Dolinsko cesto in Olmo, piše na spletni strani sklada.</p>
      <p>Poleg izgradnje neprofitnih najemnih stanovanj so skupaj s koprsko občino in republiškim stanovanjskim skladom na območju stanovanjske soseske Nad Dolinsko cesto zgradili 48 stanovanj za trg, ki so bila namenjena predvsem mladim družinam in mladim s stalnim bivališčem v Kopru. V začetku leta 2013 je sklad skupaj z Nepremičninskim skladom pokojninskega in invalidskega zavarovanja na območju stanovanjske soseske Olmo zgradil še objekt s 30 oskrbovanimi stanovanji.</p>
    </article>
  </body>
</html>