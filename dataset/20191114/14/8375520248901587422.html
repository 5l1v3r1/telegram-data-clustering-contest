<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/milovanov-ozvuchiv-dva-scenariji-dlya-grivni-na-nastupniy-rik-639956.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T14:30:32+00:00"/>
    <meta property="og:title" content="Милованов озвучив два сценарії для гривні на наступний рік"/>
    <meta property="og:description" content="Міністр зазначив, що курс долара залежить від того, який обсяг інвестицій заходитиме до України"/>
  </head>
  <body>
    <article>
      <h1>Милованов озвучив два сценарії для гривні на наступний рік</h1>
      <address>
        <time datetime="2019-11-14T14:30:32+00:00">14 Nov 2019, 14:30</time>
      </address>
      <h4>Міністр зазначив, що курс долара залежить від того, який обсяг інвестицій заходитиме до України</h4>
      <p>Середньорічний обмінний курс долара на наступний рік має становити близько 27,0 грн, однак за оптимістичними розрахунками за умов збільшення інвестицій до України, він може бути близько 24 грн за долар.</p>
      <p>Про це міністр розвитку економіки, торгівлі та сільського господарства України Тимофій Милованов сказав в кулуарах Верховної Ради, повідомляє <a href="https://www.ukrinform.ua/rubric-economy/2818309-milovanov-u-nas-e-dva-scenarii-dla-grivni-na-nastupnij-rik.html">Укрінформ</a>.</p>
      <p>«Курс долара не закладається в бюджет, закладається в бюджет надходження від імпорту тощо. Курс долара використовується в розрахунках та прогнозах для того, аби розрахувати такі надходження. У нас є два сценарії, в одному з них курс 27 грн за долар, а в іншому сценарії, який більш оптимістичний та виходить з розрахунку більших інвестицій, курс закладається в розмірі близько 24 грн», - сказав Милованов.</p>
      <p>Він зазначив, що курс долара залежить від того, який обсяг інвестицій заходитиме до України. А для того, аби ці суми були значними, Україні слід налагодити сприятливий бізнес-клімат, продовжувати втілювати вже започатковані реформи і будувати довіру до країни як для внутрішніх, так і для зовнішніх інвесторів.</p>
      <p>«Буде довіра до України - будуть як внутрішні, так і зовнішні інвестиції», - сказав Милованов та додав, що за песимістичним сценарієм у наступному році очікуються інвестиції у розмірі 3 млрд дол., а за оптимістичним - 6 млрд дол.</p>
      <p>Зазначимо, Міністерство фінансів спирається на макропрогноз, розроблений Міністерством розвитку економіки, торгівлі і сільського господарства України щодо <a href="https://glavcom.ua/economics/finances/stalo-vidomo-yakiy-kurs-dolara-zakladeno-v-byudzhet-2020-639816.html">середньорічного обмінного курсу – 27,0 грн/дол. на наступний рік</a>. Раніше, до першого читання проєкту Державного бюджету 2020, він був розрахований за курсом 28,2 грн/дол., що був затверджений ще у травні.</p>
      <p>Як відомо, сьогодні <a href="https://glavcom.ua/country/society/rada-priynyala-derzhbyudzhet-2020-639927.html">Рада прийняла Держбюджет-2020</a>.</p>
      <related>
        <a href="https://glavcom.ua/news/zmi-opublikuvali-rozmovu-goncharuka-zi-slugami-narodu-premjer-blagav-nardepiv-zabrati-u-miscevih-byudzhetiv-palivniy-podatok--639953.html"/>
        <a href="https://glavcom.ua/country/incidents/masovi-skorochennya-v-rayadministraciyah-golova-profspilki-pro-te-yak-ryatuvatis-derzhsluzhbovcyam--639940.html"/>
        <a href="https://glavcom.ua/news/spisannya-borgu-kolomoyskogo-privatbank-oskarzhit-rishennya-sudu--639932.html"/>
      </related>
    </article>
  </body>
</html>