<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-PSOE-Rufian-Lastra-reunio-investidura_0_2343965702.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T14:37:00+00:00"/>
    <meta property="og:title" content="ERC manté el 'no' a Sánchez fins que no abandoni la &quot;via repressiva&quot;"/>
    <meta property="og:description" content="El president espanyol en funcions insta ERC a explicar &quot;quina alternativa proposa&quot; a la coalició entre el PSOE i Unides Podem"/>
  </head>
  <body>
    <article>
      <h1>ERC manté el 'no' a Sánchez fins que no abandoni la "via repressiva"</h1>
      <h2>El president espanyol en funcions insta ERC a explicar "quina alternativa proposa" a la coalició entre el PSOE i Unides Podem</h2>
      <address>
        <time datetime="2019-11-14T14:37:00+00:00">14 Nov 2019, 14:37</time>
      </address>
      <p>El PSOE s'afanya després del 10-N a trobar els suports necessaris per a la investidura de Pedro Sánchez, i fins i tot veuria bé que Esquerra sigui una de les forces que avalin el nou govern. Després de conèixer el <i>no</i> momentani dels republicans, el líder del PSOE ha instat la formació d'Oriol Junqueras a explicar "quina alternativa proposa" a l'acord de coalició entre el PSOE i Podem per afrontar la qüestió catalana. "Som les dues úniques organitzacions a nivell nacional que aposten pel diàleg dins la Constitució i l'Estatut", ha assegurat el líder del PSOE en una roda de premsa a la Moncloa acompanyat del president del Consell Europeu, Charles Michel. Sánchez no ha parlat aquesta vegada d'un "problema de convivència" i s'ha referit a la "crisi política" que es viu a Catalunya. Amb tot, no s'ha compromès a tornar a la declaració de Pedralbes tal com reclamen les formacions independentistes i ha reiterat que primer cal recuperar la mesa de diàleg al Parlament.</p>
      <figure>
        <img src="https://www.ara.cat/2019/11/14/politica/Quim-Torra-Pere-Aragones-Parlament_2343975646_67372828_117x66.jpg"/>
      </figure>
      <p>
        <a href="https://www.ara.cat/politica/negociacions-investidura-sanchez-ERC-JxCat_0_2343965639.html">ERC i JxCat reclamen tornar a Pedralbes per votar la investidura</a>
      </p>
      <p>Les paraules de Sánchez posen de manifest que ja no recela de rebre el suport d'ERC -fa uns mesos deia que no volia un govern que depengués de les forces sobiranistes-, ni tampoc d'incorporar Podem al govern, fet que representa un canvi de criteri respecte fa unes setmanes. El secretari general socialista ho ha justificat perquè hi ha un compromís perquè l'executiu sigui "cohesionat, solidari i lleial", tot i que no ha concretat com s'assegurarà. "D'altra banda, portem quatre processos electorals en quatre anys. Teníem l'ambició de superar el bloqueig i resoldre la crisi de governabilitat", ha afegit.</p>
      <h3>Reunió Lastra-Rufián</h3>
      <p>La portaveu parlamentària dels socialistes, Adriana Lastra, i el d'ERC, Gabriel Rufián, s'han reunit al Congrés aquest dijous durant 50 minuts. Era la primera presa de contacte del PSOE amb els republicans després de les eleccions i ha servit perquè ERC traslladi al PSOE que, ara per ara, no donaran suport a la investidura de Sánchez. Per facilitar-la, <a href="https://www.ara.cat/politica/negociacions-investidura-sanchez-ERC-JxCat_0_2343965639.html">els republicans reclamen tornar al document de Pedralbes</a> i que el govern espanyol "abandoni la via repressiva".</p>
      <figure>
        <img src="https://www.ara.cat/2019/11/14/politica/Irene-Montero-Pedro-Sanchez-saludant-se_2343975647_67372984_117x66.jpg"/>
      </figure>
      <p>
        <a href="https://www.ara.cat/politica/negociacions-govern-sanchez-psoe-unides-podem_0_2343965649.html">PSOE i Podem posen fil a l’agulla al desbloqueig</a>
      </p>
      <p>Després de la reunió, ni Rufián ni Lastra han fet declaracions, però ERC, en un comunicat, ha explicat: "Durant la conversa no hi ha hagut cap indici que el Partit Socialista abandoni la via repressiva per afrontar el conflicte polític existent entre Catalunya i l'Estat. Sense aquestes garanties, no podrà haver-hi en cap cas un replantejament de la postura del grup republicà al Congrés". ERC, però, deixa la porta oberta a seguir les negociacions i ha subratllat que tant el PSOE com els republicans "han coincidit en la necessitat de seguir mantenint contactes".</p>
      <p>ERC vol  una taula de diàleg per resoldre el conflicte sense condicions, on es pugui parlar d'autodeterminació. "El document de Pedralbes és un bon punt de partida", ha subratllat el vicepresident del Govern, Pere Aragonès, que també ha reclamat una interlocució per a una solució política de la crisi. "És evident que tot el que condueixi a solucions penals i intentar limitar el conflicte polític a una qüestió de Codi Penal allunya l'acord. Tot el que sigui tractar el conflicte polític com una qüestió política, apropa l'acord", ha assegurat el dirigent d'Esquerra aquest dijous en una entrevista a Onda Cero.</p>
      <p>Amb el no de Ciutadans a facilitar la investidura, els socialistes necessiten almenys l'abstenció d'ERC, però els republicans no estan disposats a posar-ho fàcil. Aragonès ha insistit que hauran de ser exigents amb el líder socialista perquè les coses han canviat des del juliol i el PSOE ha anat assumint "les tesis de Ciutadans". "Si el programa del futur govern és un programa calcat al de Ciutadans, no pot tenir el suport d'ERC", ha assenyalat Aragonès, que ha acusat Sánchez d'haver assumit les tesis "del nacionalisme espanyol" de perseguir "penalment un conflicte polític".</p>
      <h3>El PSOE adverteix que no autoritzarà un referèndum</h3>
      <p>En qualsevol cas, el PSOE ja ha advertit que no permetrà un referèndum a Catalunya. El secretari de coordinació territorial dels socialistes, Santos Cerdán, ha assegurat que "el que està clar és que no hi haurà un referèndum d'autodeterminació a Espanya avalat" pels socialistes, i creu que està en mans de Ciutadans que la investidura de Sánchez no depengui d'ERC i EH Bildu.</p>
      <p>El fet que el PSOE necessiti de l'abstenció d'ERC per poder investir Sánchez ha generat certes tensions entre els socialistes. El president de Castella-La Manxa, Emiliano García-Page, s'ha mostrat taxatiu i ha advertit, en declaracions al diari El Mundo, que "el govern d'Espanya no pot dependre dels independentistes". Des dels socialistes valencians, el president de la Generalitat valenciana, Ximo Puig, ha contestat contundentment a García-Page: "No es tracta de dependre de l'independentisme, com no es tractaria de dependre de l'PP o de Cs. Es tracta de que aquest govern, que és el que més suma, i l'únic possible, comenci a caminar. No es tracta de dependre de ningú ".</p>
      <p>Els socialistes continuaran en les pròximes hores els contactes amb altres formacions. Adriana Lastra es reunirà aquesta tarda amb Tomás Guitarte, l'únic diputat de Teruel existeix. La portaveu parlamentària socialista també té previst parlar amb els dos diputats de Coalició Canària i Força Canària, que ja han avançat que estan disposats a donar suport a Sánchez si el futur executiu "compleix" amb Canàries.</p>
      <h3>El PSC creu que la declaració de Pedralbes és "un bon punt de partida"</h3>
      <p>També la presidenta de la Diputació de Barcelona, Núria Marín (PSC), creu que la declaració de Pedralbes "podria ser un punt de partida per avançar" cap a un acord que permeti al president espanyol en funcions, Pedro Sánchez, formar govern. En una entrevista aquest dijous a SER Catalunya, Marín ha considerat que, si les parts "hi estan d'acord", el text del desembre del 2018 podria ser un punt per avançar. En aquest sentit, i després de l'anunci del preacord de govern entre el PSOE i Unides Podem, la també alcaldessa de l'Hospitalet de Llobregat ha posat pressió sobre la resta de formacions i les ha emplaçat a veure com poden ser "útils" per facilitar un govern "fort" a l'Estat.</p>
    </article>
  </body>
</html>