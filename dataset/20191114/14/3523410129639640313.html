<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639986/%D8%AB%D8%A8%D8%AA-%D9%86%D8%A7%D9%85-%D8%A8%D8%B1%D9%86%D8%A7%D9%85%D9%87-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%D9%BE%D8%A7%DB%8C%D8%A7%D9%86-%D8%A2%D8%B0%D8%B1-%D8%AF%D8%B1-%D8%AA%D9%87%D8%B1%D8%A7%D9%86-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T14:05:00+00:00"/>
    <meta property="og:title" content="ثبت نام برنامه ملی مسکن از پایان آذر در تهران آغاز می‌شود"/>
    <meta property="og:description" content="وزیر راه و شهرسازی از آغاز ثبت نام متقاضیان استان تهران گفت: اراضی آزادشده پادگان ۰۶تهران برای ساخت مسکن نیروهای مسلح استفاده می شود."/>
  </head>
  <body>
    <article>
      <h1>
        <a href="https://www.bultannews.com/fa/news/639986/%D8%AB%D8%A8%D8%AA-%D9%86%D8%A7%D9%85-%D8%A8%D8%B1%D9%86%D8%A7%D9%85%D9%87-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%D9%BE%D8%A7%DB%8C%D8%A7%D9%86-%D8%A2%D8%B0%D8%B1-%D8%AF%D8%B1-%D8%AA%D9%87%D8%B1%D8%A7%D9%86-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF">ثبت نام برنامه ملی مسکن از پایان آذر در تهران آغاز می‌شود</a>
      </h1>
      <h2>وزیر راه و شهرسازی از آغاز ثبت نام متقاضیان استان تهران گفت: اراضی آزادشده پادگان ۰۶تهران برای ساخت مسکن نیروهای مسلح استفاده می شود.</h2>
      <address><time datetime="2019-11-14T14:05:00+00:00">14 Nov 2019, 14:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد اسلامی در حاشیه مراسم تقدیر از خیرین راه و ترابری در جمع خبرنگاران با اشاره به آغاز ثبت نام <b>متقاضیان</b> چهار استان قم، سیستان و بلوچستان، خراسان شمالی و خراسان جنوبی در <b>طرح جدید مسکن</b> دولت اظهار داشت: نوبت ثبت نام ساکنان استان تهران در طرح ملی مسکن تا پایان آذرماه فرا می رسد و منطقه تهرانسر تهران نیز در این سامانه لحاظ شده است.</p>
      <p>وی افزود: تا کنون ۱۵ هزار نفر در ۳ استان خراسان های شمالی و جنوبی و قم در سامانه ثبت نام کرده اند.</p>
      <p>وزیر راه و شهرسازی درباره ساخت و ساز در پادگان ۰۶ تهران که آزادسازی شد نیز گفت: ساخت مسکن در این منطقه، جزء طرح تفاهم وزارت راه و شهرسازی با وزارت دفاع برای احداث ۱۰۰ هزار واحد مسکونی ویژه نیروهای مسلح است.</p>
      <p>اسلامی درباره طرح تام کاد و ساخت مسکن ویژه کارکنان دولت یادآور شد: این طرح از مسیر پس انداز اجرا می شود و به دستور رئیس جمهور به سازمان برنامه و بودجه برای طراحی مدل اجرایی و تصویب آن در دولت ارسال شده است.</p>
      <p>وی در خصوص لغو ابلاغیه های وزیر سابق راه و شهرسازی در زمینه نظام مهندسی تصریح کرد: من چیزی را لغو نکرده ام بلکه وضع کرده ام.</p>
      <p>وزیر راه و شهرسازی همچنین در خصوص کارت اعتباری مصالح ساختمانی تأکید کرد: این کارت اعتباری میان بانک مسکن و شرکت مجری طرح نهایی شده و به زودی عملیاتی می شود.</p>
      <p>اسلامی در پاسخ به این پرسش که آیا سامانه ثبت نام مسکن مانند سامانه های ثبت نام خودرو است که ثبت نام در آن به سرعت به پایان می رسد، گفت: چنین چیزی صحت ندارد بلکه سامانه تنها از کسانی نام نویسی می کند که شرایط آن را داشته باشند.</p>
      <p>به گفته وزیر راه و شهرسازی تا کنون ۲۳۰ هزار نفر از سامانه بازدید کرده اند.</p>
      <p>وی ادامه داد: ظرفیت ثبت نام استان قم در دو ساعت اول پُر شد که ۴ هزار و ۴۰۰ واحد بود. در حال آماده سازی اراضی هستیم تا مجددا در قم ظرفیت سازی و ثبت نام کنیم.</p>
    </article>
  </body>
</html>