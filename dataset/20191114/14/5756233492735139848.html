<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621483/%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%AF%D8%B9%D9%88%D8%A7%DB%8C%DB%8C-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T14:23:00+00:00"/>
    <meta property="og:title" content="اینستاگرامی‌های دعوایی دستگیر شدند"/>
    <meta property="og:description" content="رئیس کلانتری ۱۴۹ امامزاده حسن از درگیری ۶ شرور که در صفحه اینستاگرامشان دعوت به نزاع کرده بودند، خبر داد."/>
  </head>
  <body>
    <article>
      <h1>اینستاگرامی‌های دعوایی دستگیر شدند</h1>
      <address>
        <time datetime="2019-11-14T14:23:00+00:00">14 Nov 2019, 14:23</time>
      </address>
      <p>
        <i>رئیس کلانتری ۱۴۹ امامزاده حسن از درگیری ۶ شرور که در صفحه اینستاگرامشان دعوت به نزاع کرده بودند، خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ محمد رضا ملکوتی گفت: وقوع یک فقره درگیری بین هشت مرد جوان در محدوده خیابان عارف قزوینی و خیابان عبید زاکانی از طریق مرکز فوریتهای پلیسی به کلانتری امامزاده حسن اعلام شد و شهروندان اعلام کردند که در جریان آن شش شرور، دو تن از شهروندان را مورد ضرب و جرح قرار داده و پس از زخمی کردن آنها از محل گریخته‌اند.</p>
      <p>رئیس کلانتری با اشاره به اینکه هماهنگی‌های لازم مبنی بر حضور عوامل اورژانس در محل نیز انجام شد، گفت: تیم عملیات کلانتری برای بررسی موضوع به نشانی اعلامی اعزام شدند و با حضور ماموران در محل تحقیقات پلیسی در خصوص شرح ماجرا انجام و بلافاصله هر دو مصدوم برای ارائه خدمات درمانی به نزدیکترین بیمارستان منتقل شدند.</p>
      <figure>
        <img src="https://aftabnews.ir/files/fa/news/1398/8/23/359192_800.jpg"/>
      </figure>
      <p>وی افزود: تحقیقات اولیه نشان از این داشت که دو تن از متهمان با گذاشتن پست در شبکه اجتماعی اینستاگرام از مصدومان برای درگیری دعوت کرده‌اند.</p>
      <p>رییس کلانتری امام زاده حسن با اشاره به اینکه در تحقیقات میدانی چهره ۴ تن از افراد شرور شناسایی شد، گفت: مشخص شد که هر ۴ متهم پیش تر سابقه درگیری و شرارت دارند که مخفیگاه متهمان تحت مراقبت‌های ویژه قرار گرفت و دستور دستگیری متهمان و بازرسی از مخفیگاه آنان اخذ شد.</p>
      <p>ملکوتی افزود: ماموران در ۶ عملیات منسجم و مستقل هر ۶ شرور را دستگیر و برای سیر مراحل قانونی و تحقیقات پلیسی به کلانتری منتقل کردند.</p>
      <p>وی افزود: پس از تحقیقات تکمیلی هر شش شرور با صدور قرار ده میلیارد ریالی با دستور قضائی روانه زندان شدند.</p>
    </article>
  </body>
</html>