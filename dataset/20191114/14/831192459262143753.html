<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/froyzis-gia-novartis-o-tziros-tis-novartis-ektoxeytike-epi-syriza/"/>
    <meta property="og:site_name" content="europost.gr"/>
    <meta property="article:published_time" content="2019-11-14T14:01:59+00:00"/>
    <meta property="og:title" content="Φρουζής για Novartis: Ο τζίρος της Novartis εκτοξεύτηκε επί ΣΥΡΙΖΑ"/>
    <meta property="og:description" content="Ο πρώην ισχυρός άνδρας της εταιρείας έδωσε διευκρινίσεις για τη συνάντησή του με την Ελένη Τουλουπάκη, σε συνέχεια της κατάθεσής του την Τρίτη, λέγοντας ότι η εισαγγελέας τού ζήτησε να πει όσα ήθελε η ίδια. Να"/>
  </head>
  <body>
    <article>
      <h1>Φρουζής για Novartis: Ο τζίρος της Novartis εκτοξεύτηκε επί ΣΥΡΙΖΑ</h1>
      <address>
        <time datetime="2019-11-14T14:01:59+00:00">14 Nov 2019, 14:01</time>
      </address>
      <p>Ο πρώην ισχυρός άνδρας της εταιρείας έδωσε διευκρινίσεις για τη συνάντησή του με την Ελένη Τουλουπάκη, σε συνέχεια της κατάθεσής του την Τρίτη, λέγοντας ότι η εισαγγελέας τού ζήτησε να πει όσα ήθελε η ίδια.</p>
      <p>Να σημειωθεί ότι στην επιτροπή δημιουργήθηκε ένταση ανάμεσα στους εκπροσώπους της ΝΔ και του ΣΥΡΙΖΑ. Εισερχόμενος στην αίθουσα ο Γιάννης Ραγκούσης επεσήμανε πως «η ΝΔ θεωρεί σκευωρία το σκάνδαλο με προστατευόμενους μάρτυρες, με αποφάσεις που εγκρίθηκαν από τρεις αντεισαγγελείς και τώρα κατασκευάζει εντυπώσεις με βάση έναν κατηγορούμενο, τον Φρουζή και ένα πολιτικό πρόσωπο».</p>
      <p>Την ώρα που ο Κωνσταντίνος Φρουζής έδινε διευκρινίσεις για τα όσα κατέθεσε την Τρίτη στην προανακριτική επιτροπή τον διέκοψε ο εκπρόσωπος του ΣΥΡΙΖΑ. Το αποτέλεσμα ήταν να δημιουργηθεί ένταση, με τους βουλευτές της ΝΔ να λένε «ήδη τρεις φορές επιδιώξατε να μη μιλήσει. Αφήστε τον».</p>
      <p>
        <b>Φρουζής: Η Τουλουπάκη ζήτησε να πω αυτά που ήθελε η ίδια</b>
      </p>
      <p>Στη συνέχεια ο κ. Φρουζής ﻿αναφέρθηκε στη συνάντηση που είχε με την Ελένη Τουλουπάκη. «Διάβασα πως υπήρξαν αμφιβολίες αν έγινε η συνάντησή μου με Τουλουπάκη. Σας διαβεβαιώνω πως η συνάντηση έγινε. Στις 23/6/2018 η Παπαδάκου σε δημοσίευμά της την επιβεβαίωνε. Ήταν ξεκάθαρο από την αρχή της κουβέντας γιατί δεν έχω κληθεί να καταθέσω. Δεν εννοούσε η Τουλουπάκη να καταθέσω αυτά που θα κατέθετα. Ζήτησε να πω αυτά που ήθελε η ίδια», είπε ο κ. Φρουζής σε συνέχεια της προηγούμενης κατάθεσής του, στην οποία ανέφερε ότι κατά τη συνάντησή τους με την κυρία Τουλουπάκη εκείνη του ζήτησε να δώσει 10 πολιτικούς και όχι να πει την αλήθεια.<br/>Λάππας (ΣΥΡΙΖΑ): Σας ανέφερε η Τουλουπακη ονόματα πολιτικών;<br/>Φρουζής: Οχι δεν μου ανέφερε</p>
      <p>
        <b>Ποιους υπουργούς της ΝΔ είχε συναντήσει ο Φρουζής</b>
      </p>
      <p>Στην ερώτηση του βουλευτή της ΝΔ Θανάση Πλεύρη «πείτε μου, τον Δημήτρη Αβραμόπουλο τον είχατε συναντήσει;», ο Κωνσταντίνος Φρουζής είπε «ποτέ».<br/>Το ίδιο απάντησε και για τον Ευάγγελο Βενιζέλο, ότι δηλαδή δεν τον είχε συναντήσει ποτέ.</p>
      <p>Για τον Γιώργο Κουτρουμάνη είπε πως τον είχε συναντήσει ως μέλος του ΣΦΕΕ και τον Γιάννη Στουρνάρα ως επικεφαλής του ΙΟΒΕ. Για τον Ανδρέα Λοβέρδο ανέφερε ότι τον είχε δει μία φορά σε μία αίθουσα με 20 άτομα, ενώ τον Ανδρέα Λυκουρέντζο μία, ίσως δύο φορές. Τον Μάριο Σαλμά 4-5 φορές ως ΣΦΕΕ και τον Αδωνι Γεωργιάδη 4-5 φορές ως ΣΦΕΕ και πάντα παρουσία μελών του ΣΦΕΕ.</p>
      <p>
        <b>Η Novartis δεν ήταν φιλική με την κυβέρνηση</b>
      </p>
      <p>«Τον Νοέμβριο, με υπουργό τον Αδωνι Γεωργιάδη, ψηφίστηκε νομοσχέδιο τιμολόγησης φαρμάκων. Είχαμε όλοι πρόβλημα με τα εκτός πατέντας φάρμακα. Το 2013-14 έγινε μείωση τιμών έως 50%. Ο ΣΦΕΕ είχε πρόβλημα γιατί βασιζόταν κυρίως στα εκτός πατέντας φάρμακα. Ήταν περίοδος πολέμου με την κυβέρνηση. Δεν ήμασταν ποτέ φιλικοί προς κυβέρνηση και υπουργό». Στη συνέχει ο Θανάσης Πλεύρης ρώτησε: «Επί ΣΥΡΙΖΑ έπεσε η φαρμακευτική δαπάνη;», με τον Κωνσταντίνο Φρουζή να απαντάει: «Η δαπάνη αυξήθηκε στην εξωνοσοκομειακή φαρμακευτική δαπάνη και έφθασε στα 4 δισ. ευρώ».</p>
      <p>Επιπλέον ανέφερε η νομοθεσία Σαμάρα ήταν αυτή που μείωσε την φαρμακευτική δαπάνη. Πριν είπε ότι είχε δει τον Τσίπρα και Ξανθό που στήριξαν τις θέσεις ΣΦΕΕ, και ανέφερε πως καταψήφισαν το σχέδιο νόμου. Εν συνεχεία η νομοθεσία ΣΥΡΙΖΑ ήταν ευνοϊκή διότι αντί για 3 χώρες στην ΕΕ πήγε σε δυο στην ευρωζώνη και οι τιμές φαρμάκων ανέβηκαν.</p>
      <p>
        <b>Συναντούσε στελέχη του ΣΥΡΙΖΑ – Είχε δει τον Τσίπρα, είχε πάει και στην «Αυγή»</b>
      </p>
      <p>Αναφερόμενος σε συναντήσεις που είχε με στελέχη του ΣΥΡΙΖΑ όσο ήταν ακόμα στην αντιπολίτευση, ο πρώην ισχυρός άνδρας της Novartis είπε: «Έβλεπα πολλά στελέχη της τότε αντιπολίτευσης, πριν από το 2015. Τον Γιώργο Σταθάκη τον είχα δει τρεις φορές, όπως και την κοινοβουλευτική ομάδα του ΣΥΡΙΖΑ για την Υγεία». Παράλληλα ανέφερε πως είχε πάει και στα γραφεία του ΣΥΡΙΖΑ στην Κουμουνδούρου και ότι συναντήθηκε αρκετές φορές με τον Ανδρέα Ξανθό: «Τους είδα πριν από το νομοσχέδιο για τη δαπάνη. Ήμουν με καμιά δεκαριά στη Βουλή. Γι’ αυτό που καταψήφισε ο ΣΥΡΙΖΑ. Ήμασταν χαρούμενοι που καταψηφίστηκε το νομοσχέδιο».</p>
      <p>Ο κ. Φρουζής είπε πως είδε και τον Αλέξη Τσίπρα, αλλά και τον Νίκο Παππά. Τόνισε μάλιστα ότι «δεν είχα ενοχή να τους δω» και πρόσθεσε πως είχε πάει και στα γραφεία της εφημερίδας του ΣΥΡΙΖΑ, της «Αυγής». Είπε ακόμα πως είχε συναντήσει τους Γιάννη Δραγασάκη και Νίκο Χουντή.</p>
      <p>
        <b>Δεν συνάντησα προσωπικά τον Σαμαρά – Δεν του μετέφερα βαλίτσα</b>
      </p>
      <p>Ο Κωνσταντίνος Φρουζής, αναφερόμενος στα όσα είχαν καταθέσει οι προστατευόμενοι μάρτυρες ότι είχε μεταφέρει στον τότε πρωθυπουργό Αντώνη Σαμαρά βαλίτσα με χρήματα, απάντησε: «Προσωπικά ποτέ δεν συνάντησα πριβέ τον Αντώνη Σαμαρά. Δεν μετέφερα ποτέ τίποτα προς αυτόν. Ούτε τροχήλατο ούτε… ιπτάμενη βαλίτσα». Πρόσθεσε μάλιστα: «Τον Σαμαρά τον συνάντησα σε μία μεγάλη και ανοιχτή συνάντηση παρουσία της Ανγκελα Μέρκελ. Κλήθηκα ως πρόεδρος του ΣΦΕΕ. Δίπλα μου καθόταν ο Δασκαλόπουλος, ως πρόεδρος του ΣΕΒ. Ήμουν μάλιστα και επιθετικός ως προς τη γερμανική αντιπροσωπεία για να πιέσει την κυβέρνηση Σαμαρά να μας πληρώσει. Η παρέμβασή μου για τα χρέη της φαρμακοβιομηχανίας έπαιξε στον Τύπο».</p>
      <p>«Τον Αντώνη Σαμαρά δεν τον είδα πότε προσωπικά. Δυο φορές τον έχω δει. Μία φορά στη συνάντηση της Ανγκελα Μέρκελ με όλες τις γερμανικές εταιρίες και τους φορείς και μία στο Μέγαρο Μαξίμου σε συνάντηση με εταιρείες. Στη συγκεκριμένη συνάντηση την Novartis εκπροσωπούσε ο αλλοδαπός πρόεδρος και εγώ ως Φρουζής τον συνόδευσα ως στον προθάλαμο μαζί με όλες τις εταιρείες.» Πρόσθεσε μάλιστα ότι χαιρέτησε τον πρωθυπουργό και δεν έμεινε στην κλειστή σύσκεψη. Τόνισε δε ότι και στις δυο συναντήσεις διαμαρτυρήθηκε για τις καθυστερήσεις πληρωμών που υπήρχαν.</p>
      <p>Συνεχίζοντας την κατάθεσή του είπε: «Στη νομοθεσία ΣΥΡΙΖΑ επιτράπηκε κατόπιν η αύξηση της τιμής φαρμάκου. Τα πρωτότυπα φάρμακα ήταν ευνοϊκό πλαίσιο επί ΣΥΡΙΖΑ. Όχι με Σαμαρά». Ενώ αναφερόμενος στον Παναγιώτη Πικραμμένο είπε ότι «τον είδα μία φορά στο φουαγιέ του Μεγάρου Μουσικής».<br/>Για τον Ανδρέα Λοβέρδο είπε ότι «τον είδα μόνο μία φορά στο προαύλιο του υπουργείου. Ήταν και άλλοι, καμιά εικοσαριά άτομα, και δεν πρόλαβα ούτε να του μιλήσω».</p>
      <p>Υπήρχαν ενδείξεις ότι κάτι γινόταν με χρήματα</p>
      <p>Ο κ. Φρουζής μίλησε και για τον Φιλίστωρα Δεσταμπασίδη, ο οποίος έφυγε το 2014 από τη Novartis. «Εγώ ανέλαβα το 2015. Είχε γίνει εσωτερικός έλεγχος -το πόρισμα το έχω-, ο Δεσταμπασίδης παραβίαζε εσωτερικές διαδικασίες. Αλλοίωνε ποσά για να μη χρειάζονται υπογραφές προϊσταμένων του. Υπήρχαν ενδείξεις ότι κάτι γινόταν με χρήματα».</p>
      <p>Η γραμματέας μου επί τρία χρόνια με έκλεβε</p>
      <p>Αναφερόμενος στην πρώην γραμματέα του, Μαρία Μαραγκέλη, είπε ότι «επί τρία χρόνια με έκλεβε. Ηταν γραμματέας μου για 11 χρόνια. Είχα πολλά προσωπικά μου πράγματα. Ακόμα και φροντιστήρια παιδιών μου. Το 2015 άρχισα να τη βάζω στη γωνία. Ήμουν σε αντιδίκια και με τους δύο παραπάνω. Τον Νίκο Μανία τον γνώριζα. Ως έναν άνθρωπο που προσπαθούσε να βγάλει άκρη με δελτία τιμών και ένα δικό του λογισμικό».</p>
      <p>Δεν έδωσα ποτέ χρήματα στον Λυκουρέντζο</p>
      <p>Ο Κωνσταντίνος Φρουζής στη συνέχεια είπε πως με τον Μανιαδάκη δεν είχε συνεργασία και πρόσθεσε: «Δεν έδωσα ποτέ χρήματα στον Ανδρέα Λυκουρέντζο. Ο άνθρωπος δεν πήρε ούτε ευρώ από εμένα». Συνέχισε μάλιστα λέγοντας «εδώ είπαν πως σε 15 ημέρες πρωθυπουργίας έδωσα λεφτά στον Πικραμμένο».</p>
      <p>Εκτοξεύτηκε ο τζίρος της Novartis επί ημερών ΣΥΡΙΖΑ</p>
      <p>«Δεν υπήρχε ταχεία αποπληρωμή οφειλών στη Novartis. 480 εκατομμύρια ευρώ ήταν ο τζίρος μας και το 2014 ήταν 330 εκατ. ευρώ. Από το 2015 έως το 2019 ήταν αλματώδης η αύξηση. Ο τζίρος εκτοξεύτηκε επί ΣΥΡΙΖΑ. Συγκεκριμένα, έφτασε στα 400-420 εκατ. ευρώ επί ΣΥΡΙΖΑ. Είχαμε 150 εκατ. χρέη από το Δημόσιο», είπε επίσης ο κ. Φρουζής.</p>
      <p>Πότε τον πήραν από το FBI</p>
      <p>«Στο τέλος του 2018 έγιναν δύο περίεργα γεγονότα», συμπλήρωσε ο Κωνσταντίνος Φρουζής. «Με πήραν από τις ΗΠΑ, από το FBI στο New Jersey. Ήθελαν να μιλήσουν μαζί μου. Έγιναν Δευτέρα τα τηλέφωνα. Ήθελαν ραντεβού εκτός Ελλάδας, στη Βιέννη, τον Οκτώβριο του 2018. Όταν τους είπα πως είχα απαγόρευση εξόδου, μου είπαν πως θα φροντίσουν οι ελληνικές Αρχές. Τους είπα πως δεν θέλω να φύγω από Ελλάδα». Πρόσθεσε πως μίλησαν με τον δικηγόρο του, ο οποίος τους είπε «ελάτε Ελλάδα», αλλά μετά εξαφανίστηκαν.</p>
      <p>Σε ερώτηση βουλευτή του ΣΥΡΙΖΑ ο Κωνσταντίνος Φρουζής είπε πως του έχουν δεσμεύσει 1,8 εκατ. σε λογαριασμό στην Ελβετία.</p>
    </article>
  </body>
</html>