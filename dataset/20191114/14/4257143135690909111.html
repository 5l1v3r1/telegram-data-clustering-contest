<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/14/orban-viktor-magyart-csak-magyarral-lehet-potolni"/>
    <meta property="og:site_name" content="infostart"/>
    <meta property="article:published_time" content="2019-11-14T14:32:00+00:00"/>
    <meta property="og:title" content="Orbán Viktor: magyart csak magyarral lehet pótolni"/>
    <meta property="og:description" content="A kormányfő értékelte az önkormányzati választást, beszélt a kormányzati ciklus fontos vállalásairól és az amerikai-ukrán ügyről is a Magyar Diaszpóra Tanács IX. plenáris ülésén."/>
  </head>
  <body>
    <article>
      <h1>Orbán Viktor: magyart csak magyarral lehet pótolni</h1>
      <address><time datetime="2019-11-14T14:32:00+00:00">14 Nov 2019, 14:32</time> by <a rel="author">Infostart / MTI</a></address>
      <h3>Magyarországnak továbbra is bevándorlásellenes politikára van szüksége - jelentette ki a miniszterelnök Budapesten, a Várkert Bazárban, a Magyar Diaszpóra Tanács IX. plenáris ülésén.</h3>
      <p>Orbán Viktor úgy fogalmazott, hogy "magyart csak magyarral lehet pótolni", szerinte egy fogyatkozó népességű ország nem ringathatja magát abba az illúzióba, hogy meg tudja oldani a népességfogyást saját erőfeszítés nélkül.</p>
      <p>A miniszterelnök megerősítette, hogy a kormány folytatni fogja a migrációval kapcsolatos küzdelmet, mert ez a világjelenség "itt marad", "Afrika éppen csak mozgolódik". Orbán Viktor szerint a bevándorláspártiak azzal vádolják a magyarokat, hogy kőből van a szívük, azonban ki kell mondani:</p>
      <blockquote>Magyarország jó ország, a magyarok igenis jó emberek, hajlandók is tenni a jóért, de a segítséget kell odavinni, és nem a bajt idehozni.</blockquote>
      <p>Ezzel kapcsolatban több olyan támogatásról is beszámolt, amelyet Magyarország nyújtott migráció sújtotta területeken, például Irakban, Szíriában, Jordániában, Libanonban, Nigériában és Etiópiában.</p>
      <h4>Önkormányzati választás, pénzügyi stabilitás</h4>
      <p>A magyar belpolitikára rátérve a miniszterelnök kifejtette: az önkormányzati választást úgy értékeli, hogy noha a kormánypártok szenvedtek el érzékeny veszteségeket, de felhatalmazást kaptak a kormányzás folytatására, programjuk középpontjában pedig az "erős Magyarország" áll.</p>
      <p>Kijelentette: egy ország erejének alapját a pénzügyi stabilitás adja, márpedig a magyar gazdaság pénzügyileg stabil lábakon áll, csökken az államadósság, a növekedés pedig 4-5 százalék körüli, bár utóbbi adatot csalókának nevezte, jelezve ugyanis, hogy a magyar gazdaság az export miatt érzékenyen reagál a környező világra, ezért a nemzetközi "lehűlésre" gazdaságvédelmi akciótervvel kell reagálni. A kormány célja, hogy a magyar gazdaság mindig meghaladja 2 százalékkal az átlagos uniós bővülést.</p>
      <blockquote>A kormányzati ciklus egyik legfontosabb vállalásának a szegénység felszámolását és a cigányság integrálását nevezte Orbán Viktor.</blockquote>
      <p>Ezzel kapcsolatban ismertette egy egyenlőtlenségkutatás eredményét, amely szerint Magyarországon az elmúlt évtizedek legalacsonyabb szintjére csökkent a súlyos anyagi nélkülözésben élők száma. Ezt összefüggésbe hozták azzal, hogy tavaly több magyar jött haza, mint amennyi elment.</p>
      <p>A kormányfő közölte: a kabinet a 30 legszegényebb falura külön fejlesztési programot hirdetett, és a 300 legszegényebb, "gettószerű" létformájú faluban is egy jelentős korszerűsítési programot indítottak. Magyarország sokat tesz azért is - folytatta -, hogy a családok erősek legyenek, mert erős családok nélkül nincs erős Magyarország. Meg kell állítani a népességfogyást, 2,1 százalékos gyermekvállalási arányra lenne szükség, de ez csak hosszú távú családpolitikával érhető el, amellyel talán tíz év távlatában már lesznek érzékelhető eredmények - mondta. Hozzátette, reményei szerint jövőre lesz egy második családvédelmi akcióterv is, Novák Katalin család- és ifjúságügyi államtitkár ezen dolgozik.</p>
      <h4>Berlin, Moszkva, Isztambul, erős hadsereg</h4>
      <p>Kiállt az erős hadsereg szükségessége mellett is, kijelentve: a NATO és a nemzeti haderő együtt egyenlő a biztonsággal. Magyarország 2026-ra juthat el oda, hogy a nemzeti hadserege regionális konfliktusokban a NATO nélkül is képes biztosítani a magyarok biztonságát - közölte.</p>
      <p>Megismételte azt az álláspontját is, amely szerint olyan magyar politikát kell folytatni, hogy Berlin, Moszkva és Isztambul egyaránt érdekelt legyen Magyarország sikerében, mindhárom nagyhatalommal jó viszonyt kell ápolni.</p>
      <p>A miniszterelnök arról is szólt, hogy Magyarországnak nem szabad sem fölé-, sem alálőni saját szerepét, súlyát, olyan külpolitikát kell folytatnia, amelyhez megvan a képessége, ereje. Megjegyezte ugyanakkor: van, amikor a világ "túlzásba esik" Magyarországgal kapcsolatban. Példaként említette azt a sajtóhírt, amely szerint Donald Trump amerikai elnököt két ember is befolyásolta negatív irányba Ukrajna ügyében: Vlagyimir Putyin orosz elnök és ő. Ezt Orbán Viktor úgy értékelte, hogy a</p>
      <blockquote>"szamárságnak nincs fölső határa",</blockquote>
      <p>majd úgy fogalmazott: az ember csak kapkodja a fejét, és nem is tudja, mi a jó, ha foglalkoznak Magyarországgal, vagy ha békén hagyják.</p>
      <p>Ukrajnáról szólva közölte: többszöri kísérlet ellenére sem sikerült találkoznia Volodimir Zelenszkij új ukrán elnökkel, de reméli, hogy a korábbi magyarellenes ukrán kormányzat után az új elnök vezette politikai elit elfogadja Magyarország "kinyújtott kezét".</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>