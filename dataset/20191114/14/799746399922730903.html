<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103052/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T14:44:52+00:00"/>
    <meta property="og:title" content="Комітет Європарламенту не затвердив кандидата Орбана в Єврокомісію – є ще питання"/>
    <meta property="og:description" content="Кандидат від Угорщини у нову Єврокомісію Олівер Варгеї не пройшов затвердження у комітеті з міжнародних справ Європарламенту та буде змушений відповісти на додаткові запитання євродепутатів."/>
  </head>
  <body>
    <article>
      <h1>Комітет Європарламенту не затвердив кандидата Орбана в Єврокомісію – є ще питання</h1>
      <address>
        <time datetime="2019-11-14T14:44:52+00:00">14 Nov 2019, 14:44</time>
      </address>
      <p>Кандидат від Угорщини у нову Єврокомісію Олівер Варгеї не пройшов затвердження у комітеті з міжнародних справ Європарламенту та буде змушений відповісти на додаткові запитання євродепутатів.</p>
      <p>Як повідомляє "Європейська правда", про це від власних джерел стало відомо брюссельським виданням, зокрема <a href="https://euobserver.com/">Euobserver</a> та <a href="https://www.politico.eu/">Politico</a>.</p>
      <p>За даними джерел, кандидатуру Варгеї підтримали тільки представники найбільшої у парламенті Європейської народної партії, євроскептики "Європейські консерватори та реформісти" та ультраправі з об’єднання "Ідентичність і демократія".</p>
      <p>Натомість соціал-демократи, ліберали з Renew Europe, "Зелені" і "Європейські об'єднані ліві/Ліво-зелені Півночі" залишились незадоволеними слуханнями та зажадали відповідей від кандидата на додаткові запитання.</p>
      <p>Це не означає, що Варгеї тепер не стане єврокомісаром, проте йому доведеться відповісти на подальші питання членів комітету, які вони поставлять у письмовому вигляді. Відповіді Варгеї має надати до понеділка.</p>
      <p>Під час тригодинних слухань щодо кандидатури Варгеї у комітеті Європарламенту в четвер Варгеї неодноразово просили підтвердити його <b><a href="https://www.eurointegration.com.ua/news/2019/11/14/7103028/">незалежність від угорського прем’єра</a></b> Віктора Орбана.</p>
      <p>Варгеї став другим кандидатом від Угорщини і замінив ексміністра юстиції Ласло Трочані, кандидатуру якого <b><a href="https://www.eurointegration.com.ua/news/2019/09/30/7101362/">відхилив</a></b> комітет Європарламенту.</p>
      <p>Варгеї вже багато років працює у Брюсселі, останнім часом очолював представництво Угорщини в ЄС.</p>
      <related>
        <a href="https://www.eurointegration.com.ua/news/2019/11/14/7103022/"/>
        <a href="https://www.eurointegration.com.ua/news/2019/11/14/7103021/"/>
      </related>
    </article>
  </body>
</html>