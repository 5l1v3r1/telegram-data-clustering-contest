<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/kauza-plagiat-univerzita-vyzvala-komunistu-ondracka-aby-se-vzdal-titulu-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T14:56:00+00:00"/>
    <meta property="og:title" content="Kauza plagiát: Univerzita vyzvala komunistu Ondráčka, aby se vzdal titulu"/>
    <meta property="og:description" content="Univerzita Palackého vybídla poslance KSČM Zdeňka Ondráčka, aby rezignoval na svůj akademický titul získaný v rozporu s etickými pravidly. Ondráček dostal výzvu podle informací ČTK osobně v dopise od olomouckého rektora. Univerzita tak reagovala na výsledky kontroly Ondráčkovy disertační práce. Oficiálně už poslanec o titul již přijít nemůže, doktorát získal v roce 2011, zákonná lhůta k zahájení řízení o zneplatnění obhajoby již uplynula, informovala mluvčí univerzity Gabriela Sýkorová Dvorníková."/>
  </head>
  <body>
    <article>
      <h1>Kauza plagiát: Univerzita vyzvala komunistu Ondráčka, aby se vzdal titulu</h1>
      <address><time datetime="2019-11-14T14:56:00+00:00">14 Nov 2019, 14:56</time> by <a rel="author">ČTK</a></address>
      <p>Ondráčkovo vyjádření ČTK shání. Výzva, kterou UP dnes zveřejnila, má obecnou platnost i pro další podobné případy. "Univerzita Palackého v Olomouci apeluje, aby držitel akademického titulu, jenž byl doložitelně získán v rozporu s etickými pravidly, rezignoval na jeho užívání a na prospěch z něj plynoucí. V tomto smyslu univerzita osloví konkrétní osobu, které se záležitost týká, byť se jedná o akt nad rámec stávajícího zákona," uvedla mluvčí univerzity.</p>
      <figure>
        <img src="https://g.denik.cz/23/03/euvolby-na-trutnovsku-dostalo-nejvic-hlasu-ano-komunista-ondracek-klepal-na-bruselskou-branu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/dalsi-plagiat-ondracek-opisoval-v-disertacni-praci-potvrdila-univerzita-20191108.html">Další plagiát. Ondráček opisoval v disertační práci, o titul ale nepřijde Přečíst článek ›</a>
      </aside>
      <p>Ondráček napsal a v roce 2011 obhájil práci s názvem Násilí jako sociálně patologický jev v rodině. Podle výsledků kontroly jeho práce ve své disertaci porušil citační zásady, neuvedl citované zdroje nebo je uvedl nepřesně či nesprávně.</p>
      <p>Většinu teoretické části, která tvoří více než polovinu textu, sestavil jako kompilát z poznatků, které byly v době jejího vzniku známé, aniž je analyzoval nebo kriticky posoudil jejich vztahy a souvislosti. Pouze je ve výčtech uvádí, uvedli v pátek zástupci UP. Odborníci tak došli k závěru, že Ondráček porušil zásady a zvyklosti tvůrčí vědecké práce, které obsahuje etický kodex zaměstnanců a studentů UP. Porušil zejména zásady pro tvůrčí činnost.</p>
      <h3>O titul přijít nemůže</h3>
      <p>Univerzita dnes v souvislosti s výsledky šetření disertační práce Zdeňka Ondráčka vyslovila politování nad pozitivním nálezem a opětovně konstatuje, že vzhledem k uplynutí zákonné lhůty nelze zahájit řízení o zneplatnění obhajoby. Vzhledem k tomu, že poslanec není členem akademické obce UP, nelze dát podnět k projednání jeho případu etickou komisí rektora, ani zahájit disciplinární řízení.</p>
      <figure>
        <img src="https://g.denik.cz/1/91/praha-rozhovor-ministryne-spravedlnosti-benesova-08_denik-150-3x2.jpg"/>
      </figure>
      <aside>
        <a href="https://www.denik.cz/z_domova/benesova-odvolala-sefku-okresniho-statniho-zastupitelstvi-v-plzni-20191108.html">Benešová odvolala šéfku plzeňských žalobců. Neplnila pokyny nadřízeného Přečíst článek ›</a>
      </aside>
      <p>Po zveřejnění výsledků kontroly v pátek minulý týden Ondráček opakovaně odmítl žádost novinářů, aby se k posudku vyjádřil. Po mluvčí vzkázal, že o věci bude komunikovat s univerzitou, až dokument dostane písemně. Vedení KSČM kauzu neřešilo.</p>
    </article>
  </body>
</html>