<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/597326/tourkikes-kataggelies-gia-pyrovolismous-ell-aktofylakis-se-skafos-prosfygon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T14:26:00+00:00"/>
    <meta property="og:title" content="Τουρκικές καταγγελίες για πυροβολισμούς ελλ. ακτοφυλακής σε σκάφος προσφύγων"/>
    <meta property="og:description" content="Σε μπαράζ καταγγελιών προβαίνουν σήμερα τα τουρκικά ΜΜΕ για βίαιη συμπεριφορά των ελληνικών αρχών κατά λαθρομεταναστών.   Όπως μεταδίδει η..."/>
  </head>
  <body>
    <article>
      <h1>Τουρκικές καταγγελίες για πυροβολισμούς ελλ. ακτοφυλακής σε σκάφος προσφύγων</h1>
      <address><time datetime="2019-11-14T14:26:00+00:00">14 Nov 2019, 14:26</time> by <a rel="author">SigmaLive</a></address>
      <p>Σε μπαράζ καταγγελιών προβαίνουν σήμερα τα τουρκικά ΜΜΕ για βίαιη συμπεριφορά των ελληνικών αρχών κατά λαθρομεταναστών.</p>
      <p>Όπως μεταδίδει η ανταποκρίτρια του ΣΙΓΜΑ στην Κωνσταντινούπολη, το κρατικό πρακτορείο «Αναντολού» ισχυρίζεται ότι η ελληνική ακτοφυλακή πυροβόλησε σκάφος λαθρομεταναστών στα ανοιχτά του Τσεσμέ της Σμύρνης, ενώ κατευθύνονταν προς Χίο.</p>
      <p>Στο σημείο έσπευσε το τουρκικό λιμενικό συλλαμβάνοντας τον λαθρέμπορο, ενώ στο σκάφος βρήκαν 17 Σύρους και 10 Σομαλούς, οι οποίοι  κατήγγειλαν ότι η ελληνική ακτοφυλακή άνοιξε πυρ εναντίον τους και τους ανάγκασαν να επιστρέψουν πίσω στα τουρκικά χωρικά ύδατα.</p>
      <p>«Το σκάφος τους δεν είχε φως, αλλά μόλις πλησίασαν περίπου στα 200 μέτρα άναψαν τα φώτα και πυροβόλησαν μερικές φορές στον αέρα. Εμείς δεν σταματήσαμε, συνεχίσαμε και τότε πυροβόλησαν εναντίον μας. Πυροβολούσαν για περίπου 15-20 λεπτά. Έριξαν πάνω από 100 σφαίρες και πάνω στο σκάφος μερικές φορές. Μετά το σκάσαμε, το σκάφος παραλίγο να αναποδογυρίσει.</p>
      <p>Στο τσακ γλιτώσαμε. Ο καπετάνιος μας έφερε πίσω και εδώ μας βρήκε η τουρκική ακτοφυλακή, που μας πήρε και μας έφερε στα κεντρικά της», ανέφερε στο «Αναντολού», ο Σύρος Μπαζ Μουχάμεντ (21 ετών), διευκρινίζοντας ότι επιβιβάστηκαν στο σκάφος χθες το βράδυ και μετά από μισή ώρα πλησίασαν στη Χίο, αλλά 20 μέτρα πριν φτάσουν στο νησί ήρθαν αντιμέτωποι με την ελληνική ακτοφυλακή.</p>
      <p>Την ίδια ώρα, άλλη μία καταγγελία για κακομεταχείριση μεταναστών από την Ελλάδα, στην Αδριανούπολη αυτή τη φορά, βλέπει το φως της δημοσιότητας σήμερα στην Τουρκία.</p>
      <p>Σύμφωνα με τους τουρκικούς ισχυρισμούς, 3 λαθρομετανάστες χτυπήθηκαν από Έλληνες στρατιώτες στα σύνορα Ελλάδας – Τουρκίας στην Αδριανούπολη και στη συνέχεια τους έστειλαν πίσω.</p>
      <p>Δημοσιεύονται επίσης φωτογραφίες με σημάδια κακοποίησης στο σώμα των 3 λαθρομεταναστών που προήλθαν από το Αφγανιστάν, το Ιράν και το Ιράκ, ένας εκ των οποίων μάλιστα φέρεται να είναι ανήλικος (17 ετών).</p>
      <p>Όπως δήλωσαν στις τουρκικές αρχές, κρατήθηκαν για 2 ημέρες σε ελληνική φυλακή και, αφού τους έδειραν, στη συνέχεια τους έστειλαν πίσω στην Τουρκία.</p>
    </article>
  </body>
</html>