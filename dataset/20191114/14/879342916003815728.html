<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/pogljad/polityka/intervyu-kolomojskoho-the-new-york-times-pidvyshhennya-stavok-chy-syhnal-ssha"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T14:14:01+00:00"/>
    <meta property="og:title" content="Інтерв'ю Коломойського The New York Times: підвищення ставок чи сигнал США?"/>
    <meta property="og:description" content="Мільярдер Ігор Коломойський дав інтерв'ю американському виданню The New York Times, в якому озвучив кілька провокативних заяв про своє бачення майбутнього України."/>
  </head>
  <body>
    <article>
      <h1>Інтерв'ю Коломойського The New York Times: підвищення ставок чи сигнал США?</h1>
      <address><time datetime="2019-11-14T14:14:01+00:00">14 Nov 2019, 14:14</time> by <a rel="author">Ігор Петренко</a></address>
      <p>
        <b>Мільярдер Ігор Коломойський дав інтерв'ю американському виданню The New York Times, в якому озвучив кілька провокативних заяв про своє бачення майбутнього України. Зокрема, олігарх заявив, що на місці президента України <a href="https://www.slovoidilo.ua/persony/zelenskyi-volodymyr-oleksandrovych">Володимира Зеленського</a> він би розслідував справи, про які просив Трамп (про компанію Burisma за участю сина Джо Байдена і про начебто втручання України у вибори президента США на користь Хілларі Клінтон). «<i>Якщо демократи надумають мудрувати з нами (йдеться про можливу втрату Україною двопартійної підтримки в США), ми зблизимося з РФ. Російські танки стоятимуть біля Кракова і Варшави. Ваш НАТО буде бруднити штани і купувати памперси</i>», – сказав Коломойський. Також мільярдер запропонував відмовитися від кредитів МВФ, налагодити відносини з РФ і запевнив, що не впливає на уряд Зеленського, але попередив, що може почати це робити.</b>
      </p>
      <p>У коментарі «Слово і Діло» політолог Ігор Петренко звернув увагу, що це не перше маніпулятивне інтерв'ю олігарха, яке цього разу більше схоже на статтю.</p>
      <p>На думку політолога, інтерв'ю Коломойського має чіткого кінцевого адресата – президента США Дональда Трампа.</p>
      <p>«<i>Навряд чи це був спосіб підвищити ставки в українській політиці. Більшою мірою Коломойський хоче налагодити відносини з американцями, з огляду на інформацію про розслідування ФБР проти олігарха, підозру у відмиванні грошей в США. ФБР – це більше демократи</i>», – акцентував політолог.</p>
      <p>На думку експерта, теза олігарха про те, що він починає вірити в образ «ляльковода Зеленського і навіть здатний втілити його в життя», – це також певний заклик до того, щоб з ним намагалися домовитися, а натомість він може проштовхнути якісь інтереси американців.</p>
      <related>
        <a href="https://www.slovoidilo.ua/2019/10/29/infografika/polityka/yak-oliharxy-dopomahaly-ukrayini-protyahom-ostannix-pyaty-rokiv"/>
      </related>
      <p>Політолог висловив сумніви, що заявою про те, що російське фінансування може замінити кредити МВФ, олігарх намагався вплинути на Фонд.</p>
      <p>«<i>Головним завданням було звернути на себе увагу в контексті внутрішньополітичної ситуації в США і протистояння демократів з республіканцями</i>», – зауважив Ігор Петренко.</p>
      <p>В цілому, за словами політолога, голосування за земельну реформу показало, що у Коломойського є вплив в Україні, але все одно не вирішальний.</p>
      <p>«<i>Вплив олігарха в українській політиці високий, що підтвердило голосування за земельну реформу. Справа в тому, що спочатку говорили про те, що голосів не можуть зібрати, але якраз завдяки тим, кого можна пов'язати з Коломойським, голосування пройшло. При цьому напередодні ці нардепи заявили, що не підтримуватимуть документ. Вплив олігарха є і на окремих представників СН, і на деяких міністрів, але не вирішальний. По-перше, всередині є різні групи впливу, які також реагують та мають вагу. По-друге, Зеленський не зацікавлений в тому, щоб його асоціювали з Коломойським</i>», – прокоментував Петренко.</p>
      <p>Експерт нагадав, що ще на початку передвиборчої кампанії простежувалося, що Зеленський намагається наблизитися до Пінчука, тим самим віддаляючись від Коломойського.</p>
      <p>На думку політолога, не можна сказати, що все вирішує Коломойський. Тим паче, Зеленський не зацікавлений возвеличувати і давати можливість олігархові виходити на перше місце серед інших олігархічних груп, зауважив експерт.</p>
      <p>Підсумовуючи, Ігор Петренко припустив, що президент України буде намагатися стабілізувати протистояння між різними впливовими групами, залишаючи вирішальне слово за собою.</p>
      <p>«Слово і Діло» пропонує подивитися,<a href="https://www.slovoidilo.ua/2019/10/29/infografika/polityka/yak-oliharxy-dopomahaly-ukrayini-protyahom-ostannix-pyaty-rokiv"> як останні п'ять років олігархи публічно допомагали державі.</a></p>
      <p>Нагадаємо, президент України <a href="https://www.slovoidilo.ua/2019/10/27/novyna/polityka/zelenskyj-zapevnyaye-ne-boyitsya-obrazyty-kolomojskoho">Володимир Зеленський заявив, що не боїться образити Ігоря Коломойського.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/27/novyna/polityka/zelenskyj-zapevnyaye-ne-boyitsya-obrazyty-kolomojskoho"/>
        <a href="https://www.slovoidilo.ua/2019/11/13/novyna/finansy/kompaniyi-kolomojskoho-zvilnylysya-borhiv-pered-pryvatbankom"/>
        <a href="https://www.slovoidilo.ua/2019/10/29/infografika/polityka/yak-oliharxy-dopomahaly-ukrayini-protyahom-ostannix-pyaty-rokiv"/>
      </related>
    </article>
  </body>
</html>