<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/s-20-glasa-za-ivan-geshev-otnovo-e-glaven-prokuror-406715.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T14:41:00+00:00"/>
    <meta property="og:title" content="Иван Гешев - главен прокурор (ОБНОВЕНА)"/>
    <meta property="og:description" content="Благодаря, ще направя всичко възможно, за да оправдая доверието на ВСС, каза Иван Гешев"/>
  </head>
  <body>
    <article>
      <h1>Иван Гешев - главен прокурор (ОБНОВЕНА)</h1>
      <address>
        <time datetime="2019-11-14T14:41:00+00:00">14 Nov 2019, 14:41</time>
      </address>
      <p>Висшият съдебен съвет прегласува и избра повторно Иван Гешев за главен прокурор. Кандидатурата беше приета с 20 гласа "за" и 4 гласа "против".</p>
      <p>Това се случи след прегласуването на номинацията</p>
      <p>След близо петчасово обсъждане с 20 гласа "за" и 4 "против" Висшият съдебен съвет (ВСС) избра повторно Иван Гешев за главен прокурор.</p>
      <p>Това се случи след прегласуването на кандидатурата му. То се наложи, тъй като преди седмица президентът Румен Радев отказа да подпише указ за назначаването на Гешев и върна решението в ръцете на магистратите. На първото заседание Гешев получи подкрепата на 20 от членовете на Съвета.</p>
      <p>"Благодаря на пленума на Висшия съдебен съвет и на професионалната общност, която ме подкрепи". Това бяха първите думи на новоизбрания главен прокурор Иван Гешев.</p>
      <p>"Мога да обещая, че ще направя всичко възможно да оправдая доверието на ВСС и на професионалната общност. Благодаря им, че не се поддадоха на безпрецедентния политически натиск и направиха чисто професионалния избор в рамките на закона и Конституцията в името на България", каза още Гешев.</p>
      <p>По закон, след днешното одобрение на кандидатурата на Гешев, този път държавният глава Румен Радев няма право да откаже издаването на указ.</p>
      <p>В часовете преди и по време на заседанието на ВСС бяха получени два сигнала за бомба. </p>
    </article>
  </body>
</html>