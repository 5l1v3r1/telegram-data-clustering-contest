<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547333.html/%D8%A8%D8%A7%DB%8C%D8%AF-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C-%D8%AA%D9%84%D8%A7%D8%B4-%DA%A9%D9%86%DB%8C%D9%85----%D8%AF%D8%B3%D8%AA%D8%A7%D9%88%D8%B1%D8%AF-%D9%81%D9%86%DB%8C-%D8%AC%D8%AF%DB%8C%D8%AF-%D8%B1%D8%A7-%D8%A8%D8%B4%D9%86%D8%A7%D8%B3%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T14:11:00+00:00"/>
    <meta property="og:title" content="باید برای ایجاد اینترنت ملی تلاش کنیم/۱۴ دستاورد فنی جدید را بشناسید"/>
    <meta property="og:description" content="رئیس رسانه ملی در اختتامیه شانزدهمین اجلاس فناوری رسانه؛ گفت: راهبرد ما این‌ است که خدمات و سرویس‌های رسانه ملی را در بستر فضای مجازی و شبکه‌های موبایلی فراهم کنیم."/>
  </head>
  <body>
    <article>
      <h1>باید برای ایجاد اینترنت ملی تلاش کنیم/۱۴ دستاورد فنی جدید را بشناسید</h1>
      <h2>رئیس صداوسیما:</h2>
      <address>
        <time datetime="2019-11-14T14:11:00+00:00">14 Nov 2019, 14:11</time>
      </address>
      <p>رئیس رسانه ملی در اختتامیه شانزدهمین اجلاس فناوری رسانه؛ گفت: راهبرد ما این‌ است که خدمات و سرویس‌های رسانه ملی را در بستر فضای مجازی و شبکه‌های موبایلی فراهم کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  عبدالعلی علی عسکری رییس صداوسیما در اختتامیه شانزدهمین اجلاس فناوری رسانه ملی تصریح کرد: بنا بر گزارش‌های سال 1397 و 1398، سازمان صداوسیما در حوزه فنی بسیار موفق عمل کرده است.</p>
      <p>وی با بیان پیشرفت‌های رسانه ملی در زمینه فنی اظهارداشت: امروز سازمان صداوسیما یکی از سازمان‌های بسیار بزرگ و تعیین‌کننده در سطح جهانی است و در زمینه فنی نیز در سطوح بالا قرار دارد.</p>
      <p>رئیس سازمان صداوسیما تصریح کرد: این اجلاس، شاهدی بر این مدعاست که شاید سازمان‌های رسانه‌ای دیگر در دنیا در این ابعاد، کم‌تر دارای چنین توانمندی‌های علمی و اجرایی باشند.</p>
      <p>علی عسکری با اشاره به اجلاس سه‌روزه فناوری رسانه گفت: برگزاری 10 کمیسیون مختلف، 40 نشست تخصصی و 260 ایده جدید که به محصول هم رسیده و تعداد قابل توجهی از آن‌ها ایده‌های همکاران خود ما در سازمان است، نشان‌دهنده این توانمندی است.</p>
      <p>رییس صداوسیما از دستاوردهای فنی سازمان که در عرصه جهانی بی‌نظیر است نیز یاد کرد و افزود: امروز فناوری HEVC در ایران تولید شده که از آخرین فناوری‌های روز دنیا است.</p>
      <p>وی افزود: چنین ترازی در جمهوری اسلامی ایران ایجاد شده و بسیاری از پروژه‌های سخت‌افزاری و نرم‌افزاری به کمک همکاران فنی ما تولید شده است و این چرخه راه‌اندازی شده، نتیجه یک فرآیند و چرخه بسیار مطلوب در سازمان صداوسیما، دانشگاه‌های مختلف و شرکت‌های دانش‌بنیان است که این چرخه حیاتی را راه‌اندازی کرده‌اند و هر سال پدیده‌های ارزشمندی از این چرخه وارد کار می‌شود و ما از آن‌ها استفاده می‌کنیم.</p>
      <p>وی این توفیق را نتیجه تحریم‌های نظام سلطه و تحریم‌های آمریکایی‌ها دانست و گفت: آمریکایی‌ها بدانند که تحریم‌هایشان فرصتی بی‌نظیر برای تولید ملی ما خلق کرد.</p>
      <p>رئیس رسانه ملی، تبیین گام دوم انقلاب در بیانات مقام معظم رهبری(مدظله‌العالی) را بنیانی برای تفکر و ساختن آینده دانست و گفت: این بیانیه، آینده همه کشور، آینده سازمان صداوسیما و آینده حوزه فنی ماست و ما بر اساس این دیدگاه، آینده را بهتر و برتر رقم خواهیم زد و به پیش خواهیم رفت.</p>
      <p>وی افزود: در این‌ زمینه، ما از جوانان متعهد انقلابی، توانا، غیرتمند و نیروهای باتجربه و ارزشمند حوزه فنی استفاده کردیم و حاصل آن، این توفیقاتی است که حاصل شده است.</p>
      <p>علی عسکری با بیان اینکه در دنیای امروز، ماهیت رسانه‌ها به توانمندی رقابت‌پذیری آن‌ها بستگی دارد، گفت: اگر یک رسانه این توان را نداشته باشد، نمی‌تواند رقابت کند و از صحنه رقابت محو و نابود می‌شود و در این رقابت و رویارویی رسانه‌ای و این جنگ نرم از بین می‌رود.</p>
      <p>رئیس رسانه ملی تصریح کرد: نقش فناوری رسانه نیز در این رقابت بسیار تعیین‌کننده است، یعنی کسی که در تراز بالایی در فناوری رسانه باشد به تاب‌آوری و مقاومت کمک می‌کند و باعث می‌شود که یک رسانه، رسانه‌ای برتر، مقاوم و رقابت‌پذیر باشد؛ بنابراین فناوری رسانه در سه ساحت گوناگون می‌تواند به این امر کمک کند: اول در زمینه تولید، یعنی کسی که دارای تراز بالای فناوری باشد تولیداتش باکیفیت‌تر خواهد بود که عنصر رقابتی مهمی است.</p>
      <p>علی عسکری در تشریح این موضوع افزود: علاوه بر این، فناوری رسانه در زمینه سرویس‌ها و خدمات نیز بسیار موثر است به این معنا که هر چقدر توانایی سخت‌افزاری و نرم‌افزاری بالا برود، توانایی ارائه سرویس‌ها نیز ارتقا می‌یابد که این امر در ضریب انتشار مؤثر خواهد بود.</p>
      <p>وی گفت: فناوری رسانه در زیرساخت‌ها، فیبر نوری و همچنین شبکه دسترسی موبایل نیز تأثیر دارد. آنچه مهم است اینکه در بین همه فناوری‌ها، پهن‌باندها و گسترش زیرساخت‌های آن سرعت بیش‌تری یافته است.</p>
      <p>علی عسکری تاکید کرد: در آینده نیز تمرکز بر استفاده از فناوری سایبر قرار می‌گیرد و فضای مجازی و اینترنت روند و رشد فزاینده‌ای پیدا کرده است و این یک علامت و هشدار مهم برای ماست که باید آن را جدی بگیریم.</p>
      <p>رئیس رسانه ملی با بیان اینکه ما خدمات و سرویس‌های فرهنگی‌مان را به‌طور رایگان به مردم ارائه می‌دهیم، خاطرنشان کرد: راهبرد ما این‌ است که خدمات و سرویس‌های رسانه ملی را در بستر فضای مجازی و شبکه‌های موبایلی هم رایگان به مردم ارائه کنیم.</p>
      <p> علی عسکری در ادامه سخنانش تاکید کرد: گرچه در زمینه پهن‌باند فضای مجازی کار می‌کنیم اما به‌عنوان رسانه‌ای فراگیر، ساحت دیگری فراروی ما است که ما در آن به‌عنوان تسهیل‌گر عمل خواهیم کرد و در این فضا در کنار همه فعالان بخش خصوصی خواهیم بود تا فوران تولیدات در این فضا ایجاد شود و جوانان ایرانی محصولات فراوانی برای کشور تولید کنند.</p>
      <p>وی افزود: ما باید تولیدات داخلی را شکوفا کنیم؛ چراکه اگر افراد توانمند بتوانند تولید کنند، با تعامل و هم‌افزایی در این عرصه، حضور فعالی خواهیم داشت.</p>
      <p>رسانه ملی می‌کوشد با یاری گرفتن از این نیروهای توانمند، جبهه‌ای ملی در مقابل این هجمه در فضای پهن‌باند شکل دهد.</p>
      <p>رئیس رسانه ملی با اشاره به اینکه امروز آمریکایی‌ها از اینترنت علیه سایر کشورها و ملت‌ها استفاده می‌کنند و از آن برای جذب منافع خودشان بهره می‌برند، گفت: آن‌ها می‌کوشند مرزهای کشورها را درهم بشکنند و بر فرهنگ و هویت ملت‌ها چیره شوند. این راهبردی است که آن را تئوریزه و از طریق اینترنت عملی می‌کنند.</p>
      <p>وی خاطرنشان کرد: امروز کشورهایی چون عراق، لبنان، هنگ کنگ، بولیوی درگیر این راهبرد آمریکایی‌ها شده‌اند و آنچه امروز در این کشورها شاهد هستیم، نتیجه همین موضوع است.</p>
      <p>علی عسکری با بیان اینکه آمریکا در حال افول و فروپاشی است، گفت: بدهی دولت آمریکا پیش از این حدود 20 هزار میلیارد دلار بود که چند روز قبل خودشان اعلام کردند که این بدهی به رقم 23 هزار میلیارد دلار رسیده و همین‌طور در حال افزایش است. این بدهی، آینده‌ای تیره و سیاه را فراروی آمریکا قرار داده و آمریکا برای سرپوش گذاشتن بر این فروپاشی می‌کوشد به هر نحو در امور کشورها مداخله کند.</p>
      <p>وی در تشریح این موضوع افزود: آمریکا با عقب نگه‌داشتن کشورها سعی می‌کند جایگاهش را حفظ کند. آینده محتوم آمریکایی‌ها، شکست و فروپاشی است و می‌کوشد با اعمال تحریم برای کشورها مشکل ایجاد کند.</p>
      <p>رئیس رسانه ملی با تأکید بر اهمیت ایجاد شبکه ملی اینترنت گفت: آینده پرمخاطره‌ای پیش روی ماست لذا باید با جدیت تلاش کنیم در زمینه حوزه اینترنت و فضای مجازی متناسب با پیشرفت‌های جهانی عمل کنیم.</p>
      <p>وی تأکید کرد: جمهوری اسلامی ایران به‌عنوان یک قدرت برتر منطقه که در بسیاری از معادلات منطقه‌ای نقشی مؤثر دارد امروز باید در زمینه رسانه‌های بر شبکه و ایجاد و توسعه شبکه ملی اینترنت، اقدامات گسترده‌ای را به انجام رساند و همچون چین و روسیه شبکه اینترنت ملی خود را راه اندازی کند.</p>
      <p>علی عسکری در پایان اظهار امیدواری کرد ادامه و استمرار برگزاری چنین اجلاس‌هایی، زمینه تحقق این اهداف مهم را فراهم آورد.</p>
      <p>
        <b>معاون فنی صداوسیما در اختتامیه اجلاس شانزدهم: تحریم‌ها را مدال افتخار کردیم</b>
      </p>
      <p>رضا علیدادی در مراسم اختتامیه شانزدهمین اجلاس فناوری رسانه گفت: هر مسئولی که تحریم شد، تحریم را به‌عنوان مدال افتخار برای او دانستیم و او با اعتماد به نفس مضاعف مسیر حرکتی پیشرفت کشور را رقم زد و این موضوع برای ما مایه افتخار کشور و نظام است.</p>
      <p>معاون توسعه و فناوری رسانه با قدردانی از دست‌اندرکاران این اجلاس و خیرمقدم به میهمانان داخلی و خارجی افزود: باید از رئیس سازمان صداوسیما که میزبان اصلی این مراسم هستند، تشکر کنم. امروز با تلاش همکارانم به نقطه پایانی شانزدهمین اجلاس رسیدیم و خوشبختانه برگ زرینی در کارنامه سازمان صداوسیما رقم خورد.</p>
      <p>علیدادی ضمن تأکید بر اجرای گام دوم انقلاب اظهار کرد: این اجلاس در اصل اجرای عملی گام دوم انقلاب اسلامی‌بوده است که مقام معظم رهبری (مدظله العالی) ابلاغ فرمودند؛ همچنین مطالبه‌ای است که رئیس سازمان صداوسیما در موضوع گام دوم از مجموعه معاونت‌های سازمان انتظار دارند و پیگیر هستند تا آنچه در این سند تحول‌زا مطرح شده، به مرحله اجرا برسد.</p>
      <p>وی ادامه داد: یکی از موضوعات و محورهایی که مقام معظم رهبری (مدظله‌العالی) در صنعت رسانه مطرح فرمودند، موضوع توجه به پژوهش و حرکت کشور در مسیر پیشرفت بوده است؛ علمی‌که مبنای آن داخلی باشد و از مرحله ترجمه و کپی‌سازی، خارج و صرفاً بومی‌سازی و در مرحله تولید قرار گرفته باشد.</p>
      <p>علیدادی افزود: ما افتخار می‌کنیم که در بخش علمی این اجلاس با دریافت 125 مقاله که برای اولین‌بار در اجلاس شانزدهم به‌صورت علمی‌پژوهشی ارائه شد، یکی از این مطالبات را محقق کرده‌ایم و همچنان به سمت پیشرفت حرکت می‌کنیم.</p>
      <p>لازم به ذکر است که در نهایت 29 مقاله پذیرش و انتخاب می‌شوند و ضمن ارائه، مورد استفاده کارشناسان و متخصصان حوزه صنعت رسانه قرار خواهند گرفت.</p>
      <p>وی عنوان کرد: موضوعات مختلفی همچون ورود به هوش مصنوعی در مجموعه‌های فناوری رسانه، نرم‌افزارهای مختلف تبدیل و ماشین‌های یادگیرنده، موضوعات مخابراتی و انتشار آن به بخش‌های مختلف در زمینه بهینه‌سازی‌ها و بهبودسازی‌ها و موضوعات استودیویی، معماری رسانه‌های نوین و مواردی که بیانگر پیشرفت علم در حوزه صنعت رسانه در سازمان است، در این بخش اجلاس ارائه شد. علاوه بر این نوآوری‌ها، فناوری‌های تولید هم برای اولین‌بار در این اجلاس ارائه شد که مورد استقبال بازدیدکنندگان قرار گرفت.</p>
      <p>علیدادی گفت: امروز، دشمن تلاش‌های زیادی برای تحریم ما می‌کند اما خوشبختانه با وجود همه این تلاش‌ها، مجموعه تحریم‌هایی که روحیه مادی و معنوی کشور را هدف قرار داده بود، به‌عنوان یک عامل قدرتمند برای پیشرفت کشور مطرح شد.</p>
      <p>علیدادی افزود: شما می‌توانید نتیجه این به‌اصطلاح تحریم‌ها را در نمایشگاه فناوری رسانه با حضور 140 شرکت پیشرو در صنعت رسانه و زنجیره‌های متنوع تولید، پخش و زیرساخت ببینید.</p>
      <p>وی ادامه داد: 14 محصول پیشرفته که در مراسم امروز به دست رئیس سازمان صداوسیما رونمایی شد، نشان از حرکت سازمان به سمت پیشرفت صنعت رسانه دارد. همچنین بررسی وضعیت فناوری، بررسی وضعیت مدیریتی، بررسی نقاط قوت و ضعف در حوزه صنعت رسانه و حوزه زیرساخت، از موضوعات مهم مدنظر این اجلاس بود. برگزاری 40 نشست تخصصی با حضور نخبگان، خبرگان و استادان دانشگاه‌های مختلف نیز از اقدامات شایسته این اجلاس بود که امیدواریم بتوانیم از دانش و توان این نخبگان استفاده کنیم .</p>
      <p>رئیس اجلاس شانزدهم ضمن اشاره به پیشرفت‌های رسانه ملی اظهار کرد: صداوسیما یک سازمان رو به توسعه و پیشرفت است؛ سازمانی که دائماً در حال گسترش زیرساخت‌ها و استفاده از خلاقیت‌ها و نوآوری‌هاست. البته محور مهمی‌که رئیس سازمان صداوسیما برای رسانه‌ملی ترسیم کردند، توسعه عدالت‌محور و خدمت بی‌منت برای مردم شریف و عزیز ایران اسلامی است که نتیجه این سیاست خدمت‌مدارانه، توسعه دائمی در حوزه‌های مختلف و توسعه متوازن در تمام زنجیره‌های تولیدی، پخش و انتشار است.</p>
      <p>وی همچنین خاطرنشان کرد: در این زمینه، استفاده از تجهیزات، امکانات و پیگیری موضوع توسعه و در نهایت بهره‌برداری و نگهداری هوشمندانه و کارشناسانه، اتفاقی است که به‌صورت دائمی در معاونت توسعه و فناوری‌رسانه در حال انجام است.</p>
      <p>علیدادی افزود: توسعه تلویزیون دیجیتال، رادیوهای fm موج متوسط، توسعه زیرساخت‌های استودیوها و انتشار و انتقال ماهواره‌ای، دستاورد تلاش شبانه‌روزی متخصصان جوان رسانه ملی است.</p>
      <p>معاون توسعه و فناوری رسانه گفت: همه این موارد، نتیجه این پیگیرها و اقدامات است که در نمونه‌ای دیگر می‌توان به تکمیل پروژه سنگین‌سازی اتوماسیون‌های نوین و... که در حال انجام است، اشاره کرد.</p>
      <p>علیدادی با اشاره به برگزاری کمیسیون‌ها گفت: اجلاس شانزدهم با مد نظر قراردادن و ارزیابی عملکرد همکاران، کمیسیون‌هایی را تشکیل داد که هر یک از آن‌ها مواردی را به دقت مورد ارزیابی قرار دادند. به صورت کلی 500 مدیریت فنی مورد ارزیابی قرار گرفته که در مرحله اول گزینش حدود 90 مجموعه برتر معرفی و در جلسه پایانی 31 مدیریت برگزیده شدند.</p>
      <p>وی گفت: توجه به خلاقیت و نوآوری، محور بسیار مهمی است که در این اجلاس مورد توجه قرار گرفته است و 260 طرح خلاقانه و مبتکرانه در این اجلاس ارائه شد که بیانگر سیاست اصلی سازمان صداوسیما است.</p>
      <p>علیدادی در ادامه سخنانش تصریح کرد: به هر حال، تلاش 41 ساله توسعه زیرساخت‌های سازمان صداوسیما و توسعه صنعت رسانه در کشور، در معرض دیدگان ما و شماست. دو مرتبه توسعه کامل زیرساخت‌ها، اتفاقی نادر در کشور تلقی می‌شود؛ نخست تکمیل ساختار و سیستم‌های آنالوگ و سپس تبدیل سیستم‌های توسعه‌یافته به دیجیتال، اتفاق بسیار مهمی است که در کشور رقم خورده است.</p>
      <p>وی در تشریح این موضوع افزود: 41 سال قبل، صنعتی به‌نام صنعت رسانه در ایران وجود نداشت اما اکنون فصل جدیدی آغاز شده و موضوع تحول در فناوری‌ها، موضوعی جدی است که همه ما شاهد آن هستیم.</p>
      <p>علیدادی بیان کرد: معاونت توسعه و فناوری رسانه با تصویب بیانیه گام دوم و در راستای سیاست تحولی سازمان صداوسیما که مورد مطالبه رئیس سازمان واقع شده، از این تحولات استقبال می‌کند.</p>
      <p>وی در پایان از همه همکارانی که در اجرا و برگزاری موفق اجلاس شانزدهم نقش داشتند، تشکر و قدردانی کرد.</p>
      <p>
        <b>* 14 دستاورد فنی جدید را بشناسید</b>
      </p>
      <p>در روز پایانی اجلاس شانزدهم، علی عسکری رئیس سازمان صداوسیما پیش از حضور در مراسم اختتامیه و در بازدید از نمایشگاه اجلاس، از 14 طرح دانش‌بنیان صنعت رسانه کشور رونمایی کرد.</p>
      <p>اداره‌کل تحقیقات و جهاد خودکفایی با ارائه چهار طرح در این نمایشگاه حضور برجسته‌ای داشت. این طرح‌ها عبارتند از: دستگاه انکدر HEVC ساخت شرکت نوآوران ارتباطات امید، دستگاه سوئیچ SDH ساخت شرکت دانش‌بنیان پرتو تماس نوین (پرمان)، سامانه تشخیص چهره برای محتوای آرشیوی ساخت معاونت پژوهشی دانشگاه تهران، سامانه قابل حمل تست کاربردهای استاندارد HbbTV تولید شده در اداره کل فناوری رسانه‌های نوین و سامانه قابل حمل تست کاربردهای استاندارد HbbTV محصول اداره کل تحقیقات و جهاد خودکفایی‌ که در اجلاس شانزدهم فناوری رسانه رونمایی شد. همچنین اداره کل فنی صدا و تصویر امسال با چهار محصول، دستاورد‌های خود را در معرض دید بازدیدکنندگان قرار داد.</p>
      <p>سامانه پلی‌اوت نسل جدید (CiaB) محصول شرکت آپاسای داده سیستم، سامانه گرافیک کامپیوتری نسل جدید(CG) محصول سه شرکت تهران فراژه، نظام و سروش رسانه، سامانه کیبل کم تولید داخل، محصول شرکت فناور ربات پارس اطلس و دستگاه میکسر صدای دیجیتال، محصول شرکت دانش‌بنیان فناوران شبکه ورز پارسا (پارساتک) از جمله این محصولات بودند.</p>
      <p>اداره کل فرستنده‌های تلویزیونی و اف ام نیز امسال با دو محصول از شرکت فنا موج، میزبان اجلاس شانزدهم بود. فرستنده تلویزیونی دیجیتال 2 وات و‌ دستگاه رله دو کاناله دیجیتال 5 وات، محصول این شرکت دانش‌بنیان است که در آینده در فرایند فرستنده‌های تلویزیونی نقش مهمی ایفا خواهد کرد.</p>
      <p>همچنین به سفارش اداره کل تأسیسات از فیلتر هوای مراکز داده مبتنی بر فناوری پالسما رونمایی شد. این محصول توسط مهندسان فنی در این اداره کل تولید شده است. اداره کل فناوری رسانه‌های نوین نیز با سه محصول در نمایشگاه دستاوردهای فنی حضور داشته است.</p>
      <p>سامانه داشبورد خبری تحلیلی هوشمند، حاصل تلاش پژوهشکده فناوری اطلاعات و ارتباطات جهاد دانشگاهی، سامانه بازار محتوا (فراوری جامع محتوای سازمان) با نشانی Panjare.irib.ir محصول شرکت تحقیق و توسعه ارتباطات صمیم‌رایانه و امکان پخش رسمی تلویزیون تعاملی مبتنی بر استاندارد HbbTV که نتیجه تلاش مهندسان همین اداره کل است، از جمله محصولات اداره کل فناوری رسانه‌های نوین است. این محصولات با هدف حمایت از شرکت‌های دانش‌بنیان و مبتکران و مهندسان عرصه فنی رونمایی شده است و بار دیگر نشان داده که‌ رسانه ملی توانسته بخش زیادی از تجهیزات مورد نیازش را برای توسعه رسانه از چرخه تولید تا انتقال، توزیع و انتشار به همت متخصصان و مهندسان داخلی تأمین کند و رونمایی از 14 محصول فناوری رسانه، گواهی بر حمایت معاونت توسعه و فناوری رسانه از شرکت‌های دانش‌بنیان داخلی است.</p>
      <p>در این مراسم همچنین از 150 برگزیده بخش‌های مختلف تقدیر شد.</p>
    </article>
  </body>
</html>