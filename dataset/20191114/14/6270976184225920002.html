<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/14/advokat-prokomentuvav-zatrymannya-cholovika-deputatky-skorohod/"/>
    <meta property="og:site_name" content="Рубрика"/>
    <meta property="article:published_time" content="2019-11-14T14:04:13+00:00"/>
    <meta property="og:title" content="Адвокат прокоментував затримання чоловіка депутатки Скороход"/>
    <meta property="og:description" content="Підприємця Олексія Алякіна, який є цивільним чоловіком депутатки Анни Скороход, затримали вранці 14 листопада через розшук у Росії. Адвокат Сергій Тарасюк дав коментар “УП”. “О 10 годині ранку на розі вулиць Пилипа Орлика та Інститутської затриманий працівниками департаменту карного розшуку Нацполіції. Він оголошений в розшук (Росією), був затриманий рік тому, тимчасове затримання вже пройшло, він, […]"/>
  </head>
  <body>
    <article>
      <h1>Адвокат прокоментував затримання чоловіка депутатки Скороход</h1>
      <address><time datetime="2019-11-14T14:04:13+00:00">14 Nov 2019, 14:04</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Alyakin-860x580-c-1.jpg"/>
      </figure>
      <p>Алякін у базі Інтерпол<br/><b><b>Підприємця Олексія Алякіна, який є цивільним чоловіком депутатки Анни Скороход, затримали вранці 14 листопада через розшук у Росії.</b></b></p>
      <p>Адвокат Сергій Тарасюк дав коментар <a href="https://www.pravda.com.ua/news/2019/11/14/7231958/">“УП”</a>.</p>
      <p>“О 10 годині ранку на розі вулиць Пилипа Орлика та Інститутської затриманий працівниками департаменту карного розшуку Нацполіції.</p>
      <p>Він оголошений в розшук (Росією), був затриманий рік тому, тимчасове затримання вже пройшло, він, скажемо так, пройшов через усі процедури, і наразі триває процедура екстрадиційної перевірки.</p>
      <p>Фактично була ще одна процедура, яка не передбачена законом. Затриманий повторно – законодавством це не передбачено.</p>
      <p>Підстави для затримання – ті самі, що були рік тому. Тому це фактично ще одна екстрадиційна перевірка Генеральної прокуратури”.</p>
      <p>Алякіна доставлять до ізолятора тимчасового тримання, пізніше – обиратимуть запобіжний захід у вигляді тимчасового арешту. На думку адвоката, засідання суду відбудеться 15 або 16 листопада.</p>
      <p>
        <b>Захисник каже, що попередні запобіжні заходи стосовно Алякіна скасовані, адже його процесуальна поведінка була належною.</b>
      </p>
      <p>На початку 2019 року Алякіна позбавили українського громадянства. При цьому, у 2013 році, коли підприємець отримував український паспорт, він відмовився від російського. За словами адвоката, наразі Алякін є особою без громадянства.</p>
      <p>Захист Алякіна планує звертатись до Державного бюро розслідувань через нібито незаконне затримання.</p>
      <p>У серпні 2018 року СБУ затримувала Алякіна за запитом Росії, яка підозрює підприємця у шахрайстві. Він був арештований, однак у вересні цього року термін арешту сплив.</p>
      <p>
        <a href="https://rubryka.com/2019/11/14/arahamiya-hoche-vyklyuchyty-skorohod-z-fraktsiyi-sluga-narodu/">Арахамія хоче виключити Скороход з фракції “Слуга народу”.</a>
      </p>
      <p>
        <a href="https://rubryka.com/2019/11/14/anna-shorohod-sluga-narodu/">Нардеп від “Слуги народу” заявила про затримання її чоловіка через голос проти ринку землі, Арахамія заперечив причетність.</a>
      </p>
    </article>
  </body>
</html>