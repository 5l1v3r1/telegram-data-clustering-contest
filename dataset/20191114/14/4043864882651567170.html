<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231971/"/>
    <meta property="og:site_name" content="Українська правда"/>
    <meta property="article:published_time" content="2019-11-14T14:11:00+00:00"/>
    <meta property="og:title" content="Арахамія обіцяє ротації в комітетах, бо деякі &quot;слуги&quot; лінуються"/>
    <meta property="og:description" content="Голова фракції “Слуга народу” Давид Арахамія заявив, що у комітетах Верховної Ради відбудуться ротації, бо деякі нардепи від партії не працюють так як обіцяли."/>
  </head>
  <body>
    <article>
      <h1>Арахамія обіцяє ротації в комітетах, бо деякі "слуги" лінуються</h1>
      <address>
        <time datetime="2019-11-14T14:11:00+00:00">14 Nov 2019, 14:11</time>
      </address>
      <p>Голова фракції "Слуга народу" Давид Арахамія заявив, що у комітетах Верховної Ради відбудуться ротації, бо деякі нардепи від партії не працюють, так як обіцяли.</p>
      <p><b>Джерело:</b> заява Арахамії в кулуарах парламенту 14 листопада, "<a href="https://www.ukrinform.ua/rubric-polytics/2818260-ne-lise-aremenko-arahamia-anonsue-se-kilka-rotacij-u-komitetah-vr.html">Укрінформ</a>"</p>
      <p><b>Пряма мова:</b> "Для того, щоб когось у комітеті поміняти, треба проголосувати в Раді. Але ми хочемо ще декілька ротацій у комітетах зробити... У нас, наприклад, є люди, які кажуть, що вони великі працівники, але не відвідують взагалі засідання комітетів і займають місця.</p>
      <p>Я вважаю, що такі люди, які багато говорять, але небагато працюють, повинні знаходитися в комітеті свободи слова".</p>
      <p><b>Деталі:</b> Зокрема, за словами Арахамії, Рада має проголосувати щодо відкликання очільника Комітету з питань зовнішньої політики і міжпарламентського співробітництва Богдана Яременка, якого піймали на пікантному листуванні з повіями у сесійній залі.</p>
      <p>Глава фракції припустив, що ці питання Рада може розглянути у п'ятницю, 15 листопада.</p>
      <p><b>Довідка.</b> У Верховній Раді IX скликання 23 комітети з мінімальною кількістю нардепів - 5, а максимальною - 34. Партію <a href="https://www.pravda.com.ua/news/2019/08/29/7224813/">"Слуга народу"</a> у комітетах ВР представляють - 19 голів комітетів, 49 заступників і секретарів.</p>
      <p><b>Передісторія</b>:</p>
      <ul>
        <li>30 жовтня журналісти сфотографували у Верховній Раді, як Яременко, під час роботи в сесійній залі, <a href="https://www.pravda.com.ua/news/2019/10/30/7230479/">домовляється</a> в мережі знайомств про зустріч за гроші.</li>
        <li>Яременко написав у Facebook, що листування сфабриковане спеціально для журналістів".</li>
        <li>Згодом він видалив запис на сторінці-Facebook і <a href="https://www.pravda.com.ua/news/2019/10/30/7230527/">попросив вибачення</a> у всіх, кому створив проблеми своїм вчинком: "від дружини і дітей до фракції і президента".</li>
        <li>Фракції "Голос", "Батьківщина" і "Європейська солідарність" закликали звільнити Яременка з посади <a href="https://www.pravda.com.ua/news/2019/11/1/7230737/">глави комітету</a> з питань міжнародних зв’язків.</li>
        <li>Яременко <a href="https://www.pravda.com.ua/news/2019/11/1/7230765/">написав заяву</a> на складання повноважень голови комітету. Водночас він заявив, що передасть заяву голові Верховної Ради "лише коли і якщо рішення про мою відставку прийме фракція партії "Слуга народу".</li>
      </ul>
      <related>
        <a href="https://www.pravda.com.ua/news/2019/11/14/7231958/"/>
        <a href="https://www.pravda.com.ua/news/2019/11/14/7231956/"/>
        <a href="https://www.pravda.com.ua/news/2019/11/14/7231943/"/>
      </related>
    </article>
  </body>
</html>