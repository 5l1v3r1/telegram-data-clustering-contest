<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/parlament-moldovi-progolosuvav-za-noviy-kabmin-na-choli-z-ionom-kiku-329651_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T14:14:00+00:00"/>
    <meta property="og:title" content="Парламент Молдови проголосував за новий Кабмін на чолі з Іоном Кіку"/>
    <meta property="og:description" content="За новий уряд віддали голоси 62 парламентарії."/>
  </head>
  <body>
    <article>
      <h1>Парламент Молдови проголосував за новий Кабмін на чолі з Іоном Кіку</h1>
      <h2>За новий уряд віддали голоси 62 парламентарії.</h2>
      <address>
        <time datetime="2019-11-14T14:14:00+00:00">14 Nov 2019, 14:14</time>
      </address>
      <p>Парламент <a href="https://dt.ua/WORLD/dodon-zminiv-viborchu-sistemu-moldovi-320798_.html"><b>Молдови</b></a> проголосував за новий Кабінет міністрів на чолі з колишнім радником президента з економічних питань Іоном Кіку. За новий уряд віддали голоси 62 депутати, повідомляє видання <a href="https://newsmaker.md/rus/novosti/%D0%A3-%D0%9C%D0%BE%D0%BB%D0%B4%D0%BE%D0%B2%D1%8B-%D0%BD%D0%BE%D0%B2%D0%BE%D0%B5-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%8C%D1%81%D1%82%D0%B2%D0%BE-%D0%9F%D0%B0%D1%80%D0%BB%D0%B0%D0%BC%D0%B5%D0%BD%D1%82-%D1%83%D1%82%D0%B2%D0%B5%D1%80%D0%B4%D0%B8%D0%BB-%D0%BA%D0%B0%D0%B1%D0%BC%D0%B8%D0%BD-%D0%9A%D0%B8%D0%BA%D1%83/">NewsMaker</a>.</p>
      <p>Вказується, що новий уряд підтримали депутати від Партії соціалістів і Демократичної партії, депутати блоку ACUM, що перейшов в опозицію, голосували проти, а представники партії "Шор" утрималися.</p>
      <p>В новий уряд увійшли віцепрем'єр, міністр фінансів Серджіу Пушкуца, віцепрем'єр з реінтеграції Олександру Фленкя, міністр економіки Анатол Усатий, міністр внутрішніх справ Павло Войку, міністр юстиції Фадей Нагачевський, глава Міністерства закордонних справ і європейської інтеграції Ауреліо Чокой, міністр оборони Віктор Гайчук, міністр освіти, культури і досліджень Корнеліу Попович, міністр охорони здоров'я і соцзахисту Віоріка Думбревяну і міністр сільського господарства Іон Пержу.</p>
      <p>Із 11 міністрів шість були радниками президента країни Ігоря Додона.</p>
      <p>Як повідомляє видання, віцеспікер парламенту Олександр Слусарь (ACUM) порівняв Додона із колишнім президентом України Віктором Януковичем.</p>
      <p>"Це погано закінчиться для всіх — для нього, для партії і для країни. Ростов не таке комфортне місто, як Маямі. Я розумію, що соціалісти із соромом проголосують за цей уряд. І ми знаємо, що за цим піде", — зазначив він, сказавши, що ACUM ніколи не підтримає цей уряд.</p>
      <p>Новий уряд було сформовано в дуже короткі терміни. 13 листопада Додон висунув на пост прем'єр-міністра свого радника Іона Кіку, 15 листопада стало відомо, що Кіку вже сформував команду і склав програму.</p>
      <p>Перед цим <a href="https://dt.ua/WORLD/u-moldovi-vidpravili-u-vidstavku-uryad-vislovivshi-votum-nedoviri-329450_.html"><b>уряд Маї Санду було відправлено у відставку</b></a> голосами Партії соціалістів і Демпартії.</p>
      <p>У своїй статті для <b>DT.UA</b> політексперт Артем Филипенко пише про те, що соціалісти і ACUM пішли в червні на створення коаліційного уряду, щоб покінчити з правлінням Демпартії і її лідера Влада Плахотнюка, але саме завдяки голосам демократів цей уряд припинив роботу. У партнерів по коаліції було чимало приводів для сварки. І всі були впевнені, що причиною розлучення стане зовнішньополітичний курс. Але каменем спотикання для коаліції стало питання призначення генпрокурора.</p>
      <p>Детальніше про політичну ситуацію в Молдові <a href="https://dt.ua/international/mi-divno-strilisya-i-divno-roziydemos-329647_.html"><b>читайте в матеріалі Артема Филипенка "Ми дивно стрілися і дивно розійдемось"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL25ld3NtYWtlci5tZC8=">Newsmaker</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>