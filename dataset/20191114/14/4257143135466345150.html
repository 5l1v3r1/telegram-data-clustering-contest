<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/durva-vita-a-notre-dame-felujitasarol"/>
    <meta property="og:site_name" content="infostart"/>
    <meta property="article:published_time" content="2019-11-14T14:21:00+00:00"/>
    <meta property="og:title" content="Durva vita a Notre-Dame felújításáról"/>
    <meta property="og:description" content="A tűzvész sújtotta párizsi Notre-Dame-székesegyház újjáépítéséért felelős kormánybiztos arra kérte az épület eredeti formájában való helyreállítást szorgalmazó főépítészt, hogy fogja be a száját."/>
  </head>
  <body>
    <article>
      <h1>Durva vita a Notre-Dame felújításáról</h1>
      <address><time datetime="2019-11-14T14:21:00+00:00">14 Nov 2019, 14:21</time> by <a rel="author">Infostart / MTI</a></address>
      <h3>A tűzvész sújtotta párizsi Notre-Dame-székesegyház újjáépítéséért felelős kormánybiztos arra kérte az épület eredeti formájában való helyreállítást szorgalmazó főépítészt, hogy "fogja be a száját".</h3>
      <p><a href="https://infostart.hu/kulfold/2019/04/15/meg-tudtak-menteni-a-notre-dame-fo-szerkezetet-de-oriasi-a-veszteseg">A székesegyházban április 15-én keletkezett tűzvész</a> elpusztította a huszártornyot és a gerendázatot. Emmanuel Macron elnök másnap azt közölte, hogy öt év alatt szeretné helyreállíttatni a székesegyházat, de a határidőt sokan szorosnak találják. Az újjáépítők két táborra szakadnak: az "ortodoxok" azt követelik, hogy a 19. században helyreállított műemlék azonos mása épüljön fel a Viollet-le-Duc által tervezett huszártoronnyal.</p>
      <p>Ehhez a táborhoz tartozik a székesegyház főépítésze, Philippe Villeneuve is. A "modernisták" - köztük maga a köztársasági elnök is - viszont újító kézzel nyúlnának az új építményhez, rajta hagyva a 21. század többé-kevésbé merész lenyomatát.</p>
      <p>"Én annak a helyreállítását szorgalmazom, ami már megvan. Vagy az lesz, hogy eredeti formájában helyreállítom és akkor azt én csinálom, vagy kortárs huszártorony lesz, de akkor azt mást fogja megcsinálni" - mondta Philippe Villeneuve még októberben az RTL kereskedelemi rádióban.</p>
      <p>Jean-Louis Georgelin, a katedrális helyreállítást vezető kormánybiztos, korábbi vezérkari főnök, egy parlamenti bizottsági meghallgatáson nem rejtette véka alá a véleményét a katedrálisban 2013 óta dolgozó főépítészről.</p>
      <blockquote>"Ami a főépítészt illeti, már elmagyaráztam neki, hogy fogja be a száját, és hogy okosan haladjunk előre</blockquote>
      <p>annak érdekében, hogy a legjobb döntést hozzuk meg a Notre-Dame, Párizs, mindenki számára" - fogalmazott a kormánybiztos, aki szerint a huszártorony kérdése csak 2021 elején lesz majd napirenden.</p>
      <p>Jean-Louis Georgelin megerősítette: az a cél, hogy az államfő által is említette ötéves intervallum alatt befejeződjenek a helyreállítási munkálatok.</p>
      <p>
        <mark>"A katedrális még mindig veszélyben van.</mark>
      </p>
      <p>A stabilizációs fázis még nem fejeződött be. Majd akkor lesz vége, ha a (tűzvész előtt felállványozott) huszártorony korábbi állványzatát teljesen elbontották" - jelezte a kormánybiztos. A tél beköszöntével "nem kizárt, hogy egy erős szél destabilizálja az állványzatot" - tette hozzá a tábornok.</p>
      <p>
        <i>Nyitókép: MTI/AP/Francois Mori</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/10/08/nincs-egyetertes-a-notre-dame-helyreallitasarol"/>
        <a href="https://infostart.hu/kulfold/2019/09/13/megmenekult-a-notre-dame-egy-kincse"/>
        <a href="https://infostart.hu/kulfold/2019/08/14/nagyon-rossz-hir-jott-a-tuzvesz-sujtotta-notre-dame-rol"/>
        <a href="https://infostart.hu/kulfold/2019/08/10/uj-rendszerrel-zarjak-be-notre-dame-veszelyes-szennyezeset"/>
      </related>
    </article>
  </body>
</html>