<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/google-stadia-video/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-14T14:35:00+00:00"/>
    <meta property="og:title" content="Google Stadia, una serie di video mostrano la piattaforma | Game Division"/>
    <meta property="og:description" content="Google ha svelato una serie di video legati alla sua nuova piattaforma di game streaming: Google Stadia. Ecco i filmati legati ad alcune feature."/>
  </head>
  <body>
    <article>
      <h1>Google Stadia, una serie di video mostrano la piattaforma | Game Division</h1>
      <address>
        <time datetime="2019-11-14T14:35:00+00:00">14 Nov 2019, 14:35</time>
      </address>
      <p>Come vi abbiamo riportato, Google ha condotto da poco un AMA (Ask me Anything, <i>Chiedimi qualsiasi cosa</i>) su Reddit, dando alla possibilità ai giocatori di risolvere gli ultimi dubbi prima dell’arrivo di <a href="http://www.tomshw.it/videogioco/google-stadia/">Google Stadia</a>. Abbiamo già potuto scoprire quali sono le feature assenti al D1, ovvero il 19 novembre, ma tramite Reddit possiamo ora vedere <b>una serie di video che ci mostrano il funzionamento di specifiche caratteristiche della piattaforma</b>.</p>
      <p><a href="https://streamable.com/iraul">A questo indirizzo</a>, possiamo vedere un primo filmato che svela <b>l’interfaccia mobile</b> la quale permette di accedere a varie sezioni, come lo store e la lista amici. Il funzionamento sembra abbastanza classico: viene indicato chi è online e a cosa sta giocando. Lo smartphone sarà inoltre necessario per eseguire il setup della piattaforma e del controller. In questo <a href="https://streamable.com/yp76n">secondo filmato</a>, possiamo vedere che <b>lo Stadia controller si può connettere a più schermi</b> (se disponibili) e per decidere a quale collegarsi bisogna immettere la sequenza di tasti che appare sullo schermo da noi scelto.</p>
      <figure>
        <img src="https://www.tomshw.it/images/images/2019/07/google-stadia-43441.jpg"/>
      </figure>
      <p>In un <a href="https://streamable.com/ezcvr">terzo video</a>, possiamo vedere che <b>tramite lo smartphone possiamo connetterci a qualsiasi Chromecast Ultra e usare direttamente i nostri dati e la nostra libreria di giochi</b>. In questo modo, ad esempio, possiamo giocare con Google Stadia a casa di un amico, semplicemente connettendo il nostro account da mobile, per poi chiudere la sessione e fare log out: il tutto ovviamente avviene senza dover fare download di alcuni tipo (dopotutto, è il senso di giocare in streaming).</p>
      <p>Tramite un <a href="https://streamable.com/riy9m">quarto video</a>, a dire il vero non molto utile, <b>viene specificato che non serve ogni volta usare lo smartphone per giocare</b>. L’app è obbligatoria per acquistare il gioco, ma da quel momento possiamo semplicemente premere sul nostro controller il tasto Stadia per avviare il servizio sullo schermo scelto e decidere quale gioco avviare a partire dal nostro catalogo. Diteci, cosa ne pensate di Google Stadia?</p>
    </article>
  </body>
</html>