<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nehodu-autobusu-u-nove-vsi-neprezila-ucitelka-dalsi-boural-u-breclavi/1820842?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T14:39:00+00:00"/>
    <meta property="og:title" content="Nehodu autobusu u Nové Vsi nepřežila učitelka, další boural u Břeclavi"/>
    <meta property="og:description" content="Praha - Při nehodě nákladního auta a autobusu se školáky u Nové Vsi na Mělnicku se zranilo 11 lidí a zemřela učitelka. Lehce zraněných je devět dětí a druhá učitelka, řidič autobusu je zraněný vážně. K další nehodě autobusu došlo dnes před 6:00 u Břeclavi, lehce se zranilo šest lidí. Policisté v Praze dnes zhruba půl hodiny po poledni uzavřeli tunelový komplex Blanka v obou směrech kvůli požáru osobního automobilu."/>
  </head>
  <body>
    <article>
      <h1>Nehodu autobusu u Nové Vsi nepřežila učitelka, další boural u Břeclavi</h1>
      <address><time datetime="2019-11-14T14:39:00+00:00">14 Nov 2019, 14:39</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Při nehodě nákladního auta a autobusu se školáky u Nové Vsi na Mělnicku se zranilo 11 lidí a zemřela učitelka. Lehce zraněných je devět dětí a druhá učitelka, řidič autobusu je zraněný vážně. K další nehodě autobusu došlo dnes před 6:00 u Břeclavi, lehce se zranilo šest lidí. Policisté v Praze dnes zhruba půl hodiny po poledni uzavřeli tunelový komplex Blanka v obou směrech kvůli požáru osobního automobilu.</p>
      <slideshow>
        <figure>
          <img src="https://i3.cn.cz/6/1573748125_P201911140974901.jpg"/>
        </figure>
        <figure>
          <img src="https://i3.cn.cz/6/1573748106_P201911140974401.jpg"/>
        </figure>
        <figure>
          <img src="https://i3.cn.cz/6/1573739809_P201911140798501.jpg"/>
        </figure>
        <figure>
          <img src="https://i3.cn.cz/6/1573739614_P201911140793701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <h3>Autobus u Nové Vsi narazil do nákladního auta, zemřela učitelka</h3>
      <p>Při nehodě nákladního auta a autobusu se školáky u Nové Vsi na Mělnicku dnes zemřela jedna žena a 11 lidí, převážně dětí, se zranilo. Mrtvou je učitelka z autobusu. Lehce zraněno bylo devět dětí a druhá učitelka, řidič autobusu je zraněný vážně. Silnice I/16 zůstala zhruba šest hodin v úseku mezi kilometry 31 a 41 zavřená v obou směrech, provoz v místě byl obnoven po 20:00, plyne z údajů na webu policie. ČTK to řekly policejní mluvčí Markéta Johnová a mluvčí středočeské záchranky Petra Effenbergerová.</p>
      <p>Nehoda, při níž autobus naboural zezadu do naloženého nákladního vozu, se stala kousek od kruhového objezdu, kde se sjíždí na teplickou dálnici D8. Řidič autobusu zůstal po havárii ve voze zaklíněný, s jeho vyproštěním pomáhali hasiči. Dechová zkouška neukázala přítomnost alkoholu. "Příčinu a další okolnosti nehody policisté vyšetřují," uvedla Johnová.</p>
      <p>Podle informací ČTK byly v autobusu děti starší deseti let, které se vracely ze školního výletu. Česká televize uvedla, že v autobuse jelo 45 školáků z exkurze do Lidic. Informaci, z jaké školy studenti byli, policie nebude sdělovat, řekla ČTK policejní mluvčí Lucie Nováková.</p>
      <p>Ve směru na Velvary i ve směru na Mělník se na silnici odpoledne tvořily kolony, na místě pokračovalo odstraňování nabouraných vozů a úklid.</p>
      <p>Učitelka, která zemřela, seděla na předním sedadle. "Přivolaný lékař na místě konstatoval smrt, její zranění byla neslučitelná se životem," uvedla Effenbergerová. Řidič byl s vážnými zraněním po nezbytné péči převezen do pražské vinohradské nemocnice. Děti měly podle mluvčí záchranky převážně pohmožděniny a lehčí poranění, po ošetření na místě byly přepraveny do pražských nemocnic Motol, Bulovka a v Krči. Druhou pedagožku s lehkými zraněními převezli záchranáři též do nemocnice. Na místě zasahovalo pět posádek záchranářů a k tomu ještě lékař.</p>
      <p>Autobus podle nápisu na karoserii zřejmě patří společnosti Zeas Lysice, vyjádření společnosti se dnes ČTK nepodařilo získat.</p>
      <p>Nehoda autobusu se dnes stala také u Břeclavi. Při srážce autobusu, dodávky s návěsem a osobního auta se tam lehce zranilo šest lidí. Ve středu Slovenskem otřásla závažná nehoda autobusu, v němž cestovali hlavně školáci, s kamionem u Nitry, při níž zemřelo 12 lidí, z toho nejméně čtyři nezletilí.</p>
      <p>Podle statistik dopravní policie loni při nehodách autobusů v Česku zemřeli dva cestující a jeden řidič. Dalších 859 lidí utrpělo zranění.</p>
      <h3>U Břeclavi se srazil autobus s dvěma auty, šest zraněných</h3>
      <p>Při nehodě autobusu, dodávky s návěsem a osobního auta u Břeclavi se dnes před 6:00 lehce zranilo šest lidí. Pět z nich byli cestující z linkového autobusu. ČTK to řekli mluvčí hasičů, policistů i záchranářů. Silnice I/55 byla v místě asi pět hodin uzavřená, poté se ještě asi čtyři hodiny jezdilo kyvadlově jedním jízdním pruhem. Vážné dopravní problémy nenastaly.</p>
      <p>Video: U Břeclavi se srazil autobus s dvěma auty, šest zraněných</p>
      <figure>
        <video src="https://i3.cn.cz/video/1573739657__breclav-nehoda.mp4"/>
      </figure>
      <p>14.11.2019, 14:00, autor: ČTK/Václav Šálek, zdroj: ČTK</p>
      <p>"Dodávka vezla na návěsu domácí bazén. Náklad se rozkmital a dodávka bokem narazila do linkového autobusu, který jel v protisměru od Břeclavi na Hodonín. Do návěsu dodávky pak následně narazil ještě osobní automobil," uvedla břeclavská policejní mluvčí Kamila Haraštová.</p>
      <p>Hasiči museli na místě pomáhat cestujícím a řidiči vystoupit z autobusu, protože nehoda se stala na silničním mostě přes železniční trať. "Vzhledem k tomu, že autobus stojí prakticky na mostě, museli hasiči vysadit několik jeho oken, aby pasažéry vytáhli ven z autobusu," uvedl mluvčí hasičů Petr Příkaský.</p>
      <p>Záchranáři na místě ošetřili šest lehce zraněných, byli mezi nimi řidič a cestující z autobusu a řidič osobního auta. "Poskytli jsme všem šesti pacientům přednemocniční péči a pět z nich převezli do břeclavské nemocnice k následnému ošetření, jednu lehce zraněnou ženu jsme ponechali na místě," uvedla mluvčí záchranářů Michaela Bothová.</p>
      <p>Silnice byla v místě nehody asi pět hodin uzavřená, zhruba od 11:00 se místem projíždělo kyvadlově. Na místě zůstával havarovaný autobus a čekal na odtah. Plně průjezdná byla silnice před 16:00.</p>
      <p>Požár automobilu na hodinu uzavřel tunel Blanka</p>
      <p>Policisté v Praze dnes zhruba půl hodiny po poledni uzavřeli tunelový komplex Blanka v obou směrech kvůli požáru osobního automobilu. Oheň v Dejvickém tunelu likvidovalo několik jednotek hasičů. Požár vznikl s největší pravděpodobností kvůli technické závadě na vozidle, informovala policie na <a href="https://twitter.com/PolicieCZ">twitteru</a>. Asi po hodině byl provoz plně obnoven.</p>
      <p>Hasiči uvedli, že k požáru vyjelo pět jednotek, dvě jako záloha. Oheň rychle dostali pod kontrolu, zasahovali v dýchací technice. Tunel se odvětrával pomocí automatického systému.</p>
      <p>Šestikilometrový tunelový komplex je součástí městského okruhu Prahy, motoristům slouží od září 2015. Denně třemi tunely, které jej tvoří, projede na 80.000 aut.</p>
    </article>
  </body>
</html>