<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nacrada-pozaplanovo-perevirit-newsone-329659_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T14:45:00+00:00"/>
    <meta property="og:title" content="Нацрада позапланово перевірить NewsOne"/>
    <meta property="og:description" content="У передачі із ведучим Русланом Коцабою звучали висловлювання з ознаками розпалювання ворожнечі."/>
  </head>
  <body>
    <article>
      <h1>Нацрада позапланово перевірить NewsOne</h1>
      <h2>У передачі із ведучим Русланом Коцабою звучали висловлювання з ознаками розпалювання ворожнечі.</h2>
      <address>
        <time datetime="2019-11-14T14:45:00+00:00">14 Nov 2019, 14:45</time>
      </address>
      <p>Нацрада з питань телебачення і радіомовлення призначила позапланову перевірку компанії "Новини 24 години" (NewsOne) після моніторингу, який провели 5 листопада. Про це повідомляє у четвер пресслужба регулятора. </p>
      <p>Вказується, що 5 листопада в ефірі телеканалу зафіксували трансляцію передачі "Я так думаю" із ведучим <a href="https://dt.ua/UKRAINE/apelyaciyniy-sud-vipravdav-zhurnalista-kocabu-279121_.html"><b>Русланом Коцабою</b></a>. У Нацраді зазначають, що там звучали висловлювання, які мають ознаки порушення мовником законів "Про інформацію" і "Про телебачення і радіомовлення".</p>
      <p>Йдеться, зокрема, про те, що інформація не може бути використана для закликів до повалення конституційного ладу, порушення територіальної цілісності України, пропаганди війни, насильства, жорстокості, розпалювання міжетнічної, расової, релігійної ворожнечі, вчинення терактів, посягання на права і свободи людини. Також не допускається трансляції телепередач, що популяризують або пропагують органи держави-агресора та їхні дії, виправдовують чи визнають правомірною окупацію території України.</p>
      <p>В ефірі звучали наступні заяви: "… незаконне збагачення і було метою оцих "євромайданівських бариг". А не якесь там примарне європейське майбутнє, НАТО, Євросоюз тощо. Відповідно повсталий Донбас спробували упокорити з допомогою танків та авіаційних бомб. Це правда, її нема куди діти. Вона мусить бути озвучена, саме тут, на рівні київському київська влада має визнати, що використання збройних сил проти мирного населення є злочином, на який не поширюються терміни давності".</p>
      <p>За результатами перевірки буде ухвалено відповідне рішення щодо телеканалу.</p>
      <p>Нагадаємо, 14 червня стало відомо, що близький до Віктора Медведчука народний депутат <b><a href="https://dt.ua/ECONOMICS/taras-kozak-stav-oficiynim-vlasnikom-telekanalu-zik-314569_.html">Тарас Козак придбав телеканал ZIK</a></b>, який раніше належав президенту ФК "Карпати" Петру Димінському. У 2018 році Козак став власником телеканалів <b><a href="https://dt.ua/UKRAINE/newsone-kupiv-davniy-soratnik-medvedchuka-taras-kozak-290239_.html">NewsOne</a></b> і <b><a href="https://dt.ua/UKRAINE/telekanal-112-ukrayina-kupiv-viktor-medvedchuk-zmi-286119_.html">"112. Україна"</a></b>. Ці медиактивы об'єднали в медіахолдинг, який очолив медіапродюсер з РФ Олексій Семенов.</p>
      <p>У липні <b><a href="https://dt.ua/WORLD/propagandisti-z-rf-i-telekanal-medvedchuka-anonsuvali-telemist-treba-pogovoriti-316739_.html">NewsOne анонсував телеміст "Треба поговорити" з російським пропагандистським каналом "Росія 24"</a></b>. Після реакції СБУ і протестних акцій телеміст скасували.</p>
      <p>У жовтні минулого року Верховна Рада рекомендувала РНБО <b><a href="https://dt.ua/POLITICS/rada-prosit-rnbo-vvesti-sankciyi-proti-zasnovnikiv-telekanaliv-112-ukrayina-i-newsone-290113_.html">ввести санкції проти компаній, що входять до структури власності телеканалів "112 Україна" і NewsOne</a></b>, однак це так і не було реалізовано.</p>
      <p>Про проблеми інформаційної безпеки України читайте у матеріалі Володимира Кравченка і Тетяни Силіної <a href="https://dt.ua/internal/zamist-rozmov-iz-televizorom-328212_.html"><b>"Замість розмов із телевізором"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>