<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547338.html/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%DB%8C%D8%B1-%DB%8C%D8%A7-%D8%B2%D9%88%D8%AF-%D8%AF%D8%A7%D8%B1%D8%AF--%D8%B3%D9%88%D8%AE%D8%AA-%D9%88-%D8%B3%D9%88%D8%B2-%D9%86%D8%AF%D8%A7%D8%B1%D8%AF--%D9%85%DB%8C-%D8%AE%D9%88%D8%A7%D9%87%D9%86%D8%AF-%D8%B9%D9%86%D8%A7%D8%B5%D8%B1-%D9%88%D8%A7%D8%A8%D8%B3%D8%AA%D9%87-%D9%88-%D8%B6%D8%AF%D8%A7%D9%86%D9%82%D9%84%D8%A7%D8%A8-%D8%B1%D8%A7-%D9%88%D8%A7%D8%B1%D8%AF-%D9%85%D8%AC%D9%84%D8%B3-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T14:45:00+00:00"/>
    <meta property="og:title" content="برخورد با مفسدان اقتصادی دیر یا زود دارد، سوخت و سوز ندارد/ می‌خواهند عناصر وابسته و ضدانقلاب را وارد مجلس کنند"/>
    <meta property="og:description" content="رئیس سازمان اطلاعات سپاه پاسداران گفت: ما مفسدان اقتصادی را به کشور بازمی گردانیم و بدانید که مقابله با مفسدان اقتصادی، دیر و زود دارد اما سوخت و سوز ندارد ."/>
  </head>
  <body>
    <article>
      <h1>برخورد با مفسدان اقتصادی دیر یا زود دارد، سوخت و سوز ندارد/ می‌خواهند عناصر وابسته و ضدانقلاب را وارد مجلس کنند</h1>
      <h2>حجت الاسلام طائب:</h2>
      <address>
        <time datetime="2019-11-14T14:45:00+00:00">14 Nov 2019, 14:45</time>
      </address>
      <p>رئیس سازمان اطلاعات سپاه پاسداران گفت: ما مفسدان اقتصادی را به کشور بازمی گردانیم و بدانید که مقابله با مفسدان اقتصادی، دیر و زود دارد اما سوخت و سوز ندارد .</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از پایگاه اطلاع رسانی شورای نگهبان، حجت الاسلام حسین طائب رئیس سازمان اطلاعات سپاه پاسداران انقلاب اسلامی، صبح امروز پنج شنبه (23 آبان 98) طی سخنانی در همایش سراسری هیات های نظارت بر انتخابات مجلس، با بیان اینکه وضعیت انقلاب اسلامی را وضعیت پیش رونده و در حال حرکت به سمت قله ها دانست و اظهار داشت: آمریکا و اسرائیل می خواهند مانع از قدرت یابی نظام اسلامی شوند و برای ایجاد این مانع، هر کاری از دست شان بربیاید، انجام می دهند اما تاکنون موفق نبوده و بعد از این نیز موفق نخواهند بود.</p>
      <p>وی در تحلیل وضعیت کنونی، طرح آمریکا و غرب برای مقابله با انقلاب اسلامی را تشریح کرد و گفت: آمریکایی ها با گذاره های مختلفی با انقلاب اسلامی مواجهه داشته اند؛ ابتدا قدرت سخت و نرم مطرح بود اما از سال 2005 ادبیات جدیدی در مسائل امنیتی شکل گرفت و عنوان "قدرت هوشمند" و "تهدید هوشمند" وارد ادبیات امنیتی شد که این قدرت هوشمند در مواجهه با انقلاب اسلامی به کار برده شده است.</p>
      <p>رئیس سازمان اطلاعات سپاه در ادامه سخنانش، گزاره های مختلف قدرت هوشمند را تشریح کرد.</p>
      <p>رئیس سازمان اطلاعات سپاه، هدف نهایی آمریکا و غرب، کشاندن ایران به پای میز مذاکره برای امضای برجام های دفاعی و منطقه ای برای "تامین امنیت اسرائیل" اعلام کرد و گفت: جریان نفوذ یک جریان جدی است و ما وظیفه داریم در برابر جریان نفوذ، سد ایجاد کنیم چرا که آنها می خواهند عناصر وابسته به خود را وارد مجلس کنند و ما وظیفه داریم مراقبت کنیم تا افراد ضدانقلاب و مفسد وارد مجلس نشوند.</p>
      <p>وی ادامه داد: در حال حاضر یکی از اقدامات جدی دشمن، شبکه سازی در حوزه سیاسی و نفوذ در بدنه نظام است، از این رو شورای نگهبان مسئول جلوگیری از ورود شبکه نفوذ به درون نظام است.</p>
      <p>حجت الاسلام طائب در بخش دیگری از سخنانش به موضوع انتخابات اسفند ماه پرداخت و با بیان اینکه هجمه دشمن به شورای نگهبان در نظارت استصوابی و نظارت متمرکز شده است، گفت: امروز کشور ما در کانال امنیت کامل قرار دارد و احساس مردم نسبت به انقلاب احساس غرور است و احساس فساد به احساس مبارزه با فساد تبدیل شده است و دشمن این را نمی خواهد لذا قصد دارد که این فضا را از بین ببرد.</p>
      <p>وی افزود: هدف ما این است که انتخابات در کمال امنیت، صحت و سلامت و با حضور حداکثری مردم برگزار شده و مجلسی در طراز گام دوم انقلاب اسلامی شکل بگیرد</p>
      <p>رئیس سازمان اطلاعات سپاه خاطر نشان کرد: دشمن تلاش می کند که مشارکت را از طریق ناامیدی مردم، کاهش دهد تا نتیجتاً، مجلسی در طراز انقلاب اسلامی شکل نگیرد. اما قطعا موفق نخواهند شد اما باید مراقبت های لازم هم انجام شود تا ضدانقلاب و عوامل نفوذی وارد مجلس نشوند و این هم به همت شورای نگهبان ان شالله محققخواهد شد البته حتما باید دقت لازم هم صورت گیرد که حق الناس ضایع نشود.</p>
      <p>حجت الاسلام طائب در بخش پایانی سخنانش اشاره ای هم به ماجرای دستگیری مفسدان اقتصادی داشت و گفت: ما مفسدان اقتصادی را به کشور بازمی گردانیم و بدانید که مقابله با مفسدان اقتصادی، دیر و زود دارد اما سوخت و سوز ندارد .</p>
    </article>
  </body>
</html>