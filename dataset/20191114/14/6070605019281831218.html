<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/escriptor-Behrouz-Boochani-alliberat-Manus_0_2343965712.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T14:59:04+00:00"/>
    <meta property="og:title" content="Austràlia allibera el refugiat que va denunciar en un llibre la repressió del govern contra els immigrants"/>
    <meta property="og:description" content="Behrouz Boochani va obtenir el premi literari més prestigiós del país amb aquesta obra"/>
  </head>
  <body>
    <article>
      <h1>Austràlia allibera el refugiat que va denunciar en un llibre la repressió del govern contra els immigrants</h1>
      <h2>Behrouz Boochani va obtenir el premi literari més prestigiós del país amb aquesta obra</h2>
      <address>
        <time datetime="2019-11-14T14:59:04+00:00">14 Nov 2019, 14:59</time>
      </address>
      <p>Austràlia ha alliberat aquest dijous un refugiat kurd que s'ha fet famós amb un llibre en què denuncia les dures condicions de confinament a les quals el govern d'aquest país sotmet els refugiats. L'obra fins i tot havia estat guardonada amb <a href="https://www.ara.cat/internacional/refugiat-paries-premi-literari-Australia_0_2172982733.html">el premi literari més prestigiós d'Austràlia a principis d'aquest any.</a> Behrouz Boochani ha quedat lliure per primera vegada després de set anys confinat a l'illa de Manus, on <a href="https://www.ara.cat/internacional/solucio-Pacific-tancar-demandants-remotes_0_1551445008.html"> hi ha un dels centres on el govern australià reté aquells immigrants que arriben per mar i sense papers</a>, en un règim que es pot perpetuar indefinidament.</p>
      <p>Boochani ha aterrat aquest dijous a Nova Zelanda, on Amnistia Internacional l'ha rebut a l'aeroport d'Auckland. L'escriptor hi ha viatjat per participar en el certamen literari de Christchurch, i la seva arribada ha sigut l'últim capítol d'un periple que ha durat 38 hores des que ha abandonat el centre de retenció de Manus. Boochani ha viatjat primer a les Filipines, on ha hagut de passar diversos controls d'immigració, abans d'aterrar a Nova Zelanda, on té visat per estar-se un mes.</p>
      <p>"No penso tornar mai més a aquell lloc", ha dit a periodistes del diari britànic <i>The Guardian</i>, poc després d'abandonar Papua Nova Guinea. "Només vull ser lliure del sistema, del procés, vull ser en algun lloc on sigui una persona, no només un número, no només un refugiat". </p>
      <p>Golriz Ghahraman, diputada del Partit Verd neozelandès i refugiada iraniana, ha difós per les xarxes socials una fotografia de l'arribada de Boochani.</p>
      <figure>
        <iframe data-src="https://twitter.com/golrizghahraman/status/1194916128063049729?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Durant els seus anys de confinament a Manus, Boochani ha mantingut viva la seva identitat de periodista, s'ha convertit en activista i ha denunciat els abusos que pateixen els que, com ell, són confinats a les illes de Manus, Nauru i Christmas, sense expectatives d'arribar mai a terra ferma.</p>
      <figure>
        <img src="https://www.ara.cat/2019/02/02/internacional/Behrouz-Boocchani-periodista-prestigios-Australia_2172992729_60125484_117x66.jpg"/>
      </figure>
      <p>
        <a href="https://www.ara.cat/internacional/refugiat-paries-premi-literari-Australia_0_2172982733.html">Un refugiat a l’illa dels pàries obté el gran premi literari d’Austràlia</a>
      </p>
      <p>El seu llibre, <i> Sense amics, només les muntanyes: escrivint des de la presó de Manus, </i>que va guanyar el primer premi literari al certamen Premier de Victòria, és una crònica de la vida al camp de retenció. Boochani hi parla d'abusos indiscriminats dels guardians de Manus, de violència i assassinats, i de falta de respecte pels drets humans més bàsics. El va escriure a base de missatges de WhatsApp, enviant una frase cada dia.</p>
      <p>L'alliberament de Boochani, facilitat en part per Amnistia Internacional, s'ha produït en el marc d'un acord de reubicació de refugiats entre els Estats Units i Austràlia, un acord firmat per l'expresident Obama cap al final de la seva legislatura. Això vol dir que, en principi, Boochani té els Estats Units com a destí final. Aquest acord, que preveu la reubicació de 1.250 refugiats, està en risc de desaparèixer des de l'arribada de Donald Trump a la Casa Blanca.</p>
      <p>Behrouz Boochani va arribar a Austràlia l'any 2013, entrant per l'illa de Christmas, prop de Jakarta. Immediatament va ser transferit al camp de Manus, on s'ha estat 2.269 dies. Nascut a l'Iran, el periodista havia patit persecucions al seu país per la seva defensa pública de la independència del Kurdistan.   </p>
      <p> </p>
    </article>
  </body>
</html>