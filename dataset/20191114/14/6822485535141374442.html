<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823056.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T14:12:00+00:00"/>
    <meta property="og:title" content="تهرانی‌ها از ترددهای غیرضرور خودداری کنند"/>
    <meta property="og:description" content="به گزارش فارس، عباس شاهسونی، رئیس گروه سلامت هوا و تغییر اقلیم مرکز سلامت محیط و کار وزارت بهداشت با توجه به میانگین شاخص کیفی هوای تهران به عدد ۱۴۹ گفت: به نوعی هوای تهران برای تمام گروه‌ها ناسالم است و این عدد شاخص طی هفته گذشته و این هفته بالاترین عدد شاخص بوده است."/>
  </head>
  <body>
    <article>
      <h1>تهرانی‌ها از ترددهای غیرضرور خودداری کنند</h1>
      <address>
        <time datetime="2019-11-14T14:12:00+00:00">14 Nov 2019, 14:12</time>
      </address>
      <p>رئیس گروه سلامت هوا و تغییر اقلیم مرکز سلامت محیط و کار وزارت بهداشت گفت: با توجه به تعطیلات آخر هفته مردم فعالیت‌های ورزشی را تا حد امکان کاهش دهند و از ترددهای غیرضرور خودداری کنند.</p>
      <p>به گزارش فارس، عباس شاهسونی، رئیس گروه سلامت هوا و تغییر اقلیم مرکز سلامت محیط و کار وزارت بهداشت با توجه به میانگین شاخص کیفی هوای تهران به عدد ۱۴۹ گفت: به نوعی هوای تهران برای تمام گروه‌ها ناسالم است و این عدد شاخص طی هفته گذشته و این هفته بالاترین عدد شاخص بوده است.</p>
      <p>رئیس گروه سلامت هوا و تغییر اقلیم مرکز سلامت محیط و کار وزارت بهداشت گفت: طبق پیش بینی‌های سازمان هواشناسی این وضعیت تا فردا ادامه خواهد داشت.</p>
      <p>شاهسونی در ادامه توصیه کرد: کسانی که به بیماری‌های قلبی و ریوی مبتلا هستند و کودکان و سالمندان، زنان باردار و همچنین کسانی که بیماری‌های زمینه‌ای دارند از فعالیت‌های طولانی و سنگین خارج از منزل خودداری کنند و سایر افراد نیز فعالیت‌های طولانی و سنگین خارج از منزل را تا حد امکان کاهش بدهند.</p>
      <p>وی ادامه داد: با توجه به تعطیلات آخر هفته مردم فعالیت‌های ورزشی را تا حد امکان کاهش بدهند و یا در فضای بسته ورزش کنند.</p>
      <p>شاهسونی با بیان اینکه والدین کودکانشان را در این روزها به بوستان‌ها نبرند گفت: شاخص کیفی هوا برای این گروه ناسالم است و افرادی که مجبورند در خارج از منزل فعالیت کنند از ماسک‌های مخصوص P۲ یا N۹۵ استفاده کنند.</p>
      <p> وی گفت: به هر حال هوای تهران ناسالم است و در ۱۳ منطقه از شهر تهران شاخص کیفیت هوا برای تمام گروه‌ها ناسالم است در حالی که در یکی از مناطق شهر تهران شاخص کیفی هوا به عدد ۱۸۷ رسیده است. </p>
    </article>
  </body>
</html>