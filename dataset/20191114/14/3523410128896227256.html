<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639997/%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%B3%D8%AF%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D9%88%D8%B1%D9%88%D8%AF-%D8%B4%D8%A8%DA%A9%D9%87-%D9%86%D9%81%D9%88%D8%B0-%D8%A8%D9%87-%D8%AF%D8%B1%D9%88%D9%86-%D9%86%D8%B8%D8%A7%D9%85-%D8%A7%D8%B3%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%B3%D9%BE%D8%A7%D9%87-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D9%81%D8%B1%D8%A7%D8%B1%DB%8C-%D8%B1%D8%A7-%D8%A8%D9%87-%DA%A9%D8%B4%D9%88%D8%B1-%D8%A8%D8%A7%D8%B2%D9%85%DB%8C%DA%AF%D8%B1%D8%AF%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T14:45:00+00:00"/>
    <meta property="og:title" content="شورای نگهبان سدی در برابر ورود شبکه نفوذ به درون نظام است/ اطلاعات سپاه مفسدان اقتصادی فراری را به کشور بازمیگرداند"/>
    <meta property="og:description" content="رئیس سازمان اطلاعات سپاه تاکید کرد: جریان نفوذ به دنبال وارد کردن عناصر خود به مجلس است که البته شورای نگهبان و اطلاعات سپاه مراقب هستند و نمی‌گذارند چنین اتفاقی بیافتد."/>
  </head>
  <body>
    <article>
      <h1>
        <a href="https://www.bultannews.com/fa/news/639997/%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%B3%D8%AF%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D9%88%D8%B1%D9%88%D8%AF-%D8%B4%D8%A8%DA%A9%D9%87-%D9%86%D9%81%D9%88%D8%B0-%D8%A8%D9%87-%D8%AF%D8%B1%D9%88%D9%86-%D9%86%D8%B8%D8%A7%D9%85-%D8%A7%D8%B3%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%B3%D9%BE%D8%A7%D9%87-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D9%81%D8%B1%D8%A7%D8%B1%DB%8C-%D8%B1%D8%A7-%D8%A8%D9%87-%DA%A9%D8%B4%D9%88%D8%B1-%D8%A8%D8%A7%D8%B2%D9%85%DB%8C%DA%AF%D8%B1%D8%AF%D8%A7%D9%86%D8%AF">شورای نگهبان سدی در برابر ورود شبکه نفوذ به درون نظام است/ اطلاعات سپاه مفسدان اقتصادی فراری را به کشور بازمیگرداند</a>
      </h1>
      <h2>رئیس سازمان اطلاعات سپاه تاکید کرد: جریان نفوذ به دنبال وارد کردن عناصر خود به مجلس است که البته شورای نگهبان و اطلاعات سپاه مراقب هستند و نمی‌گذارند چنین اتفاقی بیافتد.</h2>
      <address><time datetime="2019-11-14T14:45:00+00:00">14 Nov 2019, 14:45</time> by <a rel="author">بولتن نیوز | bultannews.com</a></address>
      <p><b>گروه سیاسی:</b> رئیس سازمان اطلاعات سپاه تاکید کرد: جریان نفوذ به دنبال وارد کردن عناصر خود به مجلس است که البته شورای نگهبان و اطلاعات سپاه مراقب هستند و نمی‌گذارند چنین اتفاقی بیافتد.</p>
      <p>به گزارش <a href="https://www.bultannews.com/">بولتن نیوز</a> به نقل از  پایگاه اطلاع‌رسانی شورای نگهبان، حجت‌الاسلام حسین طائب رئیس سازمان اطلاعات <b>سپاه پاسداران</b> انقلاب اسلامی، صبح امروز پنج‌شنبه (۲۳ آبان ۹۸) طی سخنانی در همایش سراسری هیأت‌های نظارت بر انتخابات مجلس که مشهد مقدس در حال برگزاری است، با بیان اینکه وضعیت انقلاب اسلامی، وضعیت پیش‌رونده و در حال حرکت به سمت قله‌هاست، اظهار داشت: آمریکا و اسرائیل می‌خواهند مانع از قدرت‌یابی نظام اسلامی شوند و برای ایجاد این مانع، هر کاری از دستشان بربیاید، انجام می‌دهند، اما تاکنون موفق نبوده و بعد از این نیز موفق نخواهند بود.<br/><br/><b>آمریکا «قدرت و تهدید هوشمند» را در مواجهه با انقلاب اسلامی به کار برده است</b></p>
      <p>وی در تحلیل وضعیت کنونی، طرح آمریکا و غرب برای مقابله با انقلاب اسلامی را تشریح کرد و گفت: آمریکایی‌ها با گذاره‌های مختلفی با انقلاب اسلامی مواجهه داشته‌اند؛ ابتدا قدرت سخت و نرم مطرح بود، اما از سال ۲۰۰۵ ادبیات جدیدی در مسائل امنیتی شکل گرفت و عنوان «قدرت هوشمند» و «تهدید هوشمند» وارد ادبیات امنیتی شد که این قدرت هوشمند در مواجهه با انقلاب اسلامی به کار برده شده است.</p>
      <p>رئیس سازمان اطلاعات سپاه در ادامه سخنانش، گزاره‌های مختلف قدرت هوشمند را تشریح کرد.</p>
      <p>
        <b>جریان نفوذ به دنبال وارد کردن عناصر خود به مجلس است؛ البته اطلاعات سپاه مراقب است</b>
      </p>
      <p>رئیس سازمان اطلاعات سپاه، هدف نهایی آمریکا و غرب، کشاندن ایران به پای میز مذاکره برای امضای برجام‌های دفاعی و منطقه‌ای برای «تأمین امنیت اسرائیل» اعلام کرد و گفت: جریان نفوذ یک جریان جدی است و ما وظیفه داریم در برابر جریان نفوذ، سد ایجاد کنیم چرا که آن‌ها می‌خواهند عناصر وابسته به خود را وارد مجلس کنند و ما وظیفه داریم مراقبت کنیم تا افراد ضدانقلاب و مفسد وارد مجلس نشوند.<br/><br/><b>شورای نگهبان مسئول جلوگیری از ورود شبکه نفوذ به درون نظام است</b></p>
      <p>وی ادامه داد: در حال حاضر یکی از اقدامات جدی دشمن، شبکه‌سازی در حوزه سیاسی و نفوذ در بدنه نظام است، از این‌رو شورای نگهبان مسئول جلوگیری از ورود شبکه نفوذ به درون نظام است.</p>
      <p>هجمه دشمن بر روی نظارت شورای نگهبان متمرکز شده است</p>
      <p>حجت‌الاسلام طائب در بخش دیگری از سخنانش به موضوع انتخابات اسفند ماه پرداخت و با بیان اینکه هجمه دشمن به شورای نگهبان در نظارت استصوابی و نظارت متمرکز شده است، گفت: امروز کشور ما در کانال امنیت کامل قرار دارد و احساس مردم نسبت به انقلاب احساس غرور است و احساس فساد به احساس مبارزه با فساد تبدیل شده است و دشمن این را نمی‌خواهد لذا قصد دارد که این فضا را از بین ببرد.</p>
      <p>
        <b>هدف ما، برگزاری انتخابات در کمال امنیت، صحت و سلامت است</b>
      </p>
      <p>وی افزود: هدف ما این است که انتخابات در کمال امنیت، صحت و سلامت و با حضور حداکثری مردم برگزار شود و مجلسی در طراز گام دوم انقلاب اسلامی شکل بگیرد.</p>
      <p>
        <b>در انتخابات باید دقت لازم صورت گیرد تا حق‌الناسی ضایع نشود</b>
      </p>
      <p>رئیس سازمان اطلاعات سپاه خاطرنشان کرد: دشمن تلاش می‌کند که مشارکت را از طریق ناامیدی مردم، کاهش دهد تا نتیجتاً، مجلسی در طراز انقلاب اسلامی شکل نگیرد، ولی قطعاً موفق نخواهند شد، اما باید مراقبت‌های لازم هم انجام شود تا ضدانقلاب و عوامل نفوذی وارد مجلس نشوند و این هم به همت شورای نگهبان ان‌شالله محقق خواهد شد البته حتماً باید دقت لازم هم صورت گیرد که حق‌الناس ضایع نشود.</p>
      <p>
        <b>** اطلاعات سپاه مفسدان اقتصادی را به کشور بازمی‌گرداند</b>
      </p>
      <p>حجت‌الاسلام طائب در بخش پایانی سخنانش اشاره‌ای هم به ماجرای دستگیری مفسدان اقتصادی داشت و گفت: ما مفسدان اقتصادی را به کشور بازمی‌گردانیم و بدانید که مقابله با مفسدان اقتصادی، دیر و زود دارد، اما سوخت و سوز ندارد.</p>
      <p>انتهای پیام/</p>
    </article>
  </body>
</html>