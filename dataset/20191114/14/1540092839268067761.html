<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197367/syriza-gia-dimosieyma-ft-o-mitsotakis-epelexe-na-kryftei-alla-ta-epiteygmata-toy-xeperasan-ta-synora"/>
    <meta property="og:site_name" content="CNN.gr"/>
    <meta property="article:published_time" content="2019-11-14T14:44:29+00:00"/>
    <meta property="og:title" content="ΣΥΡΙΖΑ για δημοσίευμα FT:O Mητσοτάκης επέλεξε να κρυφτεί αλλά τα επιτεύγματά του ξεπέρασαν τα σύνορα"/>
    <meta property="og:description" content="Σφοδρή επίθεση εναντίον του Κυριάκου Μητσοτάκη εξαπολύει ο ΣΥΡΙΖΑ , με αφορμή δημοσίευμα της οικονομικής εφημερίδας Financial Times που κάνει λόγο για «δώρα..."/>
  </head>
  <body>
    <article>
      <h1>ΣΥΡΙΖΑ για δημοσίευμα FT:O Mητσοτάκης επέλεξε να κρυφτεί αλλά τα επιτεύγματά του ξεπέρασαν τα σύνορα</h1>
      <h2>Σφοδρή επίθεση εναντίον του Κυριάκου Μητσοτάκη εξαπολύει ο ΣΥΡΙΖΑ, με αφορμή δημοσίευμα της οικονομικής εφημερίδας Financial Times που κάνει λόγο για «δώρα σε τραπεζίτες» και «υπόδικους για ξέπλυμα χρήματος».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:44 , 14 November 2019 - 16:55</p>
      <p>«Ο κ. Μητσοτάκης επέλεξε να <b>κρυφτεί και να μην έρθει στην Ώρα του Πρωθυπουργού</b> για να απαντήσει στον Αλέξη Τσίπρα για τα <b>δώρα σε τραπεζίτες</b> και τις διευκολύνσεις σε όσους ερευνώνται για ξέπλυμα μαύρου χρήματος. Ωστόσο, τα επιτεύγματά του ξεπέρασαν ήδη τα σύνορα και κοσμούν μέχρι και τους Financial Times» αναφέρει δηκτικά η ανακοίνωση του ΣΥΡΙΖΑ, και συμπληρώνει:</p>
      <p>«Οι FT σε εκτενές ρεπορτάζ τους στηλιτεύουν τις αλλαγές της κυβέρνησης στον Ποινικό Κώδικα και την κατηγορούν ότι “κάνει βήματα πίσω στην καταπολέμηση της διαφθοράς και το ξέπλυμα μαύρου χρήματος”, ενώ προσθέτουν ότι “ο Υπουργός κ. Τσιάρας δεν έδωσε νομική εξήγηση” για τις νομοθετικές αλλαγές και ότι “κερδισμένοι από την κίνηση αυτή είναι εφοπλιστές, επιχειρηματίες και πρώην τραπεζίτες που ελέγχονται για απιστία και νομιμοποίηση εσόδων από εγκληματική δραστηριότητα”. Σε αυτούς, ο κατά τα άλλα υπέρμαχος της νομιμότητας κ. Μητσοτάκης, επιστρέφει με νόμο <b>πάνω από 1 δισ. δεσμευμένα χρήματα</b> και την ίδια ώρα δεν τολμά να πάρει θέση για την <b>ασυλία</b> στους τραπεζίτες και για τα <b>θαλασσοδάνεια σε ΜΜΕ, ΝΔ και ΠΑΣΟΚ.</b> Ούτε φυσικά για τον περιβόητο νόμο περί ευθύνης υπουργών ώστε να μην μπορεί να παραγραφεί τυχόν αδίκημα της δωροδοκίας από υπουργούς. Λογικό λοιπόν να μην έρχεται στη Βουλή να απαντήσει».</p>
      <h3>Τι γράφει το δημοσίευμα</h3>
      <p>Η οικονομική εφημερίδα αναφέρεται εκτενώς στις<b> αλλαγές του Ποινικού Κώδικα</b>, που πήραν το «πράσινο φως» από τη Βουλή χτες.</p>
      <figure>
        <img src="https://cdn.cnngreece.gr/images/news/2019/11/14/Capture.PNG"/>
      </figure>
      <p>«Η τροπολογία του ποινικού κώδικα, που εγκρίθηκε αργά την Τετάρτη, προβλέπει πως άτομα ύποπτα για<b> εγκληματική απάτη και ξέπλυμα χρήματος θα ανακτούν περιουσιακά στοιχεία που είχαν “παγώσει” από τα δικαστήρια</b> εάν<b> δεν δικαστούν μέσα σε 18 μήνες</b>» τονίζει το δημοσίευμα, που παράλληλα υπογραμμίζει πως στην Ελλάδα μια τέτοια δίκη διαρκεί περίπου τρία έως πέντε χρόνια ενώ η διαδικασία της έφεσης αντίστοιχο χρονικό διάστημα.</p>
      <p>Μάλιστα, η εφημερίδα υπογραμμίζει πως:</p>
      <blockquote>«Η τροποποίηση, η οποία ήταν μέρος ενός νέου νόμου που επικαιροποιεί τον ποινικό κώδικα, έρχεται σε αντίθεση με τις διεθνείς πρακτικές κατά της νομιμοποίησης εσόδων από παράνομες δραστηριότητες, στις οποίες η Ελλάδα προσυπογράφει».</blockquote>
      <p>Σύμφωνα με τους οργανισμούς Financial Action Task Force και Greco, όλα τα χρηματικά ποσά αλλά και τα ακίνητα που δεσμεύονται θα πρέπει να <b>παραμένουν «παγωμένα» μέχρι να ολοκληρωθεί η δικαστική διερεύνηση.</b></p>
      <p>«Ο Κώστας Τσιάρας, υπουργός Δικαιοσύνης, κατέθεσε την τροπολογία την Πέμπτη το πρωί, μερικά λεπτά πριν ξεκινήσει η τελευταία συζήτηση για τον νέο νόμο, χωρίς να δώσει κάποια νομική εξήγηση γιατί η Ελλάδα αλλάζει την παλαιότερη τακτική της» γράφει το δημοσίευμα, και συμπληρώνει:</p>
      <blockquote>«Ο Αλέξης Τσίπρας, ο πρώην πρωθυπουργός και ηγέτης του αριστερού κόμματος αντιπολίτευσης ΣΥΡΙΖΑ, υπέβαλε γραπτή ερώτηση στον πρωθυπουργό για το θέμα. “Γιατί επιλέξατε να επιδείξετε την επιείκεια σε εγκληματίες με άσχημη θητεία σε υψηλό πολιτικό και οικονομικό περιβάλλον που<b> εκμεταλλεύτηκαν τη θέση τους κοντά στην εξουσία.</b> . . <b>για προσωπικό κέρδος;”</b> ρωτά ο κ. Τσίπρας».</blockquote>
      <p>«Ανάμεσα σε όσους θα επωφεληθούν από αυτή την κίνηση είναι μια<b> δωδεκάδα Έλληνες εφοπλιστές,</b> εξέχοντες επιχειρηματίες και πρώην τραπεζίτες υπό έρευνα για νομιμοποίηση εσόδων από παράνομες δραστηριότητες. Ενώ τα περιουσιακά τους στοιχεία ήταν π<b>αγωμένα τα τελευταία 2-7 χρόνια, </b>κανείς από τους κατηγορούμενους δεν εμφανίστηκε ποτέ στο δικαστήριο» γράφει επίσης η εφημερίδα.</p>
      <p>Παράλληλα, υπογραμμίζεται πως η εν λόγω κίνηση προκάλεσε την<b> έκπληξη δικηγόρων και δικαστών</b>, καθώς η Νέα Δημοκρατία υποσχέθηκε προεκλογικά ότι θα αυξήσει τα standard στο δικαστικό σύστημα.</p>
      <p>«Υπάρχει κάτι περισσότερο από ένα ζήτημα φήμης που διακυβεύεται εδώ. . . Η Ελλάδα είναι τώρα πιο πιθανό να <b>υποβαθμιστεί στους διεθνείς δείκτες για την επιχειρηματική δραστηριότητα,</b> με επιπτώσεις στο επενδυτικό ενδιαφέρον» δήλωσε στην εφημερίδα Αθηναίος δικηγόρος, που ζήτησε να μην κατονομαστεί.</p>
      <p>«Η τροπολογία απαιτεί την δημιουργία δικαστικών επιτροπών σε όλη την Ελλάδα για να εξετάσει σχεδόν<b> 900 υποθέσεων για ενδεχόμενη νομιμοποίηση εσόδων</b> από παράνομες δραστηριότητες εντός των επόμενων τριών μηνών και να αποφασίσει σε ποιες από αυτές δικαιολογείται η παράταση του παγώματος περιουσιακών στοιχείων για άλλους 18 μήνες» αναφέρει το ρεπορτάζ, και συμπληρώνει:</p>
      <p>«Υπάλληλος της ελληνικής υπηρεσίας καταπολέμησης της διαφθοράς και νομιμοποίησης εσόδων από παράνομες δραστηριότητες δήλωσε ότι το ο κύριος όγκος των περιουσιακών στοιχείων που έχουν παγώσει τα τελευταία τρία χρόνια, ανέρχεται στο<b> 1,02 δισ. ευρώ,</b> και θα πρέπει πιθανότατα να επιστραφούν. (…) Είναι απίθανο αυτές οι επιτροπές να είναι σε θέση να εντοπίσουν τα περιουσιακά στοιχεία τα οποία ήταν προϊόντα εγκληματικής δραστηριότητας, στο χρονικό διάστημα που δίνεται", δήλωσε ο αξιωματούχος. Από την πλευρά του αξιωματούχος της FATF (Financial Action Task Force) προειδοποίησε την περασμένη εβδομάδα: "Εάν μια χώρα περάσει έναν νόμο που απαιτεί τα περιουσιακά στοιχεία που σχετίζονται με τη νομιμοποίηση εσόδων από παράνομες δραστηριότητες ή την τρομοκρατία να αποδεσμευτούν αυτομάτως μετά από συγκεκριμένη περίοδο, αλλά πριν από μια οριστική δικαστική απόφαση. . .<b> τότε η FATF θα ανησυχεί περισσότερο</b>».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197391/se-exelixi-i-synantisi-mitsotaki-mporisof">Σε εξέλιξη η συνάντηση Μητσοτάκη - Μπορίσοφ</a>
        </li>
        <li>
          <a href="https://www.cnn.gr/news/politiki/story/197390/oloklirothike-i-synantisi-mitsotaki-zaef">Ολοκληρώθηκε η συνάντηση Μητσοτάκη - Ζάεφ</a>
        </li>
        <li>
          <a href="https://www.cnn.gr/news/politiki/story/197385/se-exelixi-i-synantisi-mitsotaki-zaef">Σε εξέλιξη η συνάντηση Μητσοτάκη - Ζάεφ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/6415/financial-times">FINANCIAL TIMES</a>
        </li>
        <li>
          <a href="https://www.cnn.gr/eidhseis/tag/12738/dimosieyma-ton-financial-times">ΔΗΜΟΣΙΕΥΜΑ ΤΩΝ FINANCIAL TIMES</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197390/snapshot/Capture.PNG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197377/snapshot/2756088.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197388/snapshot/Capture.PNG"/>
      </figure>
    </article>
  </body>
</html>