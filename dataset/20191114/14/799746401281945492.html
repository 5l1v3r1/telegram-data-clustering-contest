<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103053/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T14:53:02+00:00"/>
    <meta property="og:title" content="Парламент Німеччини підтримав обов'язкову вакцинацію дітей проти кору"/>
    <meta property="og:description" content="Минулого року в Німеччині було зареєстровано 543 випадки кору, до літа цього року вже було понад 400 випадків."/>
  </head>
  <body>
    <article>
      <h1>Парламент Німеччини підтримав обов'язкову вакцинацію дітей проти кору</h1>
      <address>
        <time datetime="2019-11-14T14:53:02+00:00">14 Nov 2019, 14:53</time>
      </address>
      <p>Парламент Німеччини затвердив закон, який зобов'язує робити щеплення проти кору дітям, які відвідують дитячий садок та початкову школу.</p>
      <p>Про це повідомляє "Європейська правда" із посиланням на <a href="https://www.politico.eu/">Politico</a>.</p>
      <p>Батькам та школам, які відмовляються виконувати вимоги законодавства, загрожують штрафи до 2500 євро.</p>
      <p>Міністр охорони здоров'я Єнс Шпан, який запропонував закон, заявив, що кір "занадто часто недооцінюється" і загрожує дітям, які не можуть захистити себе.</p>
      <p>Обов’язкова вакцинація також стосуватиметься вчителів, шукачів притулку та біженців, які живуть у громадських центрах, а також працівників, які там працюють. Медичні страховики зобов’язані будуть укладати угоди з медичною службою країни про відшкодування витрат на вакцинацію, що проводяться в школах.</p>
      <p>Єдиною партією, яка проголосувала проти закону, була крайньо права "Альтернатива для Німеччини", тоді як "Зелені" та деякі депутати Лівої партії утрималися.</p>
      <p>Закон набуде чинності у березні 2020 року, проте залишається занепокоєння щодо застосування обов'язкової вакцинації.</p>
      <p>Зокрема, висловлюються побоювання, що батьки, які проти вакцин, можуть підробити медичну документацію. Також залишається незрозумілим те, що, як вирішуватиметься питання щодо відвідування школи у випадках, коли батьки офіційно відмовилися від щеплення своєї дитини.</p>
      <p>Минулого року в Німеччині було зареєстровано 543 випадки кору, до літа цього року вже було понад 400 випадків. За офіційними даними, від кору в Німеччині щеплені 93% дітей, Міністерство охорони здоров'я хоче, щоб таких було, щонайменше, 95%.</p>
      <p>Нагадаємо, в Італії дітям рекомендують не відвідувати школу, якщо вони не можуть довести, що були правильно вакциновані.</p>
      <p>Батьки невакцинованих дітей ризикують бути оштрафовані <b><a href="https://www.eurointegration.com.ua/news/2019/03/12/7093857/">на суму до 500 євро</a></b>, якщо вони відправлятимуть своїх дітей до школи.</p>
      <related>
        <a href="https://www.eurointegration.com.ua/news/2019/04/26/7095693/"/>
        <a href="https://www.eurointegration.com.ua/news/2019/03/20/7094193/"/>
      </related>
    </article>
  </body>
</html>