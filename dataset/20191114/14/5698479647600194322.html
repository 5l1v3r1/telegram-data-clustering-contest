<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/saudi-arabia-discussing-yemen-truce-in-informal-talks-with-houthis"/>
    <meta property="og:site_name" content="euronews"/>
    <meta property="article:published_time" content="2019-11-14T14:58:11+00:00"/>
    <meta property="og:title" content="افزایش تماس‌ها و گفتگوهای غیررسمی مقامات عربستان سعودی با حوثی‌های یمن"/>
    <meta property="og:description" content="تماس ها و گفتگوهای میان حوثی‌ها و مقامات ریاض در کشور اردن و در پایان ماه سپتامبر صورت گرفته است."/>
  </head>
  <body>
    <article>
      <h1>افزایش تماس‌ها و گفتگوهای غیررسمی مقامات عربستان سعودی با حوثی‌های یمن</h1>
      <address><time datetime="2019-11-14T14:58:11+00:00">14 Nov 2019, 14:58</time> by <a rel="author">یورونیوز فارسی </a></address>
      <p>به گزارش خبرگزاری رویترز، مقامات عربستان سعودی تماس‌ها و گفت‌وگوهای غیررسمی با حوثی‌های یمن را با هدف پایان دادن به جنگ در این کشور افزایش داده‌اند.</p>
      <p>به گفته منابعی که رویترز به آنها دسترسی داشته، این گفت‌وگوها میان دو طرف در کشور اردن و در پایان ماه سپتامبر صورت گرفته است.</p>
      <p>پس از خروج امارات متحده عربی از ائتلاف با عربستان، اکنون پادشاهی سعودی تنها کشوری است که عملیات نظامی مستقیم در یمن صورت می دهد.</p>
      <p>گفت‌وگوها میان دو طرف از زمانی آغاز شد که حوثی‌های یمن از متوقف کردن حملات موشکی و پهپادی به عربستان سعودی سخن گفتند.</p>
      <p>منابع نزدیک به این گفتگوها به خبرگزاری رویترز گفته‌اند که گفتگوها برای نهایی کردن پیمان امنیتی خیلی سریع و از کانال‌های متعددی پیش می‌رود با این حال ریاض هنوز نگران امنیت مرزی خود می باشد.</p>
      <p>یک مقام رسمی عربستان سعودی به رویترز گفته است: «ما از سال ۲۰۱۶ راه تماسی با حوثی ها داریم. ما به این تماس‌ها برای حمایت از صلح در یمن ادامه می دهیم.»</p>
      <p>یکی از مقامات حوثی‌ها در گفت‌وگو با رویترز، مذاکرات با عربستان سعودی را تایید کرده است.</p>
      <p>سازمان ملل متحد امیدوار است که گفتگوهای رسمی میان مقامات ریاض و حوثی‌ها از سر گرفته شود تا آنچه جنگ نیابتی میان ایران و عربستان سعودی خوانده می شود پایان یابد. فرستاده ویژه سازمان ملل در امور یمن گفته است که امیدوار است که در چند ماه نخست سال ۲۰۲۰ اختلافات میان حوثی‌ها و ریاض پایان پذیرد.</p>
      <p>با پیوستن جدایی طلبان جنوب یمن به دولت منصور هادی، ریاض امیدوار است که در گفت‌وگو با حوثی‌ها به توافقی دست یابد که جدایی طلبان یمن را نیز در بر گیرد.</p>
      <p>عربستان سعودی از سال ۲۰۱۵ در جنگ یمن درگیر است؛ جنگی که تاکنون ده‌ها هزار کشته برجای گداشته و بر اثر نابه‌سامانی‌های ناشی از آن، میلیون‌ها یمنی با قحطی و فقر گسترده دست و پنجه نرم می کنند.</p>
    </article>
  </body>
</html>