<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/597327/opap-sygkentrose-204-xiliades-gia-to-therapeftiko-kentro-stella-soulioti"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T14:31:00+00:00"/>
    <meta property="og:title" content="ΟΠΑΠ: Συγκέντρωσε €204 χιλιάδες για το Θεραπευτικό Κέντρο Στέλλα Σουλιώτη"/>
    <meta property="og:description" content="Στις 204 χιλιάδες ευρώ ανήλθε το ποσό που συγκεντρώθηκε στο εορταστικό δείπνο για το 50χρονα του ΟΠΑΠ Κύπρου, που πραγματοποιήθηκε χθες βράδυ στη Λεμεσό και..."/>
  </head>
  <body>
    <article>
      <h1>ΟΠΑΠ: Συγκέντρωσε €204 χιλιάδες για το Θεραπευτικό Κέντρο Στέλλα Σουλιώτη</h1>
      <address><time datetime="2019-11-14T14:31:00+00:00">14 Nov 2019, 14:31</time> by <a rel="author">SigmaLive</a></address>
      <p>Στις 204 χιλιάδες ευρώ ανήλθε το ποσό που συγκεντρώθηκε στο εορταστικό δείπνο για το 50χρονα του ΟΠΑΠ Κύπρου, που πραγματοποιήθηκε χθες βράδυ στη Λεμεσό και το οποίο δόθηκε για τις ανάγκες του Θεραπευτικού Κέντρου Παιδιών "Στέλλα Σουλιώτη", του Κυπριακού Ερυθρού Σταυρού.</p>
      <p>Η όλη εκδήλωση πραγματοποιήθηκε στην παρουσία του Προέδρου της Δημοκρατίας, του Προέδρου της Βουλής, Υπουργών και άλλων κρατικών και πολιτειακών αξιωματούχων, ενώ σε σύντομο χαιρετισμό του, ο Πρόεδρος Νίκος Αναστασιάδης εξήρε το πολυδιάστατο έργο που επιτελούν εταιρείες, όπως ο ΟΠΑΠ Κύπρου.<br/><br/>Υπογράμμισε δε τη σημαντική συνεισφορά του Κυπριακού Ερυθρού Σταυρού και συνεχάρη την Πρόεδρο του, Φωτεινή Παπαδοπούλου, "που επάξια διαδεχόμενη την Στέλλα Σουλιώτη, έχει να επιδείξει σημαντικότατο φιλανθρωπικό έργο". Σας συγχαίρω και σας ευχαριστώ όλους για τη συνεισφορά σας.<br/><br/>Συγκινημένη από το μεγάλο ποσό που συγκεντρώθηκε για το Θεραπευτικό Κέντρο, η Πρόεδρος του Κυπριακού Ερυθρού Σταυρού, Φωτεινή Παπαδοπούλου, ευχαρίστησε τον ΟΠΑΠ Κύπρου, υπενθυμίζοντας ότι η συνεργασία ξεκίνησε πριν από τέσσερα χρόνια, ενώ τα τελευταία τρία χρόνια, η εταιρεία στηρίζει σημαντικά τον καθιερωμένο ετήσιο έρανο.<br/><br/>"Η απόφαση διάθεσης των εσόδων της εκδήλωσης στο Θεραπευτικό Κέντρο Παιδιών Στέλλα Σουλιώτη,  δημιουργεί μια νέα σελίδα στη σχέση του Ερυθρού Σταυρού με τον ΟΠΑΠ, τιμά με τον καλύτερο τρόπο την πρώτη πρόεδρο μας, αείμνηστη Στέλλα Σουλιώτη και κυρίως δίδει τη δυνατότητα για ανακαίνιση, αναβάθμιση και επέκταση του θεραπευτικού κέντρου, το οποίο προσφέρει καθημερινή φροντίδα και περίθαλψη και στήριξη σε δεκάδες παιδιά με ειδικές ανάγκες", συμπλήρωσε.<br/><br/>Από την πλευρά του, ο Διευθύνοντας Σύμβουλος της ΟΠΑΠ Κύπρου, Δημήτρης Αλετράρης, ανέφερε πως, μέσα από αυτά τα 50 χρόνια, ο ΟΠΑΠ Κύπρου αναδεικνύεται ως ο μακροβιότερος και συνεπέστερος σύμμαχος της κυπριακής κοινωνίας, σε όλους τους τομείς.<br/><br/>"Έχουμε στηρίξει σχεδιασμούς και προγράμματα της Πολιτείας, ιδιαίτερα σε καιρούς δύσκολους, έχουμε αφουγκραστεί προβλήματα και αγωνίες ανθρώπων και οργανωμένων συνόλων και έχουμε ταυτιστεί με την ίδια την κοινωνία", είπε και σημείωσε ότι, ακόμη και για την χθεσινοβραδινή εορταστική εκδήλωση, ο ΟΠΑΠ δεν μπορούσε να σταθεί μακριά από την ευθύνη του απέναντι στον τόπο.<br/><br/>Κατά τη διάρκεια της εκδήλωσης, η οποία κορυφώθηκε με συναυλία του γνωστού Έλληνα τραγουδιστή Αντώνη Ρέμου, τιμήθηκε ο πρώην Υπουργός Οικονομικών Τάκης Κληρίδης, ο οποίος το 2003 υπέγραψε τη συμφωνία για μετεξέλιξη του ΟΠΑΠ Κύπρου σε εταιρεία.</p>
      <p>Πηγή: ΚΥΠΕ</p>
    </article>
  </body>
</html>