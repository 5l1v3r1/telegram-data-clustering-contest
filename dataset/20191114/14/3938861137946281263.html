<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_deschicya-rozpoviv-yak-vdalosya-povernuti-v-ukrayinu-zatrimanogo-interpolom-mazura/938135"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T14:34:00+00:00"/>
    <meta property="og:title" content="Дещиця розповів, як вдалося повернути в Україну затриманого Інтерполом Мазура"/>
    <meta property="og:description" content="Підставою для повернення з Польщі на Батьківщину Ігоря &quot;Тополі&quot; Мазура стало блокування його статусу в загальній системі Інтерполу до подальшого з'ясування ситуації. Цьому сприяли активні дії української сторони. Ситуацію Укрінформу прокоментував посол України в Польщі Андрій Дещиця. ..."/>
  </head>
  <body>
    <article>
      <h1>Дещиця розповів, як вдалося повернути в Україну затриманого Інтерполом Мазура</h1>
      <address><time datetime="2019-11-14T14:34:00+00:00">14 Nov 2019, 14:34</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938135_w_300.jpg?v=0"/>
        <figcaption>Ігор Мазур повернувся в Україну, але справу проти нього Інтерпол не закрив. Фото: volynnews.com</figcaption>
      </figure>
      <p>Підставою для повернення з Польщі на Батьківщину Ігоря "Тополі" Мазура стало блокування його статусу в загальній системі Інтерполу до подальшого з'ясування ситуації. Цьому сприяли активні дії української сторони.</p>
      <p>Ситуацію <a href="https://www.ukrinform.ua/rubric-society/2818060-interpol-ne-zakriv-spravu-mazura-vona-u-pidvisenomu-stani-desica.html">Укрінформу</a> прокоментував посол України в Польщі Андрій Дещиця.</p>
      <p>"Подача нашою стороною документів до Інтерполу і факт, що з вечора 12 листопада статус Ігоря Мазура в системі Інтерполу був заблокований до з'ясування обставин, означали, що він не переслідується, а його справа перебуває у підвішеному стані, вона вивчається. Це дало йому можливість легально повернутися в Україну",- зазначив Дещиця.</p>
      <p>За його словами, Україна "відповіла так само гібридно, як це зробила Росія", подаючи Мазура в розшук по лінії Інтерполу.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_zatrimannya-mazura-v-polschi-v-mvs-rozpovili-pro-vazhlivi-detali/937482"/>
      </related>
      <p>Зараз українська сторона переконує польських колег, що справа проти Мазура сфабрикована.</p>
      <p>Документи по Мазуру польська прокуратура затребувала у Росії. Натомість українська прокуратура передала інформацію через представництво Інтерполу в Україні передала до секретаріату міжнародної організації.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_intepol-prokomentuvav-zatrimannya-mazura/937715"/>
      </related>
      <p>Дещиця зауважив, що виїзд Мазура в Україну не означає закриття справи. Це остаточно вирішуватиме прокурор, який веде цю справу в Окружній прокуратурі Любліна.</p>
      <p>"Лише він може прийняти рішення: розвивати цю справу далі і передавати матеріали до суду чи ні",- зазначив Дещиця.</p>
      <p>Напередодні ввечері заступник міністра внутрішніх справ Антон Геращенко на своїй сторінці в Facebook написав, що повернення Ігора Мазура в Україну стало можливим в тому числі і тому, що ще ввечері в день затримання Українське бюро Інтерполу за дорученням глави МВС Арсена Авакова надіслало пакет документів, які прямо свідчили про зловживання РФ своїм правом звернення до цієї міжнародної організації.</p>
      <blockquote>Ветеран АТО Ігор Мазур, якого 9 листопада затримали польські прикордонники за запитом спецслужб Росії, ввечері 13 листопада <a href="https://gazeta.ua/articles/politics/_veteran-ato-mazur-povernuvsya-v-ukrayinu/938045">повернувся в Україну</a>.</blockquote>
    </article>
  </body>
</html>