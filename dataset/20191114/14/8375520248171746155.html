<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nacrada-perevirit-telekanal-newsone-cherez-jevromaydanivskih-barig-639948.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T14:03:35+00:00"/>
    <meta property="og:title" content="Нацрада перевірить телеканал NewsOne через «євромайданівських бариг»"/>
    <meta property="og:description" content="Рішення ухвалено на підставі моніторингу, проведеного 5 листопада"/>
  </head>
  <body>
    <article>
      <h1>Нацрада перевірить телеканал NewsOne через «євромайданівських бариг»</h1>
      <address>
        <time datetime="2019-11-14T14:03:35+00:00">14 Nov 2019, 14:03</time>
      </address>
      <h4>Рішення ухвалено на підставі моніторингу, проведеного 5 листопада</h4>
      <p>Національна рада з питань телебачення і радіомовлення позапланово перевірить канал NewsOne через висловлювання, які містять ознаки розпалювання ворожнечі. Про це <a href="https://www.nrada.gov.ua/regulyator-pozaplanovo-pereviryt-telekanal-newsone-cherez-oznaky-rozpalyuvannya-vorozhnechi/">повідомляє</a> прес-служба Нацради у четвер, 14 листопада.</p>
      <p>Регулятор зафіксував в ефірі програми «Я так думаю» з ведучим, прокремлівським журналістом Русланом Коцабою 5 листопада висловлювання, які порушують закони України про інформацію і про телебачення і радіомовлення та розпалюють ворожнечу.</p>
      <p>Як уточнили в Нацраді, серед висловлювань було таке: <i>«Незаконне збагачення і було метою цих «євромайданівських бариг». А не якесь там примарне європейське майбутнє, НАТО, Євросоюз тощо. Відповідно повсталий Донбас спробували підкорити за допомогою танків і авіаційних бомб. Це правда, її нікуди дівати. Вона повинна бути озвучена, саме тут, на рівні київському київська влада повинна визнати, що використання збройних сил проти мирного населення є злочином, на який не поширюються терміни давності»</i>.</p>
      <p>Після перевірки Нацрада повідомить, яке рішення вона прийняла щодо телеканалу.</p>
      <p>Зазначимо, нещодавно боєць 8-го батальйону «Аратта» Української добровольчої Армії <a href="https://glavcom.ua/news/led-ne-vidirvali-vuho-odiozniy-zhurnalist-u-pryamomu-efiri-otrimav-na-gorihi-za-ultraradikaliv-638952.html">Тарас Елейко потягав за вуха прокремлівського журналіста Руслана Коцабу</a> просто у прямому в ефірі ток-шоу «Говорить великий Львів».</p>
      <blockquote><i>Нагадаємо, Служба безпеки України затримала Коцабу 7 лютого 2015 року. Його підозрювали у шпигунстві й державній зраді. Коцаба публікував відеоролики на YouTube, у яких закликав ухилятися від мобілізації. Amnesty International наполягала на його звільненні, оскільки, на думку правозахисників, його арешт порушує основоположне право людини на вираження думки.</i> <br/><i>12 травня 2016 року Івано-Франківський міський суд визнав Коцабу винним у перешкоджанні діяльності Збройних сил України і засудив до трьох років і шести місяців в'язниці. Під час винесення вироку суд врахував пом'якшувальні обставини – перша судимість Коцаби і двоє малолітніх дітей. Обвинувачення просило дати йому 13 років ув'язнення з конфіскацією майна.<br/></i><br/><i>17 липня 2016 року генеральний прокурор Юрій Луценко заявив, що Генеральна прокуратура України подаватиме касаційну скаргу у справі Коцаби.<br/></i><br/><i>14 липня 2016 року Апеляційний суд Івано-Франківської області виправдав журналіста в перешкоджанні діяльності ЗСУ. Улітку 2017 року Вищий спеціалізований суд із цивільних та кримінальних справ скасував виправдувальний вирок Коцабі, винесений улітку 2016 року.</i></blockquote>
      <p>Нагадаємо, 26 вересня <a href="https://glavcom.ua/country/society/nacrada-ne-prodovzhila-licenziyu-telekanalu-112-ukrajina-628023.html">Національна рада з питань телебачення і радіомовлення відмовилася продовжувати ліцензію телеканалу «112 Україна».</a> Попри рішення Нацради, телеканал заявив, що буде продовжувати роботу. Також телеканал назвав дії Нацради «незаконними», а саму Нацраду - «нелегітимним органом влади».</p>
      <p>«112 Україна» просив суд скасувати рішення Нацради про позбавлення телеканалу цифрових ліцензій на мовлення, але отримав відмову.</p>
      <p>У Нацраді пояснили, що позбавлення ліцензії телеканалу «112 Україна» <a href="https://glavcom.ua/news/u-nacradi-poyasnili-yak-pracyuvatime-kanal-112-ukrajina-pislya-pozbavlennya-licenziji-628153.html">стосується лише його цифрового мовлення</a>, трансляції в інтернеті та у кабельних мережах залишаться незмінними.</p>
      <p>Зазначимо, 24 вересня <a href="https://glavcom.ua/country/society/rnbo-ne-bude-vvoditi-sankciji-proti-telekanaliv-112-i-newsone-627493.html">РНБО вирішила не вводити санкції проти телеканалів 112 і NewsOne.</a></p>
      <related>
        <a href="https://glavcom.ua/digest/vistup-u-rosiji-shoumena-galkina-pro-ukrajinu-i-rosiyske-tb-smilivist-chi-komerciya-639881.html"/>
        <a href="https://glavcom.ua/news/dubinskiy-pro-24-kvartiri-ta-17-avtomobiliv-hto-pracyuvav-toy-jist-639538.html"/>
        <a href="https://glavcom.ua/news/zabagato-ukrajini-topveduchiy-kremlivskogo-kanalu-zayaviv-pro-cenzuru-ta-zombuvannya-rosiyan-638940.html"/>
      </related>
    </article>
  </body>
</html>