<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204458-deputat-slugi-narodu-skorohod-zayavila-pro-tisk-na-yiyi-rodinu-cherez-vidmovu-golosuvati-za-rinok-zeml"/>
    <meta property="og:site_name" content="Mind UA"/>
    <meta property="article:published_time" content="2019-11-14T14:12:00+00:00"/>
    <meta property="og:title" content="Депутат «Слуги Народу» Скороход заявила про тиск на її родину через відмову голосувати за ринок землі"/>
    <meta property="og:description" content="Натомість Арахамія звинуватив її у неодноразових пропозиціях депутатам надати «грошову допомогу»"/>
  </head>
  <body>
    <article>
      <h1>Депутат «Слуги Народу» Скороход заявила про тиск на її родину через відмову голосувати за ринок землі</h1>
      <h2>Натомість Арахамія звинуватив її у неодноразових пропозиціях депутатам надати «грошову допомогу»</h2>
      <address>
        <time datetime="2019-11-14T14:12:00+00:00">14 Nov 2019, 14:12</time>
      </address>
      <p>Народний депутат, член фракції «Слуга Народу» Ганна Скороход заявила про тиск на неї з боку керівництва Офісу президента через Генеральну прокуратуру за неголосування за відкриття ринку землі. Натомість керівник фракції «Слуга Народу» Давид Арахамія звинуватив депутатку у неодноразових пропозиціях депутатам «грошової допомоги». Про це повідомляє кореспондент Mind.</p>
      <p>«Сьогодні за мої політичні вподобання, за мої політичні бачення і за те, що я не голосувала так, як мені вказувала фракція, за дорученням одного з замів адміністрації президента одному з замів генерального прокурора Касько, (заступник генерального прокурора Віталій Касько – Mind) до зама Клименко (Ігор Клименко голова Національної поліції – Mind)… мого чоловіка було затримано. Незаконно! Підставою стали мої голосування в залі, відстоювання державної власності – ГТС, а також «червона кнопка» проти відкриття ринку землі. Рішення про затримання незаконне! Підставою став запит Російської Федерації 2017 року. До цього  ніяких не було питань, а тут після «червоної кнопки» іде затримання мого чоловіка», – сказала Скороход.</p>
      <p>З трибуни ВР вона звернулася особисто до президента Володимира Зеленського та ДБР й інших правоохоронних органів з проханням «зупинити свавілля, яке ви робите.</p>
      <p>«Коли ми йшли з командою і відстоювали президента на виборах,  ніхто не думав, що потім нас будуть ламати через коліно і діяти тими методами, які зараз робляться. Тому я особисто ще раз прошу президента України Володимира  Зеленського дати доручення припинити свавілля і тиск на мене та мою сім’ю», – сказала депутат.  </p>
      <p>У відповідь на це, виступаючи в парламенті голова фракції «Слуга Народу» Давид Арахамія запропонував депутатам називати речі «своїми іменами» і поцікавитись особою громадянського чоловіка депутатки Скороход в Інтернеті.</p>
      <p>Водночас він звинуватив Скороход у неодноразових пропозиціях надання іншим депутатам «грошової допомоги».</p>
      <p>«Ми, як політична партія, не маємо до цього жодного відношення. Ми самі зараз, …нам немає чого сказати, бо ми не знаємо в чому справа, але те, що пані Скороход неодноразово зверталась до народних депутатів  і пропонувала їм грошову матеріальну допомогу, це є факт», – сказав Арахамія.</p>
      <p>Нагадаємо, 13 листопада 2019 року Верховна Рада ухвалила в першому читанні проєкт закону «Про внесення змін до деяких законодавчих актів України щодо обігу земель сільськогосподарського призначення» (<a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">2187-10</a>). «За» проголосували 240 народних депутатів, проти – 52, утримались – 57, не голосували – 16. </p>
      <related>
        <h4>Також читайте</h4>
        <a href="https://mind.ua/news/20204453-vr-uhvalila-zakon-pro-vnesennya-zmin-do-byudzhetnogo-kodeksu"/>
        <a href="https://mind.ua/news/20204445-evropejska-solidarnist-i-golos-zakonoproekt-pro-rinok-zemli-mae-doopracyuvati-specialna-roboch"/>
        <a href="https://mind.ua/news/20204399-verhovna-rada-uhvalila-zakonoproekt-pro-rinok-zemli-u-pershomu-chitanni"/>
      </related>
    </article>
  </body>
</html>