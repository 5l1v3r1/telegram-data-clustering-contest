<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/14/az-uefa-feje-is-megnezi-a-puskas-arenat"/>
    <meta property="og:site_name" content="infostart"/>
    <meta property="article:published_time" content="2019-11-14T14:43:00+00:00"/>
    <meta property="og:title" content="Az UEFA feje is megnézi a Puskás Arénát"/>
    <meta property="og:description" content="Az Európai Labdarúgó Szövetség (UEFA) elnöke, Aleksander Ceferin is részt vesz a Puskás Aréna pénteki ünnepélyes megnyitóján, illetve a Magyarország-Uruguay barátságos mérkőzésen."/>
  </head>
  <body>
    <article>
      <h1>Az UEFA feje is megnézi a Puskás Arénát</h1>
      <address><time datetime="2019-11-14T14:43:00+00:00">14 Nov 2019, 14:43</time> by <a rel="author">Infostart / MTI</a></address>
      <h3>Az Európai Labdarúgó Szövetség (UEFA) elnöke, Aleksander Ceferin is részt vesz a Puskás Aréna pénteki ünnepélyes megnyitóján, illetve a Magyarország-Uruguay barátságos mérkőzésen.</h3>
      <p>A szlovén sportvezető előismerően nyilatkozott arról, hogy immár Budapest rendelkezik az egyik legszebb stadionnal Európában. Megfogalmazása szerint</p>
      <blockquote>az új aréna a következő évtizedekben a magyar futball ékköveként szolgál majd.</blockquote>
      <p>"Természetes, hogy egy ilyen csodálatos stadiont Puskás Ferencről neveznek el, aki megelőzte a korát, rendkívüli tudással és vezetői képességekkel rendelkezett" - nyilatkozott Ceferin.</p>
      <p>A közlemény szerint a Puskás Aréna a bizonyíték, hogy a Magyar Labdarúgó Szövetség (MLSZ) elkötelezett amellett, miszerint új stadionok építésével fejlessze az ország labdarúgó infrastruktúráját. Egyúttal emlékeztet arra, hogy idén egy szintén nemrégiben elkészült stadionban, a Ferencváros otthonában játszották a női Bajnokok Ligája döntőjét, miközben a Budapest Honvéd arénája szintén megújul, amely 2021-ben az U21-es Európa-bajnokság mérkőzéseinek is otthont ad majd.</p>
      <p>"Nagyon büszke vagyok rá, hogy most már Budapesté és Magyarországé a kontinens egyik legszebb és legmodernebb futballstadionja. A magyar válogatott nemzetközi összecsapásai, valamint az európai klubfutball csúcsmérkőzései nagy inspirációt jelentenek majd a labdarúgók következő generációinak" - mondta az MLSZ elnöke, Csányi Sándor, aki hozzátette, távlati cél, hogy a Puskás Aréna minél több jelentős sporteseménynek adjon otthont.</p>
      <p>A magyar-uruguayi mérkőzés pénteken 19 órakor, előtte az ünnepség 17.30-kor kezdődik.</p>
      <p>
        <i>Nyitókép: MTI/KKBK</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/11/13/tisztaztak-egy-fontos-kerdest-a-puskas-arenarol"/>
        <a href="https://infostart.hu/eletmod/2019/11/13/elkepeszto-forgalomkorlatozas-lesz-a-puskas-arena-megnyitoja-miatt"/>
        <a href="https://infostart.hu/sport/2019/11/13/lelegzetelallito-dronvideo-keszult-az-uj-puskasrol"/>
      </related>
    </article>
  </body>
</html>