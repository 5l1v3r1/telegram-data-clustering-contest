<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191114-yak-zrobyty-dytyni-kostyum-na-novyj-rik-2020-svoyimy-rukamy/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T08:06:56+00:00"/>
    <meta property="og:title" content="Як зробити дитині костюм на Новий рік 2020 своїми руками"/>
    <meta property="og:description" content="Незабаром до нас прийдуть довгоочікувані новорічні свята, які безумовно приносять багато радощів. Факти ICTV зібрали ідеї костюмів на Новий рік 2020."/>
  </head>
  <body>
    <article>
      <h1>Як зробити дитині костюм на Новий рік 2020 своїми руками</h1>
      <address>
        <time datetime="2019-11-14T08:06:56+00:00">14 Nov 2019, 08:06</time>
      </address>
      <p>Незабаром до нас прийдуть довгоочікувані новорічні свята, які безумовно приносять багато радощів. Факти ICTV зібрали ідеї костюмів на Новий рік 2020.</p>
      <p>Найбільше на новорічні та різдвяні казки чекають діти, які вірять у чудеса і знають, що мрії під Новий рік збуваються.</p>
      <p>Вже скоро у дитсадках та школах розпочнуться новорічні ранки і перед батьками стоїть складна задача — як зробити костюм на Новий рік 2020 своїми руками для хлопчика чи дівчинки. Адже новорічне вбрання є невід’ємною частиною свята для дітей.</p>
      <p>Факти ICTV підготували ідеї костюмів для дітей на Новий рік 2020, які можна взяти в аренду або ж виготовити своїми руками.</p>
      <figure>
        <img src="https://fakty.com.ua/wp-content/uploads/2018/11/28/unnamed-file-2.jpg?1543418176"/>
      </figure>
      <p>Різдвяний одяг та атрибутику можна як купити, так і взяти на прокат. Це, зазвичай, як традиційні костюми: зайчики, ведмедики, лисички, вовчики, так і сучасніші: пірати, ковбої, фіксики, Людина-павук, феї, східні красуні, відьмочки. Аренда костюму коштуватиме від 150 гривень за добу.</p>
      <p>Та справжній фурор викличе карнавальний костюм, виготовлений власноруч.</p>
      <h3>Костюм черепашки-ніндзя своїми руками</h3>
      <p>Майже всі хлопчики мріють стати сильними і невловимими як, наприклад, герої коміксів – <b>черепашки-ніндзя</b>. Команда цих відважних черепашок-мутантів не втрачає популярності, а надто після виходу останнього повнометражного фільму.</p>
      <figure>
        <img src="https://fakty.com.ua/wp-content/uploads/2018/12/02/ninja13-1.jpg?1543773169"/>
      </figure>
      <p>То ж ваш малюк буде в захваті від такого костюма. А ще, коли ви проявите свою креативність – успіх гарантовано.</p>
      <p>Насамперед, потрібно потурбуватися про імітування шкіри. Для цього треба підшукати зелені штани та гольф, або однотонну зелену піжаму.</p>
      <p>На передню частину гольфа нашиваємо круг жовтого кольору, на якому малюємо кубики від пресу коричневою фарбою, або можна наклеїти чотири одноразові тарілки і також пофарбувати в коричневий колір.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-brTuKk51bia-1.jpg?1543773840"/>
      </figure>
      <p>Стрічки оранжевих відтінків пришиваємо на рукава гольфа (ліктьові згини, манжети). На штанях стрічки розміщуємо на колінах. Можна їх не пришивати, а зав’язати. Із такого ж кольору робимо пов’язку на очі, де вирізаємо отвори.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-45svqThUYW5P.jpg?1543774888"/>
      </figure>
      <p>Переходимо до виготовлення важливої частини костюма – панцира. Він повинен бути легким і об’ємним. Для цього візьміть форму для запікання, пофарбуйте її у коричневий колір. Збоку робимо отвори, в які протягуємо стрічку. Таким чином панцир зав’язується під руками та на поясі.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-1bUBhQsBcgfNxcA.jpg?1543774307"/>
      </figure>
      <p>У кожного героя на пряжці пояса була зображена перша буква його імені. Нехай дитина сама вибере ким бути: Мікеланджелом, Донателло, Рафаелем чи Леонардом.</p>
      <p>Пряжку робимо з картону: вирізаємо круг, на який наклеюємо готову літеру, вирізану з тканини чи іншого матеріалу. Доповнити образ можна іграшковою зброєю на смак дитини.</p>
      <figure>
        <iframe src="https://www.youtube.com/embed/lPmIobqRaHw" width="500" height="281" data-service="Youtube" scrolling="no"/>
      </figure>
      <h3>Костюм Рапунцель своїми руками</h3>
      <p>Щодо дівчаток, рідко можна зустріти тих, які б не любили чарівну, прекрасну принцесу <b>Рапунцель</b>. Її яскравий образ став втіленням краси, витонченості для юних модниць.</p>
      <p>Цю казкову героїню створили брати Грім, та всесвітнє захоплення вона отримала завдяки мультфільму від студії Уолта Діснея. Виділіть трішки часу та фантазії і ваша донечка буде найщасливішою та неповторною.</p>
      <figure>
        <img src="https://fakty.com.ua/wp-content/uploads/2018/11/28/1.jpg?1543418373"/>
      </figure>
      <p>Цей образ має три важливі елементи: сукня, корсет, довга коса. Сукня бузкового кольору, до якої потрібно дошити рукава-волани. Якщо у вас є щось схожого фасону, але іншого кольору, можна обшити бузковим шифоном спідницю для майбутньої принцеси.</p>
      <p>Для виготовлення корсету підійде цупкіша тканина відповідного тону, наприклад, атласна. Вирізаємо за розміром талії дівчинки широкий пояс, або ж шиємо жилет. На ньому прорізаємо отвори, у які затягуємо тонку шовкову стрічку фіолетового кольору.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-TUZ4p4NURk.jpg?1543776146"/>
      </figure>
      <p>Ну, а яка ж Рапунцель без довгої коси? Якщо у дівчинки своє довге волосся, достатньо буде вплести в косу золотистий дощик чи стрічку. Або ж можна виготовити косу власноруч. Для цього знадобиться: обідок для волосся, нитки для в’язання жовтого кольору, клей, дощик, стрічки, квіти.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-3OOAeEfUqr34G.jpg?1543775547"/>
      </figure>
      <p>Вирішуємо, якої довжини буде коса, нарізаємо пряжу, дощик, відповідного розміру та заплітаємо волосся. Обклеюємо нею обідок, прикрашаємо квітами та стрічками. Все – сяюча та чарівна коса Рапунцель готова, а з нею і казковий образ, омріяний багатьма дівчатками.</p>
      <figure>
        <iframe src="https://www.youtube.com/embed/oIrWVPhqrK8" width="500" height="281" data-service="Youtube" scrolling="no"/>
      </figure>
      <p>Костюм зроблений своїми руками принесе не лише естетичне задоволення, а й заощадить гроші та точно не буде копією інших.</p>
      <h3>Як зробити костюм на Новий рік немовляті</h3>
      <p>Останнім часом стало популярним наряджати у карнавальні костюми немовлят. Звичайно, це принесе більше задоволення батькам, ніж їхнім дітям.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-lIa7HxO9iURE2KuA.jpg?1543776196"/>
      </figure>
      <p>Та якщо це не буде викликати дискомфорту у малюків і не зіб’є їх зі звичного розпорядку, чому б і ні. Тим більше, коли дитина виросте, вона неодмінно захоче глянути, яким був її перший новорічний вечір та костюм, тож не забудьте зробити святкове фото.</p>
      <p>Костюми для немовлят повинні бути зручними, гіпоалергенними, виготовленими з натуральних матеріалів. Чим кумедніший образ, тим яскравіші будуть враження від свята.</p>
      <figure>
        <img src="https://fakty.com.ua/wp-content/uploads/2018/12/02/imgonline-com-ua-Resize-ElWUmdTcTTYX.jpg?1543776183"/>
      </figure>
      <p>Смішні шапочки Санти, зручні комбінезони сніговиків, зайчиків, гномиків, бджілок, чи яскраві сукенки сніжинок, зірочок, ялинок, полуничок тощо.</p>
      <p>Тому не шкодуйте свого часу для створення святкової атмосфери не тільки для своїх дітей, а і для себе. Нехай приємні передсвяткові клопоти принесуть тільки задоволення і допоможуть радісно зустріти Новий 2020 рік.</p>
      <p><b>Фото: </b>dreamstime, balala.com.ua, shoptema.ru, liveinternet.ru, tridevici.com, toysew.ru, 4mama.ua</p>
      <p>
        <b>Литвиненко Анастасія</b>
      </p>
    </article>
  </body>
</html>