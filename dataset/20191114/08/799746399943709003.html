<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103025/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T08:24:52+00:00"/>
    <meta property="og:title" content="Угорський кандидат в Єврокомісію обіцяє максимально залучити Україну до програм ЄС"/>
    <meta property="og:description" content="Кандидат Угорщини на посаду єврокомісара з політики сусідства та розширення Олівер Варгеї працюватиме над посиленням співпраці ЄС та України."/>
  </head>
  <body>
    <article>
      <h1>Угорський кандидат в Єврокомісію обіцяє максимально залучити Україну до програм ЄС</h1>
      <address>
        <time datetime="2019-11-14T08:24:52+00:00">14 Nov 2019, 08:24</time>
      </address>
      <p>Кандидат Угорщини на посаду єврокомісара з політики сусідства та розширення Олівер Варгеї працюватиме над посиленням співпраці ЄС та України.</p>
      <p>Як повідомляє "Європейська правда", про це Варгеї сказав на слуханнях у Комітеті Європарламенту із закордонних справ.</p>
      <p>"Повна інтеграція України в Євросоюз – це те, про що Україна має подати запит. Ми зі своєї сторони також маємо про це думати. Поки що ми не пропонували Україні таку можливість. Але що ми можемо зробити в цьому контексті, окремо від прискорення імплементації Угоди про асоціацію, - це допомогти їм створити міцну ринкову економіку, яка приваблюватиме іноземних інвесторів, яка створюватиме економічне зростання і робочі місця і яка зміцнить країну", - сказав Варгеї.</p>
      <p>Він додав, що для нього буде пріоритетом максимальне залучення України та інших країн "Східного партнерства" до програм Євросоюзу.</p>
      <p>"І я маю намір зробити все можливе, щоб інтегрувати їх у стільки європейських програм, скільки це можливо. Особливо коли йдеться про розвиток інфраструктури або нові інвестиції", - додав він.</p>
      <p>У разі затвердження Європарламентом Варгеї повинен обійняти пост єврокомісара з питань політики сусідства і розширення і відповідатиме в тому числі за стосунки з Україною.</p>
      <p>Наступний президент Єврокомісії Урсула Фон дер Ляєн доручила Варгеї у межах його повноважень, серед іншого, <b><a href="https://www.eurointegration.com.ua/news/2019/11/8/7102808/">підтримувати українські реформи.</a></b></p>
      <related>
        <a href="https://www.eurointegration.com.ua/news/2019/11/14/7103022/"/>
      </related>
    </article>
  </body>
</html>