<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/asprilla-reveals-drug-trafficker-s-offer-to-kill-rival-football-player928.html"/>
    <meta property="og:site_name" content="DoolNews"/>
    <meta property="article:published_time" content="2019-11-14T08:30:00+00:00"/>
    <meta property="og:title" content="'താങ്കള്‍ അനുവാദം തരിക, അയാളെ കൊല്ലുന്ന കാര്യം ഞങ്ങളേറ്റു'; ഫുട്‌ബോള്‍ താരത്തെ കൊല്ലാന്‍ ലഹരിമാഫിയാ തലവന്റെ ക്വട്ടേഷനെന്നു വെളിപ്പെടുത്തല്‍"/>
    <meta property="og:description" content="Colombia Football Football ബൊഗോട്ട (കൊളംബിയ): പാരഗ്വായ് ഗോള്‍കീപ്പര്‍ ഹൊസെ ലൂയി ഷിലാവര്‍ട്ടിനെ കൊല്ലാന്‍ ലഹരിമാഫിയാ തലവന്‍ തന്നോട് അനുവാദം ചോദിച്ചിരുന്നതായി കൊളംബിയന്‍ ഫു"/>
  </head>
  <body>
    <article>
      <h1>'താങ്കള്‍ അനുവാദം തരിക, അയാളെ കൊല്ലുന്ന കാര്യം ഞങ്ങളേറ്റു'; ഫുട്‌ബോള്‍ താരത്തെ കൊല്ലാന്‍ ലഹരിമാഫിയാ തലവന്റെ ക്വട്ടേഷനെന്നു വെളിപ്പെടുത്തല്‍</h1>
      <address><time datetime="2019-11-14T08:30:00+00:00">14 Nov 2019, 08:30</time> by <a rel="author">സ്പോര്‍ട്സ് ഡെസ്‌ക്</a></address>
      <p>ബൊഗോട്ട (കൊളംബിയ): പാരഗ്വായ് ഗോള്‍കീപ്പര്‍ ഹൊസെ ലൂയി ഷിലാവര്‍ട്ടിനെ കൊല്ലാന്‍ ലഹരിമാഫിയാ തലവന്‍ തന്നോട് അനുവാദം ചോദിച്ചിരുന്നതായി കൊളംബിയന്‍ ഫുട്‌ബോള്‍ താരത്തിന്റെ വെളിപ്പെടുത്തല്‍. 22 വര്‍ഷം മുന്‍പു നടന്ന സംഭവമാണ് ന്യൂകാസില്‍ യുണൈറ്റഡ് ഫോര്‍വേഡ് കൂടിയായിരുന്ന ഫൗസ്റ്റിനോ അസ്പ്രില്ല ഇപ്പോള്‍ പറഞ്ഞിരിക്കുന്നത്.</p>
      <p>സംഭവം ഇങ്ങനെയാണ്: 1997-ല്‍ പാരഗ്വായിലെ അസുന്‍സിയോണില്‍ ലോകകപ്പ് ഫുട്‌ബോള്‍ മത്സരമാണു പശ്ചാത്തലം. മത്സരത്തില്‍ പാരഗ്വായ് കൊളംബിയയെ 2-1-നു തോല്‍പ്പിച്ചു. അന്ന് ഷിലാവര്‍ട്ടും ഫൗസ്റ്റിനോയും തമ്മില്‍ വാക്കുതര്‍ക്കമുണ്ടായി. ഇരുവരെയും റഫറി ചുവപ്പുകാര്‍ഡ് കാണിച്ചു പുറത്താക്കി.</p>
      <p>തുടര്‍ന്ന് കൊളംബിയന്‍ ലഹരിമാഫിയാ തലവന്‍ ജൂലിയോ ഫിയേറോ ഫൗസ്റ്റിനോയെ സമീപിച്ചു. അതേക്കുറിച്ച് അദ്ദേഹം പറയുന്നതിങ്ങനെ: ‘താങ്കള്‍ ഞങ്ങള്‍ക്ക് അനുവാദം തരിക. ഷിലാവര്‍ട്ടിനെ കൊല്ലുന്ന കാര്യം ഞങ്ങളേറ്റു എന്നായിരുന്നു അയാള്‍ എന്നോടു പറഞ്ഞത്. പക്ഷേ ഞാന്‍ അനുവദിച്ചില്ല.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഷിലാവര്‍ട്ട് ഇല്ലാതായാല്‍ ഫുട്‌ബോളിന്റെ അവസ്ഥ എന്താകുമെന്നു ഞാന്‍ ചിന്തിച്ചു. അതൊരിക്കലും പാടില്ല എന്നായിരുന്നു എന്റെ മറുപടി. 1994-ലെ യു.എസ് ലോകകപ്പില്‍ സെല്‍ഫ് ഗോള്‍ വഴങ്ങിയ കൊളംബിയന്‍ താരം ആന്ദ്രെ എസ്‌കോബാറിനെ അക്രമികള്‍ വെടിവെച്ചു കൊന്നതിന്റെ ഞെട്ടല്‍ ലോകത്തിന് അപ്പോഴും മാറിയിട്ടുണ്ടായിരുന്നില്ല.</p>
      <related>
        <a href="https://www.doolnews.com/not-speaking-to-my-mother-was-tough-says-real-kashmir-fc-defender-as-valley-lockdown-completes-100-days851.html?utm_source=doolnews&amp;utm_medium=related"/>
      </related>
      <p>കൊളംബിയന്‍ ടീമില്‍ ഒപ്പം കളിച്ചിരുന്ന വിക്ടര്‍ ഹ്യൂഗോ അരിസ്റ്റിസാബലിനൊപ്പം എന്നെ അവര്‍ അസുന്‍സിയോണിലെ ഒരു ഹോട്ടലിലേക്കു ക്ഷണിക്കുകയായിരുന്നു. അന്ന് ഹോട്ടലില്‍ മദ്യപിച്ചു ലക്കുകെട്ട പത്തിലേറെപ്പേര്‍ ഉണ്ടായിരുന്നു. ഒപ്പം സ്ത്രീകളും.’- ഫൗസ്റ്റിനോ ഓര്‍ത്തെടുക്കുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>തന്റെ ജീവിതം ചിത്രീകരിക്കുന്ന ഡോക്യുമെന്ററിക്കു വേണ്ടിയാണ് അമ്പതുകാരനായ ഫൗസ്റ്റിനോ ഇക്കാര്യം ഇപ്പോള്‍ വെളിപ്പെടുത്തിയിരിക്കുന്നത്. കൊളംബിയന്‍ ഫുട്‌ബോള്‍ ഏറെ പ്രതിസന്ധിയില്‍ക്കൂടി കടന്നുപോയ തൊണ്ണൂറുകളാണ് ഇതില്‍ പ്രതിപാദിക്കുന്നത്.</p>
      <p>ഇതില്‍പ്പറഞ്ഞിരിക്കുന്ന ലഹരിമാഫിയാ തലവന്‍ ജൂലിയോ ഫിയേറോയെ 2004-ല്‍ ദേഹമാസകലം മുറിവുകളോടെ മരിച്ച നിലയില്‍ കണ്ടെത്തിയിരുന്നു.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>