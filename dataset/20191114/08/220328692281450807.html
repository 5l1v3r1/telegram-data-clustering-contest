<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/uvolnikha-piyaniya-shofor-prevozval-detsa-406674.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T08:34:23+00:00"/>
    <meta property="og:title" content="Уволниха пияния шофьор, превозвал деца"/>
    <meta property="og:description" content="Това съобщи зам.-кметът на Община Вълчи дол Пепа Пенчева"/>
  </head>
  <body>
    <article>
      <h1>Уволниха пияния шофьор, превозвал деца</h1>
      <address>
        <time datetime="2019-11-14T08:34:23+00:00">14 Nov 2019, 08:34</time>
      </address>
      <p>Шофьорът на училищен автобус, засечен да вози деца пиян, вече е дисциплинарно уволнен. Това съобщи пред NOVA зам.-кметът на Община Вълчи дол Пепа Пенчева.</p>
      <p>Случаят е от град Вълчи дол. Проверката с дрегер показа 1,99 промила алкохол в кръвта. 55-годишният водач преминал медицински преглед преди да седне зад волана, но не е бил тестван за алкохол преди работа. Причината е, че в училището не разполагат с дрегер. След инцидента от общината обещават да засилят контрола над шофьорите на училищни автобуси. </p>
      <p>„Шофьорът е служител на Община Вълчи дол. Той е коректен, дисциплиниран, отговорен и ситуацията, в която той изпадна за нас наистина е много голяма изненада. Имам информация, че той е дисциплинарно уволнен”, каза зам.-кметът на Община Вълчи дол Пепа Пенчева.</p>
      <p>„Не съм говорила с него. Вчера разбрах от кмета за ситуацията. Той е шофьор, който беше предпочитан за екскурзии. Децата го харесват, учителите го предпочитат”, каза още тя.</p>
      <p>„Лично аз го видях. Не ми направи впечатление да е неадекватен. Държеше се съвсем нормално. Изглеждаше изморен, но в никакъв случай не е бил неадекватен”, коментира зам.-директорът на училището Пенка Стоянова.</p>
    </article>
  </body>
</html>