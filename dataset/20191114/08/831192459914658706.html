<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/26-ekat-dol-prosferei-i-oikogeneia-lavida-gia-na-vgalei-ton-gio-tis-tilemacho-apo-tin-pio-agria-fylaki-ton-ipa/"/>
    <meta property="og:site_name" content="europost.gr"/>
    <meta property="article:published_time" content="2019-11-14T08:00:59+00:00"/>
    <meta property="og:title" content="26 εκατ. δολ. προσφέρει η οικογένεια Λαβίδα, για να βγάλει τον γιό της Τηλέμαχο, από την πιό άγρια φυλακή των ΗΠΑ"/>
    <meta property="og:description" content="Νέες εξελίξεις προκύπτουν στην υπόθεση insider trading στην οποία φέρονται να εμπλέκονται οι Γιώργος Νίκας και Τηλέμαχος Λαβίδας. Μια από τις πτυχές του σκανδάλου insider trading (αθέμιτη χρηματιστηριακή εκμετάλλευση εμπιστευτικών πληροφοριών), που συνδέεται με άνθρωπο-κλειδί της"/>
  </head>
  <body>
    <article>
      <h1>26 εκατ. δολ. προσφέρει η οικογένεια Λαβίδα, για να βγάλει τον γιό της Τηλέμαχο, από την πιό άγρια φυλακή των ΗΠΑ</h1>
      <address>
        <time datetime="2019-11-14T08:00:59+00:00">14 Nov 2019, 08:00</time>
      </address>
      <p>Νέες εξελίξεις προκύπτουν στην υπόθεση insider trading στην οποία φέρονται να εμπλέκονται οι Γιώργος Νίκας και Τηλέμαχος Λαβίδας.</p>
      <p>Μια από τις πτυχές του σκανδάλου insider trading (αθέμιτη χρηματιστηριακή εκμετάλλευση εμπιστευτικών πληροφοριών), που συνδέεται με άνθρωπο-κλειδί της Goldman Sachs, αφορά την Ariad Pharmaceyticals Inc.</p>
      <p>Στο κατηγορητήριο τονίζεται ότι ο Γιώργος Νίκας, μαζί με τον Τηλέμαχο Λαβίδα, συνωμότησαν για να υφαρπάξουν εμπιστευτικές πληροφορίες για την Ariad Pharmaceyticals Inc. από τον πατέρα του Τηλέμαχου που ήταν μέλος του διοικητικού συμβουλίου της εταιρείας μέχρι το 2016.<br/>Bloomberg: Ποσό-μαμούθ δίνει ο Τηλέμαχος Λαβίδας για να αποφυλακιστεί<br/>Για την υπόθεση insider trading έχουν απαγγελθεί βαρύτατες κατηγορίες τόσο στον Γιώργο Νίκα, τα ίχνη του οποίου αγνοούνται, όσο και στον Τηλέμαχο Λαβίδα. Συγκεκριμένα, ο Γιώργος Νίκας είναι αντιμέτωπος με 31 κατηγορίες, ενώ ο Τηλέμαχος Λαβίδας με εννέα.</p>
      <p>Σύμφωνα με το Bloomberg, ο Τηλέμαχος Λαβίδας, γιος του Θανάση Λαβίδα της Lavipharm, προσέφερε 23,6 εκατ. ευρώ (25,98 εκατ. δολάρια) ως εγγύηση για να αποφυλακιστεί από τις αμερικανικές φυλακές, όπου παραμένει, περιμένοντας τη δίκη του.</p>
      <p>«Ο Τηλέμαχος Λαβίδας είναι ένας από τους έξι ανθρώπους που κατηγορούνται για το κύκλωμα το οποίο, σύμφωνα με την κατηγορούσα Αρχή, αποκόμισε δεκάδες εκατομμύρια δολάρια», τονίζει το Bloomberg, υπενθυμίζοντας ότι ο πατέρας του, Θανάσης Λαβίδας, ήταν στο παρελθόν στο ΔΣ της Ariad.</p>
      <p>Από το αμερικανικό όνειρο στον εφιάλτη<br/>Κατά το ίδιο δημοσίευμα, το αρμόδιο δικαστήριο αρνήθηκε την πρώτη πρόταση του Τηλέμαχου Λαβίδα, με την οποία προσέφερε σχεδόν 500.000 ευρώ για να αποφυλακιστεί, με την αιτιολογία ότι μπορεί να φύγει από τις ΗΠΑ για να αποφύγει τη δίωξη.</p>
      <p>Ο Λαβίδας παραμένει μέχρι σήμερα στις ομοσπονδιακές φυλακές του Μανχάταν. Την ίδια ώρα, οι Αρχές αναζητούν τα ίχνη του Γιώργου Νίκα, ιδιοκτήτη της αλυσίδας GRK Fresh και, μέχρι πρότινος, μέλος του ΔΣ της γνωστής αλλαντοβιομηχανίας ΝΙΚΑΣ.</p>
      <p>Διαβάστε στο economistas τα πάντα για την υπόθεση insider trading στην οποία εμπλέκονται ο Γιώργος Νίκας και Τηλέμαχος Λαβίδας, καθώς και την πορεία του Νίκα από το αμερικανικό όνειρο προς τον εφιάλτη.</p>
    </article>
  </body>
</html>