<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecka-ekonomika-ve-3-ctvrtleti-vzrostla-o-0-1-procenta/1820855?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T08:08:00+00:00"/>
    <meta property="og:title" content="Německá ekonomika ve 3. čtvrtletí vzrostla o 0,1 procenta"/>
    <meta property="og:description" content="Berlín - Německá ekonomika se ve třetím čtvrtletí těsně vyhnula recesi. Hrubý domácí produkt se ve srovnání s předchozím čtvrtletím zvýšil o 0,1 procenta po poklesu 0,2 procenta v období duben až červen. Vyplývá to z údajů, které dnes zveřejnil spolkový statistický úřad."/>
  </head>
  <body>
    <article>
      <h1>Německá ekonomika ve 3. čtvrtletí vzrostla o 0,1 procenta</h1>
      <address><time datetime="2019-11-14T08:08:00+00:00">14 Nov 2019, 08:08</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Německá ekonomika se ve třetím čtvrtletí těsně vyhnula recesi. Hrubý domácí produkt se ve srovnání s předchozím čtvrtletím zvýšil o 0,1 procenta po poklesu 0,2 procenta v období duben až červen. Vyplývá to z údajů, které dnes zveřejnil spolkový statistický úřad.</p>
      <p>Analytici dotazovaní agenturou Reuters očekávali v průměru pokles HDP o 0,1 procenta. Statistický úřad také revidoval údaje za první dvě čtvrtletí roku. Doposud uváděl, že za druhé čtvrtletí ekonomika klesla jen o 0,1 procenta. V prvním čtvrtletí byl pak růst proti předchozím zprávám vyšší o 0,1 procentního bodu a činil 0,5 procenta.</p>
      <p>V meziročním srovnání tempo růstu zrychlilo na půl procenta z 0,3 procenta ve druhém čtvrtletí. Údaj byl v souladu s očekáváním analytiků.</p>
      <p>Podle statistiků ekonomiku v mezičtvrtletním srovnání podpořila hlavně spotřeba. Výdaje domácností i vlády se zvýšily. Rostl také vývoz, zatímco dovoz zůstal zhruba na stejné úrovni jako v předchozích třech měsících.</p>
      <p>Německé hospodářství se v poslední době potýká se slabší globální poptávkou, která má negativní dopad na německý export a průmysl. K potížím německé ekonomiky přispívá obchodní konflikt mezi Spojenými státy a Čínou a také nejistota kolem plánovaného brexitu.</p>
      <p>Německo je největší ekonomikou v Evropě a zároveň největším obchodním partnerem České republiky. Vláda v letošním roce očekává zvýšení HDP o půl procenta po loňské expanzi o 1,4 procenta. Příští rok má ekonomika vzrůst o jedno procento.</p>
    </article>
  </body>
</html>