<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/soyazilandi-na-vasilias-malama-xodepse-15-ekat-eyro-gia-na-agorasei-rols-rois-kai-bmw-gia-tis-14-gynaikes-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-14T08:45:57+00:00"/>
    <meta property="og:title" content="Σουαζιλάνδη: Να, «βασιλιας-μάλαμα!» Ξόδεψε 15 εκατ. ευρω για να αγοράσει Ρολς Ρόις και BMW για τις 14 γυναίκες του! (Βίντεο)"/>
    <meta property="og:description" content="Έξω φρενών έχουν γίνει οι κάτοικοι της Σουαζιλάνδης με τον βασιλιά της φτωχής αφρικανικής χώρας, o οποίος κατηγορείται ότι ξόδεψε έναν πακτωλό χρημάτων για να αγοράσει έναν στόλο πολυτελών αυτοκινήτων για τις 14 γυναίκες του! Ο"/>
  </head>
  <body>
    <article>
      <h1>Σουαζιλάνδη: Να, «βασιλιας-μάλαμα!» Ξόδεψε 15 εκατ. ευρω για να αγοράσει Ρολς Ρόις και BMW για τις 14 γυναίκες του! (Βίντεο)</h1>
      <address>
        <time datetime="2019-11-14T08:45:57+00:00">14 Nov 2019, 08:45</time>
      </address>
      <p>Έξω φρενών έχουν γίνει οι κάτοικοι της Σουαζιλάνδης με τον βασιλιά της φτωχής αφρικανικής χώρας, o οποίος κατηγορείται ότι ξόδεψε έναν πακτωλό χρημάτων για να αγοράσει έναν στόλο πολυτελών αυτοκινήτων για τις 14 γυναίκες του!</p>
      <p>Ο βασιλιάς Mswati III (ο προκλητικά πολυτελής τρόπος διαβίωσης του οποίου και η αυταρχική διακυβέρνησή του έχουν απασχολήσει πολλές φορές τον διεθνή Τύπο στο παρελθόν) φέρεται να ξόδεψε έως και 15 εκατ. ευρώ για την εισαγωγή 19 Rolls Royce και 120 BMW στη Σουαζιλάνδη, που άλλαξε από πέρυσι το όνομά της σε Εσουατίνι. Φορτηγό εθεάθη να μεταφέρει από τη Νότια Αφρική πολυτελείς BMW X3 και μοντέλα της σειράς 5 σε μια χώρα όπου το μέσο ετήσιο εισόδημα φθάνει τα 11.000 ευρώ, που σημαίνει ότι ο μέσος εργαζόμενος θα πρέπει να δουλέψει σκληρά επτά δεκαετίες για να αγοράσει μια Rolls Royce, και οι σχετικές φωτογραφίες προκάλεσαν κατακραυγή.</p>
      <figure>
        <img src="https://europost.gr/wp-content/uploads/2019/11/Swaziland-truck-luxury-cars-300x143.jpg"/>
      </figure>
      <p>Η αντιπολίτευση κατηγόρησε τον βασιλιά για διασπάθιση του χρήματος προκειμένου να καλοπερνά ο ίδιος και η οικογένειά του. «Θα ήταν λίγο να μιλήσει κανείς για κατάφωρη επίδειξη αλαζονείας και πλήρη περιφρόνηση των αισθημάτων του φτωχού λαού της Σουαζιλάνδης από τον μονάρχη της. Ουσιαστικά τους δείχνει το μεσαίο δάκτυλο και αποδεικνύει σε όλους ότι είναι υπεράνω του νόμου», σχολίασε ο πολιτικός Γουαντίλε Ντλούντλου.</p>
      <figure>
        <iframe data-src="https://twitter.com/IamMzilikazi/status/1189514111664697344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Μία από τις φωτογραφίες με το φορτίο των πολυτελών αυτοκινήτων ανήρτησε ο ερευνητής δημοσιογράφος Mzilikazi wa Afrika, κάνοντας λόγο για «θλιβερά νέα». «Εν μέσω όλων των οικονομικών προκλήσεων της Σουαζιλάνδης ο βασιλιάς Mswati III αποφάσισε να χαρίσει πανάκριβα αυτοκίνητα στις γυναίκες του», είπε.</p>
      <p>Ποιος είναι ο βασιλιάς της Σουαζιλάνδης<br/>Ο Mswati III μετονόμασε τον περασμένο χρόνο τη Σουαζιλάνδη σε Εσουατίνι για να γιορτάσει τα 50ά γενέθλιά του και τον μισό αιώνα ανεξαρτησίας από τη Βρετανία.</p>
      <figure>
        <img src="https://europost.gr/wp-content/uploads/2019/11/Swasiland-King-wife-300x200.jpg"/>
      </figure>
      <p>Βρίσκεται στον θρόνο από το 1986, έχει 14 συζύγους και πάνω από 25 παιδιά και κυβερνά με σιδηρά πυγμή τη χώρα των 1,3 εκατ. κατοίκων, απολαμβάνοντας απόλυτη χλιδή την ώρα που ο λαός ζει μέσα στη φτώχεια και την εξαθλίωση.</p>
      <p>Σύμφωνα με εκτιμήσεις του WFP, το 63% του πληθυσμού της χώρας ζει κάτω από το όριο της φτώχειας, ενώ πάνω από το ένα τέταρτο των ατόμων ηλικίας 15-49 ετών πιστεύεται ότι έχουν προσβληθεί από τον HIV.</p>
    </article>
  </body>
</html>