<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823016.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T08:00:00+00:00"/>
    <meta property="og:title" content="چگونه با افراد فضول برخورد کنیم؟"/>
    <meta property="og:description" content="به گزارش باشگاه خبرنگاران جوان، بعضی آدم‌ها گاهی ممکن است از سر کنجکاوی، درباره مسائل شخصی ما بپرسند، اما عده‌ای از افراد به نظر می‌رسد همیشه به دنبال سرک کشیدن در زندگی دیگران و فضولی در کار‌هایی هستند که ربطی به آن‌ها ندارد یا کاملا خصوصی است."/>
  </head>
  <body>
    <article>
      <h1>چگونه با افراد فضول برخورد کنیم؟</h1>
      <address>
        <time datetime="2019-11-14T08:00:00+00:00">14 Nov 2019, 08:00</time>
      </address>
      <p>شاید شما جزو افرادی باشید که جواب سوال فضول‌ها را می‌دهید و با این که خوش‌تان نمی‌آید، مقاومتی نمی‌کنید، اما بهترین واکنش در چنین مواقعی چیست؟</p>
      <p>به گزارش باشگاه خبرنگاران جوان، بعضی آدم‌ها گاهی ممکن است از سر کنجکاوی، درباره مسائل شخصی ما بپرسند، اما عده‌ای از افراد به نظر می‌رسد همیشه به دنبال سرک کشیدن در زندگی دیگران و فضولی در کار‌هایی هستند که ربطی به آن‌ها ندارد یا کاملا خصوصی است.</p>
      <p>شاید شما جزو افرادی باشید که جواب سوال فضول‌ها را می‌دهید و با این که خوش‌تان نمی‌آید، مقاومتی نمی‌کنید، اما بهترین واکنش در چنین مواقعی چیست؟ مهم‌ترین چیزی که باید به یاد داشته باشید این است که جواب بی‌ادبی را با بی‌ادبی دادن، به ندرت مشکلی را حل می‌کند.</p>
      <p>اگر واکنش شما بی‌ادبی باشد در واقع خودتان را در سطح کسی که بی‌ادبی را شروع کرده، پایین می‌آورید. همچنین جواب بی‌ادبی را با بی‌ادبی دادن، موقعیت را بدتر و احساسات بدی را در شما ایجاد می‌کند و باعث می‌شود شما، بدتر از کسی که فضولی و بی‌ادبی کرده، در نگاه دیگران جلوه کنید. با این حال، راه‌حل چیست؟</p>
      <p>
        <b>مودب و باملاحظه باشید</b>
      </p>
      <p>آدم‌های فضول معمولا قبول ندارند که رفتار‌های زشتی از خود نشان می‌دهند، اما حتی اگر هم بدانند، باز هم شما نباید با رفتاری متقابل جواب‌شان را بدهید. این انتخاب شماست که جواب افراد فضول را بدهید یا نه، نادیده‌شان بگیرید یا از آن‌ها بپرسید چه می‌خواهند بدانند. هر واکنشی که نشان می‌دهید باید همراه با لبخند و لحنی ملایم باشد. در صورت امکان از شوخی و خنده برای تلطیف جواب‌تان استفاده کنید و سپس موضوع را تغییر دهید.</p>
      <p>
        <b>به چه سوالی، چطور پاسخ دهیم؟</b>
      </p>
      <p>یک سری از سوال‌های بی‌ادبانه که فضولی تلقی می‌شوند، معمولا رواج بیشتری دارند؛ بنابراین برای زمان‌هایی که ممکن است توسط یک فرد فضول غافل گیر شوید، می‌توانید از قبل آماده شوید. به این صورت که از قبل بدانید چه جوابی باید بدهید تا طرف مقابل‌تان بداند شما سوال‌های او را بی‌ادبی تلقی می‌کنید.</p>
      <p>برای برخورد با چنین افرادی چند راه وجود دارد: جوابی را که به دنبالش هستند بدهید، با شوخی و مزاح موقعیت را تغییر دهید یا به طریقی به آن‌ها بفهمانید که بابت پرسیدن چنین مسائلی آن‌ها را گستاخ و بی‌ادب محسوب می‌کنید. در ادامه به چند سوال رایج و بهترین شیوه پاسخ دادن به آن‌ها اشاره می‌شود.</p>
      <p>
        <b>چقدر پول درمیاری؟</b>
      </p>
      <p>سوال کردن درباره پول و میزان درآمد با این‌که فضولی و بی‌ادبی محسوب می‌شود، اما نسبتا شایع است. برای جواب دادن به این سوال چند انتخاب دارید که بسته به این که چه کسی آن را از شما می‌پرسد، متفاوت است، این که آن فرد همکارتان است یا کسی که در هواپیما کنارتان نشسته یا فامیل است.</p>
      <p>ساده‌ترین جواب این است که بگویید هرگز با کسی در خصوص پول و درآمدتان صحبت نمی‌کنید جز همسرتان. بیشتر افراد این را می‌پذیرند، اما عده‌ای نیز هستند که بی خیال نمی‌شوند و ممکن است با پافشاری یا توهین بخواهند وادارتان کنند جواب‌شان را بدهید. در تله این افراد نیفتید.</p>
      <p>آن‌قدر موضوع صحبت را عوض کنید تا او بالاخره پیام شما را دریافت کند. یک راه دیگر هم این است که با شوخی و طنز جواب بدهید مثلا بگویید: «درآمدم آن‌قدری است که بتوانم قبض‌ها و وام‌هایم را پرداخت کنم» و بخندید یا «درآمدم آن اندازه نیست که بتوانم هر کاری دوست دارم، انجام بدهم، خودت چطور؟» </p>
      <p>
        <b>چند سال داری؟</b>
      </p>
      <p>بعضی اشخاص مشکلی با گفتن سن‌شان ندارند و روی این موضوع حساس نیستند، اما برخی دوست ندارند کسی درباره سن و سال‌شان از آن‌ها سوال کند. اگر در مواردی که لازم نیست طرف مقابل سن‌تان را بداند، این سوال از شما شود باز هم انتخاب خودتان است که به شوخی و طنز جواب بدهید و موضوع را عوض کنید یا این‌که به صراحت و مودبانه اعلام کنید معمولا درباره سن‌تان با کسی حرف نمی‌زنید.</p>
      <p>
        <b>این خانه را چند خریدی؟</b>
      </p>
      <p>این هم یک سوال متداول دیگر درباره پول است که کسی نباید وادارتان کند تا به آن جواب بدهید. اگر آدم مودبی باشید، اما واقعا دل‌تان نخواهد در خصوص قیمت خانه‌تان با کسی حرف بزنید، می‌توانید بگویید: «همان اندازه که خانه‌ها در این محله قیمت دارند.</p>
      <p>خانه بسیار راحت و دوست داشتنی است و از همان اول که قدم در آن گذاشتم حس خوبی به آن پیدا کردم ...» و بدین ترتیب فورا موضوع صحبت را عوض کنید تا طرف مقابل‌تان بداند دوست ندارید درباره قیمت این خانه حرفی بزنید. اگر او همچنان اصرار داشت بداند چقدر برای این خانه پول داده‌اید، می‌توانید به او پیشنهاد کنید سری به بنگاه‌ها یا وبسایت‌های مربوط بزند و قیمت بگیرد!</p>
      <p>
        <b>هنوز مجردی؟</b>
      </p>
      <p>خیلی از دختر‌ها و پسر‌هایی که دهه ۲۰ و ۳۰ زندگی خود را طی می‌کنند، این تجربه را دارند. این سوال معمولا توسط بستگان یا دوستانی مطرح می‌شود که دوست دارند شما را شاد و خوشحال ببینند، اما شنیدن مکرر آن، مطمئنا شادتان نمی‌کند.</p>
      <p>مثلا به طرف مقابل بگویید هنوز کسی را که دوست دارید باقی عمرتان را با او زندگی کنید، پیدا نکرده‌اید و اگر چنین کسی را پیدا کنید، به هر کسی که مایل است بداند اعلام خواهید کرد! و درست مانند توصیه‌هایی که در بالا گفتیم، موضوع صحبت را عوض کنید.</p>
      <p>
        <b>چرا این‌قدر چاق (لاغر) شدی؟</b>
      </p>
      <p>اگر شما وزن کم یا اضافه کنید، مطمئنا در ظاهرتان پیداست و نیازی به پرسیدن ندارد، اما وقتی کسی این موضوع را به رخ‌تان می‌کشد و با بی‌ملاحظگی با لحن خاصی این سوال را از شما می‌کند، لبخند بزنید و بگویید: «من خیلی حالم خوب است، شما چطور؟» همین جمله باید این پیام را برساند که علاقه‌ای به ادامه این موضوع ندارید و نمی‌خواهید این سوال بی‌ادبانه را جواب بدهید.</p>
    </article>
  </body>
</html>