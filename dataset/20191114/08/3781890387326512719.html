<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741624"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:20:00+00:00"/>
    <meta property="og:title" content="อินโดนีเซียอนุญาตให้ &quot;สมรังสี&quot; เข้าประเทศ"/>
    <meta property="og:description" content="นายสม รังสี คู่แค้นทางการเมืองของสมเด็จฮุน เซน เดินทางจากมาเลเซียไปยังอินโดนีเซียแล้ว แต่ช้ากว่ากำหนดการเดิมเกือบ 1 วัน ขณะที่นายกรัฐมนตรีกัมพูชาอนุญาตให้นักเคลื่อนไหวฝ่ายค้านซึ่งถูกกวาดจับไปมากกว่า 70 คนได้รับการประกันตัว"/>
  </head>
  <body>
    <article>
      <h1>อินโดนีเซียอนุญาตให้ "สมรังสี" เข้าประเทศ</h1>
      <address>
        <time datetime="2019-11-14T08:20:00+00:00">14 Nov 2019, 08:20</time>
      </address>
      <p>
        <b>นายสม รังสี คู่แค้นทางการเมืองของสมเด็จฮุน เซน เดินทางจากมาเลเซียไปยังอินโดนีเซียแล้ว แต่ช้ากว่ากำหนดการเดิมเกือบ 1 วัน ขณะที่นายกรัฐมนตรีกัมพูชาอนุญาตให้นักเคลื่อนไหวฝ่ายค้านซึ่งถูกกวาดจับไปมากกว่า 70 คนได้รับการประกันตัว</b>
      </p>
      <p>สำนักข่าวต่างประเทศรายงานจากกรุงจาการ์ตา ประเทศอินโดนีเซีย เมื่อวันที่ 14 พ.ย.ว่านายสม รังสี และทีมงานอีกจำนวนหนึ่ง เดินทางด้วยเที่ยวบินของมาเลเซีย แอร์ไลน์ส ถึงท่าอากาศยานนานาชาติจาการ์ตา เมื่อช่วงสายของวันพฤหัสบดีตามเวลาท้องถิ่น หลังก่อนหน้านั้นวันเดียวมีรายงานว่าสายการบินแห่งชาติของมาเลเซียไม่อนุญาตให้นายสม รังสีและคณะโดยสารเที่ยวบินไปยังอินโดนีเซีย “ตามคำขอของเจ้าหน้าที่ระดับสูงในรัฐบาลจาการ์ตา” แต่นายสม รังสี กล่าวในเวลาต่อมา ว่าเขาเดินทางมาขึ้นเครื่องบินในวันนั้นไม่ทันเอง และจัดการเรื่องเที่ยวบินใหม่เป็นที่เรียบร้อย โดยเมื่อเดินทางถึงกรุงจาการ์ตา นายสม รังสี กล่าวว่าเขาจะใช้เวลาพำนักอยู่ในอินโดนีเซีย “ไม่นาน” แต่ยังปฏิเสธเปิดเผยว่าจะเดินทางไปยังประเทศใดต่อจากอินโดนีเซีย<br/> </p>
      <figure>
        <iframe data-src="https://twitter.com/RainsySam/status/1194621737507446784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MelGohCNA/status/1194646371740995585?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่กระทรวงการต่างประเทศของอินโดนีเซียออกแถลงการณ์เกี่ยวกับการเข้ามาในประเทศของนายสม รังสี คู่ปรับทางการเมืองคนสำคัญของสมเด็จฮุน เซน นายกรัฐมนตรีกัมพูชา เพียงว่าบุคคลสัญชาติใดก็ตามซึ่งมีเอกสารการเดินทางถูกต้อง และได้รับการรับรองตามกฎหมายระหว่างประเทศล้วนสามารถเดินทางเข้ามาท่องเที่ยวในอินโดนีเซียได้ แต่รัฐบาลจาการ์ตาไม่อนุญาตให้บุคคลสัญชาติใดก็ตามใช้อินโดนีเซียเป็นฐานปฏิบัติการ เพื่อเคลื่อนไหวทางการเมืองต่อต้านอีกประเทศหนึ่ง<br/> </p>
      <figure>
        <iframe data-src="https://twitter.com/Reuters/status/1194871494746234882?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในเวลาเดียวกัน สมเด็จฮุน เซน  ไม่ได้แสดงความเห็นต่อการเดินทางออกจากมาเลเซียไปยังอินโดนีเซียของนายสม รังสี แต่กล่าวว่าเขาได้ลงนามในคำสั่งให้นักเคลื่อนไหวทางการเมืองฝ่ายตรงข้ามรัฐบาลซึ่งถูกจับกุมในรอบไม่กี่สัปดาห์ที่ผ่านมารวมมากกว่า 70 คน เตรียมได้รับอิสรภาพภายใต้เงื่อนไขของการประกันตัว และขอให้สมาชิกในครอบครัวหรือบุคคลใกล้ชิดของกลุ่มนักเคลื่อนไหวเหล่านี้รีบดำเนินการยื่นคำร้อง ความเคลื่อนไหวดังกล่าวเกิดขึ้นหลังคณะกรรมาธิการยุโรป ( อีซี ) “แสดงความวิตกกังวล” ต่อสถานการณ์การเมืองและสิทธินุษยชนในกัมพูชา และกำหนดระยะเวลา “1 เดือนเต็ม” นับตั้งแต่วันอังคารที่ผ่านมา ให้รัฐบาลพนมเปญของสมเด็จฮุน เซน “แก้ไขสถานการณ์ให้ดีขึ้น” และเมื่อครบกำหนด อีซีจะมีมติอีกครั้งว่าควรคงสิทธิพิเศษทางการค้าให้แก่กัมพูชาต่อไป หรือควรระงับ.<br/><br/><b>เครดิตภาพ : AFP</b><br/>               <br/> </p>
    </article>
  </body>
</html>