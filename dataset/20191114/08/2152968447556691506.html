<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/sled-sreshta-s-mechka-v-gorata-lovec-zavyrshi-v-bolnica.429576"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T08:34:00+00:00"/>
    <meta property="og:title" content="Мечка нападна ловец в Стара планина"/>
    <meta property="og:description" content="Тя се озовала изведнъж на метър-два от дулото на пушката | Dnes.bg"/>
  </head>
  <body>
    <article>
      <h1>Мечка нападна ловец в Стара планина</h1>
      <h2>Тя се озовала изведнъж на метър-два от дулото на пушката</h2>
      <address><time datetime="2019-11-14T08:34:00+00:00">14 Nov 2019, 08:34</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>След злощастна среща с мечка в Стара планина 47-годишен ловец от Казанлък се озова в старозагорска болница. Инцидентът е станал около обяд в неделя, докато въоръженият с карабина мъж е дебнел на пусия в Балкана над павелбанското село Търничени появата на подгонени от колегите му диви прасета.</p>
      <p>Внезапно, само на около метър-два от дулото на пушката му в мъглата се появила огромна мечка, която се изправила на задни лапи и го съборила върху шумата, пише „Монитор“.</p>
      <p>Срещата продължила не повече от минута, минута и половина, при което звярът нахапал рамото, слабините и бедрата на жертвата си, зъбите му минали на сантиметър от бедрената артерия. След това животното се отдалечило по пътеката във вътрешността на гората.</p>
      <p> Въпреки болките пострадалият ловец успял да набере от мобилния си телефон 112 и да съобщи за случилото се, след което позвънил и на организатора на ловния излет.</p>
      <p>Час по-късно пострадалият е бил извозен първоначално до ЦСМП-Казанлък, а от там по спешност в старозагорска болница, където му направили няколко операции за зашиване на раните. Според лекарите на този етап нямало някаква пряка опасност за живота на ловеца, който макар и бавно започвал да се възстановява.</p>
      <p>От Ловно-рибарското дружество „Сокол“ в Казанлък, където членува жертвата, не крият, че това е пореден случай мечка да излезе срещу ловци в региона, на няколко пъти били отправяния искания за отстрел, но така и не получили разрешения.</p>
      <p>Кметът на Търничени Ахмед Ходжа припомни, че преди 3-4 години е имало идентичен случай на нахапан от мечка ловец в землището, тогава обаче разрешили отстрела на хищника. Колеги на пострадалия смятат, че животното е било подплашено от лая на кучетата, заради топлото за сезона време мечките в Балкана още не били заспали.<br/> </p>
    </article>
  </body>
</html>