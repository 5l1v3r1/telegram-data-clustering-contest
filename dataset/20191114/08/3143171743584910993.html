<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/atm-4-sindacati-il-piano-industriale-prevede-piu-autisti-e-piu-mezzi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T08:45:52+00:00"/>
    <meta property="og:title" content="Atm, 4 sindacati: “Il Piano industriale prevede più autisti e più mezzi”"/>
    <meta property="og:description" content="Cisl, Faisa, Ugl ed Orsa dicono sì al Piano industriale presentato ieri."/>
  </head>
  <body>
    <article>
      <h1>Atm, 4 sindacati: “Il Piano industriale prevede più autisti e più mezzi”</h1>
      <address><time datetime="2019-11-14T08:45:52+00:00">14 Nov 2019, 08:45</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Cisl, Faisa, Ugl ed Orsa dicono sì al Piano industriale presentato ieri.</i>
      </p>
      <p>«Stiamo esaminando ed approfondendo il piano industriale che ci ha sottoposto l’Amministrazione comunale e, ad una prima lettura, non possiamo che commentare<b> favorevolmente l’incremento della forza lavoro e del parco mezzi previsto</b>». A parlare sono i responsabili di Fit Cisl, Faisa, Ugl e Orsa, Letterio D’Amico, Lillo Sturiale, Tonino Sciotto, Mariano Massaro, dopo la riunione tenutasi ieri sera a Palazzo Zanca per la nuova Atm.</p>
      <h3>162 autisti in più</h3>
      <p>«Sono previsti <b>162 conducenti di autobus in più</b>, quattro per la tranvia ed investimenti per 87 milioni di euro – affermano – aspetti che non possono che essere positivi anche perché stanno prendendo forma gli impegni che l’Amministrazione ha assunto nel Tavolo concertativo del SalvaMessina. Ma – aggiungono Letterio D’Amico, Lillo Sturiale, Tonino Sciotto, Mariano Massaro – bisogna tutelare tutti i lavoratori Atm e per questo chiediamo che nel passaggio d’azienda venga mantenuto il contratto di lavoro degli autoferrotranvieri, con il mantenimento dei livelli salariali, degli scatti di anzianità e tutte le voci presenti attualmente in busta paga».</p>
      <p>Sabato pomeriggio verrà effettuato un ulteriore approfondimento sul piano industriale tra Fit Cisl, Faisa, Ugl e Orsa con gli organi dirigenziali della nuova Atm.</p>
    </article>
  </body>
</html>