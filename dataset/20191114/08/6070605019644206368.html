<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/RTVE-Supercopa-Arabia-Saudita-humanitaries_0_2343965681.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T08:44:29+00:00"/>
    <meta property="og:title" content="RTVE renuncia a emetre la Supercopa que es disputarà a l'Aràbia Saudita per &quot;raons humanitàries i econòmiques&quot;"/>
    <meta property="og:description" content="L'ens explica prenen aquesta decisió en coherència amb la seva aposta per l'esport femení"/>
  </head>
  <body>
    <article>
      <h1>RTVE renuncia a emetre la Supercopa que es disputarà a l'Aràbia Saudita per "raons humanitàries i econòmiques"</h1>
      <h2>L'ens explica prenen aquesta decisió en coherència amb la seva aposta per l'esport femení</h2>
      <address>
        <time datetime="2019-11-14T08:44:29+00:00">14 Nov 2019, 08:44</time>
      </address>
      <p>RTVE va confirmar aquest dimecres que no pugnarà pels drets d'emissió de la Supercopa d'Espanya de futbol que es disputarà a l'Aràbia Saudita a principis de gener amb la <a href="https://www.ara.cat/esports/futbol/Barca-Atletic-Madrid-semifinal-Supercopa-Espanya_0_2342165928.html">participació de quatre equips: Barça, Reial Madrid, València i Atlètic de Madrid</a>. La corporació pública renúncia així a retransmetre la competició que se celebrarà a la ciutat de Yeda per raons humanitàries davant les denúncies d'incompliment dels drets humans a l'Aràbia Saudita i per raons econòmiques, segons han indicat a Europa Press fonts de l'ens.</p>
      <p>Igualment, des de la corporació pública han recordat que és una decisió basada en la coherència tenint en compte que RTVE aposta per l'esport femení i l'Aràbia Saudita és un país que no respecta els drets humans i en concret els de les dones. "Si a RTVE apostem per l'esport femení, ¿què fem en un país on les dones són empresonades per defensar els seus drets?", han indicat a Europa Press les fonts consultades.</p>
      <p>La gran preocupació per l'organització del torneig al país àrab continua sent el respecte als drets de la dona. Amb referència a això, Luis Rubiales, president de la Reial Federació Espanyola de Futbol (RFEF), ha insistit en diverses ocasions que la decisió d'organitzar la Supercopa d'Espanya a l'Aràbia Saudita és una mesura ideal perquè "les dones acabin tenint els mateixos drets que els homes". "Teníem el repte d'ajudar que els nens i les nenes de l'Aràbia Saudita poguessin millorar per mitjà de l'esport –va puntualitzar–. Creiem en el futbol com a eina social i de canvi i acceptem el repte de transformació que hi ha a l'Aràbia Saudita amb una Supercopa que sens dubte serà la més emocionant de la història".</p>
      <figure>
        <img src="https://www.ara.cat/2019/10/21/esports/Rubiales-Javier-Federacio-Espanyola-CSD_2329577042_66755395_117x66.jpg"/>
      </figure>
      <p>
        <a href="https://www.ara.cat/esports/Portar-Arabia-Saudita-milions-moralitat-Barca-Supercopa_0_2342765749.html">Portar el futbol a l’Aràbia Saudita: milions o moralitat?</a>
      </p>
      <p>Després de saber-se la decisió de disputar la Supercopa d'Espanya a l'Aràbia Saudita, organismes com Amnistia Internacional van recordar a la Federació Espanyola de Futbol "l'historial de vulneracions de drets humans" que acumula el país àrab i que inclouen "l'ús estès de la pena de mort o de la tortura i altres maltractaments a persones detingudes ", així com "la discriminació que pateixen les dones o les restriccions de la llibertat d'expressió".</p>
      <p>Tot i que falten menys de dos mesos per a la disputa de la competició (que es jugarà entre el 8 i el 12 de gener), el procediment per a l'adjudicació dels drets audiovisuals encara no ha començat. Precisament, aquest dimarts la Comissió Nacional dels Mercats i la Competència (CNMC) va demanar a la Federació que <a href="https://www.ara.cat/media/CNMC-questiona-subhasta-drets-Supercopa_0_2342765715.html">reformulés alguns aspectes tècnics</a> de la seva proposta de bases per a la subhasta dels drets, ja que, en la seva opinió, vulnerava alguns preceptes legals. </p>
    </article>
  </body>
</html>