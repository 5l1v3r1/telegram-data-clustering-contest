<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/opozorilo-vremenarjev-prihajajo-nove-tezave-najhuje-v-petek-249046"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T08:52:00+00:00"/>
    <meta property="og:title" content="Vremenarji prižgali alarm: prihajajo nove težave, najhuje bo v petek"/>
    <meta property="og:description" content="LJUBLJANA – ​Ob 9.41 je zaradi povišanega plimovanja v Piranu morje prestopilo rob obalne črte. Morje je delno zalilo Prešernovo nabrežje in carinski pomol, po napovedih vremonoslovcev na Ag..."/>
  </head>
  <body>
    <article>
      <h1>Vremenarji prižgali alarm: prihajajo nove težave, najhuje bo v petek</h1>
      <h2>Višina morja lahko doseže 350 centimetrov.</h2>
      <address><time datetime="2019-11-14T08:52:00+00:00">14 Nov 2019, 08:52</time> by <a rel="author">T. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1641680.jpg"/>
          <figcaption>Odpravljanje posledic največje povodnji na obali v Izoli. FOTO: Uroš Hočevar</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645755.jpg"/>
          <figcaption>Jutranji prizor na s soncem obsijanem Kaninu. FOTO: Arso</figcaption>
        </figure>
      </slideshow>
      <p>LJUBLJANA – ​Ob 9.41 je zaradi povišanega plimovanja v Piranu morje prestopilo rob obalne črte. Morje je delno zalilo Prešernovo nabrežje in carinski pomol, po napovedih vremonoslovcev na Agenciji za okolje (Arso) pa bo najhuje v petek.<br/> </p>
      <hr/>
      <p>Preberite še:</p>
      <h3>
        <a href="https://www.slovenskenovice.si/novice/svet/clanek/izredne-razmere-pri-sosedih-take-katastrofe-ne-pomnijo-249102">
          <b>Izredne razmere pri sosedih, take katastrofe ne pomnijo</b>
        </a>
      </h3>
      <hr/>
      <p>Zaradi deževja so v sredo nekaj težav povzročale tudi meteorne vode. Gasilci so posredovali na 39 lokacijah, kjer so črpali vodo iz objektov, čistili odtočne jaške in postavljali protipoplavne vreče. Največ dela so imeli na območju obalnih občin. Zaradi poplav so bile aktivirane tri poklicne gasilske enote in 23 prostovoljnih.<br/><br/>Zaradi visokega plimovanja morja in močnega vetra je morje predvsem v dopoldanskem času poplavilo več objektov in ulic v občinah Piran, Izola in Koper, zato je bila ob 7.38 v Piranu sprožena sirena javnega alarmiranja. Zabeleženo je bilo skupaj 18 dogodkov, pri katerih so posredovali poklicni gasilci iz Kopra in prostovoljni gasilci iz Pirana, Izole, Hrvatinov in Sečovelj.<br/><br/>Po današnjem dnevu premora, ko bo večinoma suho, pa že napovedujejo nove obilnejše padavine. Danes bo pretežno oblačno, dopoldne na Primorskem, kjer bo pihala šibka burja, še delno jasno. Proti večeru bo ponekod na jugu znova začelo rahlo deževati. Najvišje dnevne temperature bodo od 3 do 9, na Primorskem do 15 stopinj Celzija.</p>
      <figure>
        <img src="https://www.slovenskenovice.si/images/slike/2019/11/14/1645755.jpg"/>
        <figcaption>Jutranji prizor na s soncem obsijanem Kaninu. FOTO: Arso</figcaption>
      </figure>
      <p>Višje ležeče kraje po Sloveniji je že pobelil sneg. V zadnjih dneh se je snežna odeja močno odebelila. Na Kredarici, kjer je bilo danes zjutraj –10 stopinj Celzija, je debela že 270 centimetrov.<br/><br/>Zaradi zimskih razmer je prelaz Vršič zaprt. Prelaz Korensko sedlo je zaprt na avstrijski strani. Ponekod na višje ležečih cestah se je sneg oprijel cestišč, zato je tam obvezna uporaba zimske opreme.<br/><br/><br/>V petek bo v zahodni in delno osrednji Sloveniji občasno deževalo. Drugod bo spremenljivo do pretežno oblačno in večinoma suho. Ob morju bo pihal zmeren, občasno okrepljen jugo, ponekod drugod jugovzhodni veter. Zvečer se bodo padavine okrepile in v noči na soboto zajele vso Slovenijo. Najnižje jutranje temperature bodo od 1 do 6, na Primorskem od 7 do 12, najvišje dnevne v Gornjesavski dolini okoli 4, drugod od 8 do 13, na Primorskem do 17 stopinj Celzija.<br/><br/>Po podatkih urada za meteorologijo in hidrologijo agencije za okolje bo plimovanje morja v naslednjih dneh povišano. Najvišja gladina bo ob plimi v petek med 8. in 12. uro, ko lahko morje ponovno poplavi v večjem obsegu, predvidoma v višini med 30 in 50 centimetrov. Na mareografski postaji Koper višina morja v tem času lahko doseže 350 centimetrov. Zaradi nevarnosti je Arso izdal oranžno opozorilo.<br/><br/>V soboto zjutraj bodo padavine oslabele in marsikje prehodno ponehale, popoldne pa bo znova začelo deževati. V nedeljo bo oblačno z občasnim dežjem, ki bo zvečer ponehal. V ponedeljek bo občasno deževalo le ponekod v zahodni Sloveniji, drugod bo suho z obdobji sončnega vremena. V torek se bo dež razširil nad vso državo. Od srede do sobote bo prevladovalo pretežno oblačno vreme, verjetnost za padavine bo razmeroma majhna. Najvišje dnevne temperature bodo po nižinah okoli 10 stopinj Celzija.</p>
    </article>
  </body>
</html>