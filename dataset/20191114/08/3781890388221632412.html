<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741637"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:54:00+00:00"/>
    <meta property="og:title" content="เลขากสทช.เล็งขอบอร์ดขยายเวลาปิดระบบ 2G "/>
    <meta property="og:description" content="เลขากสทช. เตรียมเสนอบอร์ดขยายเวลาปิดบริการ2G ด้านประเทศสวีเดนก็ไม่ปิดบริการ โดยใหผู้ให้บริการบริหารจัดการเอง "/>
  </head>
  <body>
    <article>
      <h1>เลขากสทช.เล็งขอบอร์ดขยายเวลาปิดระบบ 2G </h1>
      <address>
        <time datetime="2019-11-14T08:54:00+00:00">14 Nov 2019, 08:54</time>
      </address>
      <p>
        <b>เลขากสทช. เตรียมเสนอบอร์ดขยายเวลาปิดบริการ2G ด้านประเทศสวีเดนก็ไม่ปิดบริการ โดยใหผู้ให้บริการบริหารจัดการเอง </b>
      </p>
      <p>วันนี้ (14 พ.ย.) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า เตรียมเสนอเรื่องขยายเวลาปิดระบบ 2G ไปอีก 6-12 เดือน ต่อที่ประชุม กสทช.หลังจากที่กสทช.ได้มีมติให้ยกเลิกการให้บริการ 2G คลื่น 900 เมกะเฮิร์ตซ ตามที่ผู้ให้บริการโทรศัพท์มือถือแจ้งให้ดำเนินการซึ่งกำหนดปิดระบบในวันที่ 31 ต.ค.2562 นั้น ทั้งนี้ ผู้ให้บริการยังไม่สามารถปิดให้บริการ 2Gได้ เนื่องจากลูกค้าของผู้ให้บริการแต่ละค่ายยังคงเหลืออยู่จำนวนมาก โดยบริษัท แอดวานซ์ อินโฟร์ เซอร์วิส จำกัด (มหาชน) เอไอเอส เหลือลูกค้าใช้งานอยู่ 1 ล้านเลขหมาย, บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) ดีแทค เหลือลูกค้า 7 แสนเลขหมาย และ บริษัท ทรู คอร์ปอเรชั่น จำกัด (มหาชน) เหลือลูกค้า 9 แสนราย <br/><br/>ทั้งนี้ จากการเข้าพบกับ Swedish Telecom Agency องค์กรกำกับดูแลกิจการโทรคมนาคม ประเทศสวีเดน พบว่า ประเทศสวีเดนไม่มีนโยบายในการบังคับให้ปิดระบบ 2G เพราะเป็นหน้าที่ของผู้ให้บริการว่าจะสามารถบริหารจัดการ ต้นทุน และการดูแลลูกค้า ได้อย่างไร ซึ่งหากผู้บริการในประเทศไทยไม่ต้องการปิด ก็ต้องมีวิธีบริหารจัดการต้นทุนเอง เพราะเรื่องนี้เป็นเรื่องที่ผู้ให้บริการทั้ง 3 ค่าย เป็นผู้ทำหนังสือต้องการปิดระบบ 2G เอง เนื่องจากต้องการนำคลื่น 900 เมกะเฮิร์ตซ จำนวน 5 เมกะเฮิร์ตซ ที่กันไว้ให้บริการ 2G ไปให้บริการกับลูกค้า 4G  </p>
    </article>
  </body>
</html>