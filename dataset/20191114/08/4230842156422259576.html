<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191114-subsydiyi-i-prozhytkovyj-minimum-ne-postrazhdayut-shho-treba-znaty-pro-derzhbyudzhet-2020/"/>
    <meta property="og:site_name" content="ФАКТИ"/>
    <meta property="article:published_time" content="2019-11-14T08:15:06+00:00"/>
    <meta property="og:title" content="Субсидії і прожитковий мінімум не постраждають: що треба знати про держбюджет 2020"/>
    <meta property="og:description" content="Факти ICTV детально розповідають про державний бюджет України на 2020 рік. Чому в його бік так багато критики, куди підуть кошти та чи дійсно прогноз невтішний – читайте у матеріалі."/>
  </head>
  <body>
    <article>
      <h1>Субсидії і прожитковий мінімум не постраждають: що треба знати про держбюджет 2020</h1>
      <address>
        <time datetime="2019-11-14T08:15:06+00:00">14 Nov 2019, 08:15</time>
      </address>
      <p>Факти ICTV детально розповідають про державний бюджет України на 2020 рік. Чому в його бік так багато критики, куди підуть кошти та чи дійсно прогноз невтішний – читайте у матеріалі.</p>
      <p>Бюджет України на 2020 рік вже готовий до другого читання. 6 листопада уряд презентував оновлений документ, але він одразу потрапив під шквал критики і незадоволення.</p>
      <p>Ми стежили за вашими коментарями під новинами про бюджет і готові розвінчати основні міфи та пояснити, як держава розподілить кошти<b>.</b></p>
      <h3>Ну, і де економічне зростання у 40%?</h3>
      <p>Економічного прориву наступного року не станеться. Уряд це визнав. Прем’єр-міністр зазначає, що “ресурси обмежені “, тому виходили з того, що є.</p>
      <p>Зростання ВВП закладене на рівні <b>3,7%</b> (у першому читанні було 3,3%). Амбітні плани щодо 5% для того, щоб за п’ять років економіка зросла на 40%, дещо змінились. Хоча в Мінекономіки  налаштовані оптимістичніше – там дають прогноз на 4,8%.</p>
      <p>
        <b>Читайте: </b>
        <a href="https://fakty.com.ua/ua/ukraine/20191105-byudzhet-2020-osnovni-tsyfry-onovlenogo-dokumenta/">Бюджет 2020: основні цифри оновленого документа</a>
      </p>
      <p>Доходи держави мають становити 1,093 трлн грн, а видатки – 1,195 трлн грн. Дефіцит бюджету у відсотковому співвідношенні – <b>2,09% ВВП. </b>У 2019 році цей показник був 2,28%.</p>
      <h3>Прожитковий мінімум не збільшили. Це означає, що він падатиме?  </h3>
      <p>Ні. Прожитковий мінімум у 2020 році закладається таким, як і у 2019 році – <b>2 123 грн.</b> Але уряд анонсував план з його реформування, зокрема там планують скасувати норму, за якою всі соцвиплати прив’язані до цього показника, а це близько 150 пунктів.</p>
      <figure>
        <img src="https://fakty.com.ua/wp-content/uploads/2019/11/07/2019-11-byudzhet-2.jpg?1573144177"/>
      </figure>
      <p>Втім, вже в пояснювальній записці до бюджету сума мінімуму зростає до<b> 4 251 грн.</b></p>
      <h3>Субсидії уріжуть. І так нічим було платити за комуналку, а тепер – тим паче</h3>
      <p>Дійсно, видатків на субсидії у 2020 році, порівняно з 2019 роком, стане на 7 млрд грн менше – 48 млрд грн. Та в уряді заспокоюють –<b> скорочення видатків не призведе до скорочення отримувачів.</b></p>
      <blockquote>– Скорочення викликане економічними факторами – за рахунок індексації пенсій, збільшення рівнів мінімальної зарплати і прожиткового мінімуму доходи українців зросли. Відповідно, зменшився і розмір субсидій, які держава виплачувала громадянам, – пояснила міністр соцполітики Юлія Соколовська.</blockquote>
      <h3>Доходи від приватизації зменшуються, хоча обіцяли масштабний процес</h3>
      <p>Щороку уряд закладав амбітні суми на приватизацію, та майже ніколи вона не виправдовувала себе. Так, у 2019 році було закладено 17 млрд грн, а у першому півріччі вдалось заробити лише 400 млн.</p>
      <p>Нинішній уряд заклав дещо менші суми – близько 6 млрд планують заробити на великій приватизації і стільки ж на малій. Хоча у документі до першого читання загальна сума не перевищувала 5 млрд.</p>
      <h3>Обіцяли вчителям зарплати у кілька тисяч доларів, а знову нічого не передбачили</h3>
      <p>На освіту передбачено 145,1 млрд грн. Зарплату підвищать  – про це говорив і прем’єр-міністр. Правда, зазначив, “щоб забезпечити достатні підвищення, на скільки заслуговують наші вчителі, потрібно більше економічного зростання”. У МОН очікують, що підвищення становитиме <b>9%.</b></p>
      <p>Витрати зростуть на зарплати вчителям та створення опорних шкіл в селах – 3,75 млрд та 3,5 млрд грн відповідно. Враховуючи, що за офіційними даними, в Україні близько 370 тис. вчителів, кожен отримає близько 6 тис. грн.</p>
      <figure>
        <img src="https://fakty.com.ua/wp-content/uploads/2019/10/07/shkola.png?1570463663"/>
      </figure>
      <p>Але у цю суму також входить разова виплата<b> 21 тис. грн</b> на допомогу молодим вчителям. Така ініціатива запроваджена вперше і торкнеться майже 74 тис. освітян зі стажем до 10 років. Зараз вони отримують в середньому на 3 тис. грн менше, ніж колеги з більшим стажем.</p>
      <p>Окрім того, державні стипендії і гранти у сфері освіти зростуть на 18 млн грн і становитимуть 63 млн грн.</p>
      <h3>Про пенсіонерів знову забули. Коли підвищать пенсії?</h3>
      <p>Загалом на сферу соцзабезпечення виділили <b>293 млрд грн.</b> На пенсії передбачено 173 млрд грн – це на 5 млрд більше, ніж у 2019 році. Ці видатки перекриватимуть дефіцит Пенсійного фонду, який мусить самостійно фінансувати пенсії.</p>
      <p>Та радіти зарано. Пенсії підвищать, фактично, тільки на суму інфляції. Поки що у держави не вистачає коштів на серйозні зрушення.</p>
      <p>Але вдалося закласти ще 806 млн грн надбавок для пенсіонерів старше 80 років. Це дозволить виплачувати їм по 670 грн.</p>
      <h3>Знову наберуть боргів та скинуть все на попередників</h3>
      <p>Видатки на обслуговування державного боргу та його погашення, як і минулого року, становитимуть чималу суму – 424 млрд грн. Це майже третина бюджету. На жаль, розраховуватись з боргами Україна буде до 2022 року.</p>
      <p>Втім, міністр фінансів Оксана Маркарова налаштована оптимістично і планує у 2020 році знизити борг до 52,4% від ВВП. Зараз він складає 62%.</p>
      <figure>
        <img src="https://fakty.com.ua/wp-content/uploads/2018/07/05/Byudzhet-Groshi.jpg?1567669751"/>
      </figure>
      <p>При цьому без додаткових запозичень не обійтись.</p>
      <blockquote>– Фінансування загального фонду держбюджету в 2020 році за рахунок держзапозичень має скласти 342,5 млрд грн, зокрема 111,37 млрд грн очікується від зовнішніх запозичень, – йдеться у коментарі Мінфіну.</blockquote>
      <h3>Обіцяли скорочувати витрати на державних чиновників, а суми на обслуговування Ради, ОП та Кабміну тільки зростають</h3>
      <blockquote>– Ми пропонуємо в цьому бюджеті зменшити витрати на обслуговування діяльності уряду та центральних органів влади на 10% в середньому, – зазначав Гончарук напередодні презентації другого варіанту бюджету.</blockquote>
      <p>На діяльність Ради у документі до другого читання пропонують виділити 2 млрд грн, що навіть на 3 млн більше, ніж у першому читанні.</p>
      <p>Натомість видатки на Офіс президента становитимуть 916 млн – це на 7% менше, ніж у першому читанні. Для порівняння, Адміністрацію президента у 2019 утримували за 944,5 млн.</p>
      <p>Окрім того, оптимізують роботу Кабміну – його отримання обійдеться у 1 млрд грн. Тут теж майже на 2% урізали фінансування.</p>
      <h3>Знову виділили кошти на перепис населення. Ще й в рази більше</h3>
      <p>Як і обіцяв Володимир Зеленський у передвиборчій програмі, у 2020 році планують провести перепис населення.</p>
      <p>Так, якщо у минулому році на статистичні спостереження та переписи виділяли 247 млн грн, то у цьому – 3,4 млрд. <b>Це у 14 разів більше.</b> Гроші підуть на оплату праці більше 100 тис. людей, купівлю спеціального обладнання та розробку програмного забезпечення.</p>
      <h3>У країні йде війна, а армію знову обділяють</h3>
      <p>Насправді на оборону закладено рекордні за роки незалежності 5,45% від ВВП – це 245,8 млрд грн<i>.</i> Видатки на цю сферу зросли на 15% або ж 33,8 млрд порівняно з минулим роком.</p>
      <figure>
        <img src="https://fakty.com.ua/wp-content/uploads/2019/03/20/Ukroboronprom.jpg?1553094953"/>
      </figure>
      <p>Пріоритет на 2020 рік – закупівля техніки та зброї. Так, на держгарантії закупівлі техніки і озброєння закладено втричі більше, ніж у 2019 році – 9 млрд грн. Додаткові 2,4 млрд підуть на виробництво боєприпасів для Міноборони.</p>
      <h3>Медицина як завжди занепадає</h3>
      <p>Не все так погано. Видатки на медицину зростуть на 15 млрд – 113,3 млрд.</p>
      <p>Тільки на 900 млн планують закупити 470 автомобілів швидкої допомоги, ще 1 млрд витратять на розбудову 25 відділень швидкої у кожній області.</p>
      <p>3,5 млрд спрямують на програму Доступні ліки. Це майже втричі більше, ніж цього року. На 400 млн зросте фінансування лікування українців за кордоном та на 5 млрд більше спрямують на закупівлю ліків та медвиробів.</p>
      <p>Отже, більша частина державного бюджету буде спрямована на дотації Пенсійному фонду, обслуговування боргів та різноманітні соціальні виплати. Окрім того, чималі кошти підуть на оборонну сферу, що логічно у сьогоднішніх реаліях. Та все ж таки це ще не фінальна версія документа – його має схвалити у другому читанні Рада, підписати спікер та президент. До остаточного варіанту цифри можуть змінюватись.</p>
      <p>
        <b>Лілія Ященко</b>
      </p>
      <related>
        <a href="https://fakty.com.ua/ua/ukraine/20191104-bez-pidvyshhennya-podatkiv-i-zi-skorochennyam-defitsytu-goncharuk-pro-byudzhet-2020/"/>
        <a href="https://fakty.com.ua/ua/ukraine/20191105-onovlenyj-derzhbyudzhet-2020-peredbachaye-zrostannya-pensij/"/>
        <a href="https://fakty.com.ua/ua/opinion/byudzhet-2020-na-skilky-zroste-zarobitna-plata-ta-pensiya/"/>
      </related>
    </article>
  </body>
</html>