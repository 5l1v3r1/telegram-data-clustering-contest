<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/tsvetan-vasilev-s-poredna-lzha-po-adres-na-peevski_news709060.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-14T08:03:00+00:00"/>
    <meta property="og:title" content="Цветан Василев с поредна лъжа по адрес на Пеевски"/>
    <meta property="og:description" content="Агент „Академик“ от „Фрогнюз“ му приглася"/>
  </head>
  <body>
    <article>
      <h1>Цветан Василев с поредна лъжа по адрес на Пеевски</h1>
      <h2>Агент „Академик“ от „Фрогнюз“ му приглася</h2>
      <address>
        <time datetime="2019-11-14T08:03:00+00:00">14 Nov 2019, 08:03</time>
      </address>
      <p>https://blitz.bg/obshtestvo/tsvetan-vasilev-s-poredna-lzha-po-adres-na-peevski_news709060.html Blitz.bg</p>
      <figure>
        <img src="https://static.blitz.bg/documents/thumbnails/730/201603/20160316.kzacrlzbpu.jpg"/>
        <figcaption>Цветан Василев на влизане във Висшия съд в Белград</figcaption>
      </figure>
      <p><b>Отчаянието на избягалия в Сърбия бивш банкер Цветан Василев все повече се засилва, колкото повече напредва делото „КТБ“ в Специализирания съд. Задаващата се за Василев тежка осъдителна присъда за кражбата на милиарди от фалиралия трезор не само е изнервила до краен предел съсипателя на КТБ, но и медийните му клакьори в България вече са в практическа невъзможност да измислят нови лъжи за отклоняване на вниманието. Затова са принудени редовно да претоплят стари такива.</b><br/><br/>След като преди седмица грантовото НПО „Антикорупционен фонд“, съставено от бивши служители на Иво Прокопиев и от агенти на ДС като Илиян Василев, пусна отново в обращение въртяната от години фалшива мантра, че Пеевски и семейството му имали стотици милиони невърнати кредити от КТБ, днес според сайта „Фрогнюз“ (списван от друг агент на мракобесната Държавна сигурност – Огнян Стефанов) самият Василев в нарочно писмо до съда потвърдил, че Пеевски имал „лични“ задължения към банката.<br/>Че лъжата е опашата, а заговорниците разчитат на късата памет на обществото, отдавна е ясно. Още през 2014 г. стана публичен фактът, че фирмите, в които семейството на депутата от ДПС има участие, са едни от малкото, които реално (а не с прихващания) са погасили своите кредити към банката, и то много години преди фалита й. Този факт многократно беше оповестяван както от БНБ и синдиците на банката, така и от многобройните доклади свързани с КТБ  - на парламентарната комисия, на международната разследваща компания „Аликс партнърс“ и на одиторските фирми. Прокуратурата също няколко пъти обясни, че Пеевски, както в лично качество, така и като собственик на фирми, няма нито един лев непогасен кредит към КТБ.<br/><br/>Фантасмагориите на Василев и на журналистите му на повикване обаче нямат край по тази тема. Спрягат се постоянно цифри от рода на 100, 500, 600, 700 милиона, или каквото се роди в главите на Огнян Стефанов или на Илиян Василев. Без никакви доказателства се размахват неподписани списъци с фирми, за които са твърди, че са „на Пеевски“, въпреки че елементарната справка в Търговския регистър, която, разбира се, никой от тях не си прави труда да извърши, доказва точно обратното – че тези дружества никога не са имали нищо общо с депутата.  <br/><br/>Сега Цветан Василев (естествено, чрез адвокатите си, защото удобно се укрива от правосъдието и няма доблестта да застане на подсъдимата скамейка) за пореден път лъже по тази тема. Интересно как пък досега никой, освен Василев и, разбира се, зависимите от него „медии“ и платени глашатаи, не видя тези „лични“ задължения? Не ги видя, защото такива просто няма и това е факт, на който не може да се опонира с никакви лъжи, колкото и често те да бъдат повтаряни.<br/><br/>Със сигурност обаче гнусните инсинуации на банкера-беглец няма да спрат, защото иначе трябва да отговаря на много по-важни въпроси: Защо създаде над 200 фирми фантоми без никаква дейност и без персонал, управлявани от шофьорите, охранителите и секретарките му, в които източи над 5 милиарда лева от средствата на вложителите в банката? Защо впоследствие присвои тези средства и защо и досега ги счита за лично свои, а не на КТБ? Защо след фалита на банката, вместо да ги върне на Фонда за гарантиране на влоговете, прехвърли активи за над 1 милиард евро на руските си приятели Константин Малофеев и Пиер Луврие, срещу сумата от 1 евро?<br/><br/>Много въпроси, на които нито Василев, нито адвокатите му или „журналистите“ на повикване като Огнян Стефанов, някога ще отговорят. Вместо това ще продължат да лъжат и да разпространяват клевети с надеждата, че „иновативният“ бивш банкер ще отърве затвора. Разбира се, няма да спрат да атакуват и така омразната им прокуратура, както и да съчиняват небивалици за Пеевски, който в своите медии не е спирал да разобличава далаверите на ментора им.<br/><br/>Обществото обаче отдавна не вярва на лъжите им.  <br/> </p>
    </article>
  </body>
</html>