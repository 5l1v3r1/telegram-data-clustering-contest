<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741610"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T08:40:00+00:00"/>
    <meta property="og:title" content="หมายเรียก'ดีเจแมน-ใบเตย-พิงค์กี้' โยงคดีแชร์'ฟอเร็กซ์'"/>
    <meta property="og:description" content="ดีเอสไอ ออกหมายเรียก 'ดีเจแมน-ใบเตย' แจงความสัมพันธ์ซีอีโอ FOREX 3D รายละเอียดประกอบธุรกิจ ที่มาทรัพย์สิน พร้อมทยอยอายัดทรัพย์สิน ด้าน “พิงค์กี้-แม่” จ่อคิดถัดไป วางแผนตัดวงจรแชร์ลูกโซ่ แจ้งข้อหาแม่ข่ายชวนผู้เสียหายลงทุน"/>
  </head>
  <body>
    <article>
      <h1>หมายเรียก'ดีเจแมน-ใบเตย-พิงค์กี้' โยงคดีแชร์'ฟอเร็กซ์'</h1>
      <address>
        <time datetime="2019-11-14T08:40:00+00:00">14 Nov 2019, 08:40</time>
      </address>
      <p>
        <b>ดีเอสไอ ออกหมายเรียก "ดีเจแมน-ใบเตย" แจงความสัมพันธ์ซีอีโอ FOREX 3D รายละเอียดประกอบธุรกิจ ที่มาทรัพย์สิน พร้อมทยอยอายัดทรัพย์สิน ด้าน “พิงค์กี้-แม่” จ่อคิดถัดไป วางแผนตัดวงจรแชร์ลูกโซ่ แจ้งข้อหาแม่ข่ายชวนผู้เสียหายลงทุน</b>
      </p>
      <p>เมื่อวันที่ 14 พ.ย. ที่กรมสอบสวนคดีพิเศษ (ดีเอสไอ) นายปิยะศิริ วัฒนวรางกูร ผอ.กองคดีธุรกิจการเงินนอกระบบ กล่าวถึงความคืบหน้าการสอบสวนคดีแชร์แม่มณีว่า ดีเอสไอได้ทยอยรับสำนวนคดีแชร์แม่มณีจากสำนักงานตำรวจแห่งชาติ ซึ่งส่งต่อมายังดีเอสไอแล้วกว่า 200 สำนวน ขั้นตอนหลังจากนี้ดีเอสไอได้ระดมพนักงานสอบสวนทั้งหมดกระจายลงพื้นที่สอบปากคำพยานผู้เสียหายในคดีทุกปาก จากนั้นจะจำแนกรายที่เป็นแม่ข่ายหรือแม่สายออกมาดำเนินคดีฐานร่วมกันกู้ยืมเงินอันเป็นการฉ้อโกงประชาชน เพื่อหยุดยั้งวงจรความเสียหายของแชร์ลูกโซ่ ที่ผ่านมาแม่ข่ายจะอ้างตัวเป็นผู้เสียหายจากการนำเงินมาร่วมลงทุน แต่หากข้อเท็จจริงในคดีพบองค์ประกอบความผิดครบถ้วน มีพฤติการณ์ชักชวนบุคคลอื่นให้มาร่วมลงทุนตั้งแต่ 10 คนขึ้นไป แม้ผู้ที่ถูกชักชวนให้ร่วมลงทุนจะเป็นญาติพี่น้องหรือเพื่อนสนิท ก็ต้องถูกแจ้งข้อกล่าวหาดำเนินคดีในฐานะแม่ข่ายแชร์ลูกโซ่ โดยดีเอสไอมองว่าแชร์ลูกโซ่เกิดมาจากแนวคิดหรือไอเดียของเท้าแชร์ แต่ระบาดสร้างความเสียหายหนักเพราะแม่ข่าย จำเป็นต้องใช้ยาแรงเข้าดำเนินการเพื่อไม่ให้เป็นเยี่ยงอย่าง<br/><br/>นายปิยะศิริ ยังกล่าวถึงการสอบสวนคดีแชร์ FOREX 3D ว่า เบื้องต้นพบการนำเงินไปลงทุนเทรดหุ้นในต่างประเทศจำนวนหนึ่ง แต่ไม่พบการนำเงินที่ได้จากการระดมทุนนับพันล้านบาทไปลงทุนเทรดหุ้นแน่นอน นอกจากนี้ จากการตรวจสอบกับธนาคารแห่งประเทศไทย (ธปท.) ได้รับการยืนยันว่า กระทรวงการคลังยังไม่เคยออกใบอนุญาตแก่บุคคลหรือนิติบุคคลที่ไม่ใช่ธนาคารและบริษัทหลักทรัพย์ในการซื้อขายหรือแลกเปลี่ยนเงินตราต่างประเทศทางอินเทอร์เน็ต ในส่วนของ ธปท. ก็ไม่อนุญาตให้โอนเงินไปต่างประเทศเพื่อชำระธุรกรรมซื้อขายเงินตราต่างประเทศ (FOREX) อย่างไรก็ตาม เพื่ออำนวยความสะดวกให้กับผู้เสียหายแชร์ลูกโซ่และให้เกิดความรวดเร็วในการสอบสวน ดีเอสไอได้พัฒนาคิวอาร์โค้ทสำหรับการลงทะเบียนแจ้งความเสียหายใหม่ โดยจะจัดระบบให้จองคิวลงทะเบียน พร้อมแยกการลงทะเบียนตามภูมิลำเนาของผู้เสียหาย และเพื่อจัดคิวให้พนักงานสอบสวนของศูนย์ภาคสอบปากคำผู้เสียหายด้วย   <br/><br/>แหล่งข่าวจากดีเอสไอ เปิดเผยว่า ภายหลังดีเอสไอรับคดีแชร์ FOREX 3D เป็นคดีพิเศษได้เร่งตรวจสอบเส้นทางการเงินและทยอยอายัดทรัพย์สินที่ได้ไปจากการกระทำความผิด โดยพบว่าเงินส่วนใหญ่ถูกนำไปใช้สร้างภาพความร่ำรวย และสังสรรค์ปาร์ตี้กับเหล่าดารานักแสดง ล่าสุดพนักงานสอบสวนได้ส่งหมายเรียกถึง นายพัฒนพล กุญชร ณ อยุธยา หรือ ดีเจแมน และน.ส.สุธีวัน ทวีสิน หรือ ใบเตย ให้เข้าพบพนักงานสอบสวนเพื่อให้ข้อมูลในฐานะพยาน โดยพนักงานสอบสวนต้องการทราบถึงความเชื่อมโยงเกี่ยวข้องกับ นายอภิรักษ์ โกฎธิ ผู้ก่อตั้งและซีอีโอของธุรกิจ แชร์ FOREX 3D รายละเอียดในการประกอบธุรกิจ และการได้มาซึ่งทรัพย์สินต่างๆ ของสามีภรรยา หากชี้แจงไม่ได้อาจถูกขยายผลในทางภาษีและกฎหมายฟอกเงิน ทั้งนี้เมื่อได้ข้อเท็จจริงจากดีเจแมนและใบเตยแล้ว พนักงานสอบสวนจะออกหมายเรียกน.ส.สาวิกา ไชยเดช หรือ พิงค์กี้ และแม่ ให้เข้าพบพนักงานสอบสวนเพื่อให้ปากคำในฐานะพยานเช่นกัน<br/><br/>ภาพจาก Instragram pinkysavika, bitoeyrsiam</p>
    </article>
  </body>
</html>