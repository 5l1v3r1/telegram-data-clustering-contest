<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bryanove-ukonci-po-us-open-2020-tenisovou-karieru/1820871?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T08:58:00+00:00"/>
    <meta property="og:title" content="Bryanové ukončí po US Open 2020 tenisovou kariéru"/>
    <meta property="og:description" content="Londýn - Nejúspěšnější deblový pár historie Bob a Mike Bryanové ukončí příští rok na US Open tenisovou kariéru. Jednačtyřicetiletá dvojčata se rozloučí před domácím publikem v newyorském Flushing Meadows, kde si v roce 1995 odbyla grandslamový debut."/>
  </head>
  <body>
    <article>
      <h1>Bryanové ukončí po US Open 2020 tenisovou kariéru</h1>
      <address><time datetime="2019-11-14T08:58:00+00:00">14 Nov 2019, 08:58</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Nejúspěšnější deblový pár historie Bob a Mike Bryanové ukončí příští rok na US Open tenisovou kariéru. Jednačtyřicetiletá dvojčata se rozloučí před domácím publikem v newyorském Flushing Meadows, kde si v roce 1995 odbyla grandslamový debut.</p>
      <p>Bryanové, kteří drtivou většinu z 25 let na okruhu strávili ve dvojici, získali rekordních 118 titulů, z toho 16 grandslamových, 39 z turnajů Masters a čtyři z Turnaje mistrů. Triumfovali také na olympijských hrách v Londýně 2012 a byli členy vítězného týmu USA v Davis Cupu v roce 2007.</p>
      <p>Mike navíc loni vybojoval dva grandslamové tituly s Jackem Sockem, když byl Bob dlouhodobě mimo hru kvůli operaci kyčle.</p>
      <p>"Společně s Mikem jsme se rozhodli, že letošní sezonu ukončíme už po US Open, i když jsme měli šanci kvalifikovat se na Turnaj mistrů. Shodli jsme se, že bude nejlepší nabrat síly na sezonu 2020, jež bude naše poslední na ATP Tour. Byla to magická jízda," uvedl Bob Bryan na webu okruhu.</p>
    </article>
  </body>
</html>