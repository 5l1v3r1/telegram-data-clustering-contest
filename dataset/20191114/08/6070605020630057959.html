<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/Ibrahimovic-deixa-galazy_0_2343965679.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T08:41:46+00:00"/>
    <meta property="og:title" content="&quot;Volíeu Zlatan, us he donat Zlatan. De res&quot;: Ibrahimovic anuncia que deixa els Galaxy i no concreta el seu futur"/>
    <meta property="og:description" content="El davanter suec, ex del Barça, diu als aficionats de l'equip que ara tornin a veure el beisbol"/>
  </head>
  <body>
    <article>
      <h1>"Volíeu Zlatan, us he donat Zlatan. De res": Ibrahimovic anuncia que deixa els Galaxy i no concreta el seu futur</h1>
      <h2>El davanter suec, ex del Barça, diu als aficionats de l'equip que ara tornin a veure el beisbol</h2>
      <address>
        <time datetime="2019-11-14T08:41:46+00:00">14 Nov 2019, 08:41</time>
      </address>
      <p>El davanter suec Zlatan Ibrahimovic ha anunciat a través de les xarxes socials que deixa els Galaxy, equip de la Lliga dels Estats Units (MLS) amb el qual ha disputat les dues últimes temporades sense aconseguir cap títol. El suec, ex del Barça, tenia contracte per a un any més, però ha assegurat que ha arriba a un acord amb l'equip de Los Angeles per rescindir el contracte.</p>
      <p>El jugador ha fet un tuit molt del seu estil agraint a l'equip que li donés l'oportunitat de jugar a la MLS. "He vingut, he vist, he vençut. Gràcies, Los Angeles Galaxy, per fer-me sentir viu una altra vegada. Per als fans del Galaxy, volíeu Zlatan, us he donat Zlatan. De res. La història continua. Ara a tornar a veure el beisbol", ha indicat, deixant entreveure que, sense ell, la lliga nord-americana perd tot l'interès.</p>
      <figure>
        <iframe data-src="https://twitter.com/Ibra_official/status/1194719897592315904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ibrahimovic va arribar als Galaxy el 2018 i, el dia del seu debut, ja va aconseguir dos gols. En total, en els dos anys que s'hi ha estat ha marcat 52 gols i ha repartit 17 assistències, si bé no ha aconseguit aixecar cap títol, ja que mentre ell hi ha estat, el seu equip tan sols ha guanyat un partit de <i>play-offs</i>.</p>
      <p>El suec, que abans d'aterrar a la MLS havia passat pel United, el PSG, l'Inter de Milà, el Milan, el Barça, la Juve, l'Ajax i el Malmö, no deixa clar quin serà el seu destí a partir d'ara. Algunes fonts indiquen que ha rebut ofertes de diversos clubs de lligues diferents: des de tornar a Itàlia fins a jugar al futbol australià, brasiler o argentí.</p>
    </article>
  </body>
</html>