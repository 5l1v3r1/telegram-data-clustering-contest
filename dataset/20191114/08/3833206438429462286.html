<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Rekorden-arkticheski-stud-skova-SASht-913736"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T08:47:00+00:00"/>
    <meta property="og:title" content="Рекорден арктически студ скова САЩ"/>
    <meta property="og:description" content="Арктически студ скова голяма част от САЩ - от Средния Запад през източното крайбрежие на страната ча..."/>
  </head>
  <body>
    <article>
      <h1>Рекорден арктически студ скова САЩ</h1>
      <address>
        <time datetime="2019-11-14T08:47:00+00:00">14 Nov 2019, 08:47</time>
      </address>
      <p>Арктически студ скова голяма част от САЩ - от Средния Запад през източното крайбрежие на страната чак до южни щати, предадоха Асошиейтед прес и БТА.</p>
      <p>Над 200 отрицателни температурни рекорда бяха поставени от понеделник, като се очаква броят им да надхвърли 300 до края на студената вълна. Близо една трета от територията на САЩ бе покрита със сняг вчера. Снеговалежите, хлъзгавите пътища и ниските температури причиниха няколко смъртни случая в страната тази седмица.</p>
      <p>Според метеоролозите застудяването се дължи на преждевременното освобождаване на студен въздух от Арктика. То дойде като шок за мнозина в източната част на САЩ, където хората се радваха на топло време през септември и октомври.</p>
      <p>Отрицателни температурни рекорди за 12 ноември бяха поставени в редица градове, включително Ню Йорк и Бъфало. Необичаен студ скова южни щати. В Бирмингам, Алабама, и Грийнвил, Мисисипи, бяха измерени рекордните -8 градуса по Целзий.</p>
      <p>Температурата падна под нулата дори на крайбрежието на Мексиканския залив. В резултат морето започна "да пуши" с преминаването на студен въздух над по-топлата вода.</p>
    </article>
  </body>
</html>