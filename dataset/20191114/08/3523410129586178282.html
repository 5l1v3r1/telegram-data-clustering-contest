<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639887/%D9%85%D8%B1%D8%B9%D8%B4%DB%8C%D8%B1%D9%88%D8%AD%D8%A7%D9%86%DB%8C-%D8%B1%D8%A7-%D9%85%D8%A7-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DA%A9%D8%B1%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T08:19:00+00:00"/>
    <meta property="og:title" content="مرعشی:روحانی را ما رئیس جمهورکردیم"/>
    <meta property="og:description" content="سخنگوی حزب کارگزاران می‌گوید روحانی در انتخابات سال 92، چهار درصد بیشتر رای نداشت و با حمایت اصلاح‌طلبان توانست 51 درصد رای کسب کند."/>
  </head>
  <body>
    <article>
      <h1>
        <a href="https://www.bultannews.com/fa/news/639887/%D9%85%D8%B1%D8%B9%D8%B4%DB%8C%D8%B1%D9%88%D8%AD%D8%A7%D9%86%DB%8C-%D8%B1%D8%A7-%D9%85%D8%A7-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DA%A9%D8%B1%D8%AF%DB%8C%D9%85">مرعشی:روحانی را ما رئیس جمهورکردیم</a>
      </h1>
      <h2>سخنگوی حزب کارگزاران می‌گوید روحانی در انتخابات سال 92، چهار درصد بیشتر رای نداشت و با حمایت اصلاح‌طلبان توانست 51 درصد رای کسب کند.</h2>
      <address><time datetime="2019-11-14T08:19:00+00:00">14 Nov 2019, 08:19</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> ،حسین مرعشی در گفت‌وگو با «الف» اظهار داشت: سال 92 که دوره جدید اصلاح‌طلبی است، ما توانستیم بسیار سریع، یعنی از اعلام خبر رد صلاحیت آقای هاشمی رفسنجانی تا اعلام حمایت آقای خاتمی و آقای هاشمی مشترکا از آقای روحانی و همچنین کناره گرفتن آقای عارف، تصمیم‌گیری کنیم که همه این‌ها در پنج روز اتفاق افتاد. یعنی این جبهه سیاسی می‌تواند در پنج روز از شوک سنگین رد صلاحیت آقای هاشمی عبور کند و آقای <b>عارف</b> را متقاعد کند که به نفع آقای روحانی کناره‌گیری نماید؛ البته ایشان به نفع آقای روحانی کناره‌گیری نکرد، ولی بالاخره از صحنه کنار رفت و به هر حال مشخص بود که به نفع آقای روحانی تمام می‌شود.<br/>مرعشی مدعی شد شانس رای آقای روحانی زیر 4 درصد بود که با کنار رفتن آقای عارف به 51 درصد رسید.<br/>وی در ادامه مدعی شد: البته گلایه‌مندی مردم را هم باید باید بپذیریم، این مخصوص اصلاح‌طلبان یا مخصوص دولت نیست، مردم در مجموع از شرایط رضایت کامل را ندارند؛ گرفتار مشکلات اقتصادی و مسائل معیشتی و بیکاری بچه‌هایشان هستند و تصور می‌کنند که علی‌رغم رای دادن، آنچه را که می‌خواهند، محقق نمی‌شود. برخلاف ا<b>دعای تحقیرآمیز مرعشی</b>، محمدعلی نجفی از اعضای ارشد شورای سیاست‌گذاری اصلاح‌طلبان در سال 92 تصریح کرد که 3 روز مانده به انتخابات، روحانی 11 درصد و عارف 8 درصد رای داشت و ما مجبور شدیم از عارف بخواهیم انصراف دهد.<br/>مرعشی در حالی حمایت از روحانی و سپس ائتلاف با مدعیان اعتدال را دوره جدید اصلاح‌طلبی می‌خواند که اغلب هم‌طیفان او در جبهه مدعی اصلاحات، از قبول مسئولیت دولت و مجلس(فراکسیون امید) شانه خالی می‌کنند. با این وصف باید پرسید این چه مدل اصلاح‌طلبی است که حتی شجاعت و صداقت ندارد مسئولیت رفتارهای خود را بپذیرد؟ از آن بدتر اینکه، در حالی که 6 سال بر مناصب اقتصادی و سیاسی چنبره زده و از انواع امتیازات و رانت‌ها برخوردار شده و ضمنا مانع از کار وحدت و گره‌گشایی برای مردم شده‌اند، اعتراض مردم را هم متوجه دیگران می‌کنند!!</p>
      <p>منبع:کیهان</p>
    </article>
  </body>
</html>