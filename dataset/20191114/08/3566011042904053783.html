<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547193.html/%D8%B2%D9%85%DB%8C%D9%86%D9%87-%D8%B3%D8%A7%D8%B2%DB%8C-%D8%A8%D8%B1%D8%A7%DB%8C-%D8%B8%D9%87%D9%88%D8%B1-%D8%AD%D8%B6%D8%B1%D8%AA-%D9%85%D9%87%D8%AF%DB%8C-%D8%B9%D8%AC--%D8%AF%D8%B1-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D8%A8%D8%B3%DB%8C%D8%AC-%D9%82%D8%B1%D8%A7%D8%B1-%D8%A8%DA%AF%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T08:50:00+00:00"/>
    <meta property="og:title" content="زمینه‌سازی برای ظهور حضرت مهدی(عج) در برنامه‌های فرهنگی بسیج قرار بگیرد"/>
    <meta property="og:description" content="تولیت حرم حضرت معصومه(س) با اشاره به اینکه یکی از رسالت ها آشنایی بسیج و سپاه با معنویت و اخلاق است، گفت:زمینه‌سازی برای ظهور حضرت مهدی(عج) نیز باید همواره در برنامه‌های فرهنگی بسیج موردتوجه و تأکید قرار گیرد."/>
  </head>
  <body>
    <article>
      <h1>زمینه‌سازی برای ظهور حضرت مهدی(عج) در برنامه‌های فرهنگی بسیج قرار بگیرد</h1>
      <h2>آیت‌الله سعیدی در دیدار رئیس سازمان بسیج:</h2>
      <address>
        <time datetime="2019-11-14T08:50:00+00:00">14 Nov 2019, 08:50</time>
      </address>
      <p>تولیت حرم حضرت معصومه(س) با اشاره به اینکه یکی از رسالت ها آشنایی بسیج و سپاه با معنویت و اخلاق است، گفت:زمینه‌سازی برای ظهور حضرت مهدی(عج) نیز باید همواره در برنامه‌های فرهنگی بسیج موردتوجه و تأکید قرار گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/">پایگاه خبری تحلیلی قم فردا</a>، آیت‌الله سعیدی صبح امروز در دیدار با سردار غلامرضا سلیمانی رئیس سازمان بسیج مستضعفین با اشاره به هفته وحدت و ولادت حضرت محمد(ص) اظهار داشت: مسئولان و دست‌اندرکاران نظام باید با تأسی از ائمه و اهل‌بیت(ع) به خدمت گذاری بپردازند.<br/><br/>وی ادامه داد: ما باید در سبک زندگی و فرهنگ اجتماعی زمان را از دست ندهیم و از سیره و سبک اهل‌بیت (ع) بهره ببریم و بهترین زمان برای این کار هفته وحدت و سالروز پیامبر اکرم (ص) است.<br/><br/>آیت‌الله سعیدی افزود: باید اسوه‌ها و الگوهای مناسب را به مردم ارائه دهیم و در واقع راه درست را نشان دهیم.<br/><br/>وی بیان داشت: این سیره و روش موجب می‌شود که مردم در مسیر اولیاءالله قرار بگیرند و از کرامات و فضائل آن بهره‌مند شوند.<br/><br/>امام‌جمعه قم با اشاره به کرامت‌ها و فضائل رهبری، تأکید کرد: از کرامات ایشان این است که اگر کسی رهبر معظم انقلاب را در خواب ببیند به‌منزله ای این است که حرم امام رضا(ع) را زیارت کرده است.<br/><br/>وی ادامه داد: این از ویژگی‌های اولیای خداست و این مراتب در انتظار همه مسلمانان است به‌شرط این‌که سیره اهل‌بیت (ع) را در زندگی خودمان به‌عنوان الگو و مسیر قرار دهیم.<br/><br/>آیت‌الله سعیدی به بیانیه گام دوم انقلاب و بیانات رهبری درزمینهٔ اخلاق و معنویت اشاره کرد و ابراز داشت: یکی از رسالت‌های ما این است که بسیج و سپاه را با معنویت و اخلاق بیشتر از گذشته آشنا کنیم و نباید از این موضوع غافل شویم.<br/><br/>وی ابراز داشت: زمینه‌سازی برای ظهور حضرت مهدی(عج) نیز باید همواره در برنامه‌های فرهنگی بسیج موردتوجه و تأکید قرار گیرد.<br/><br/>انتهای پیام/</p>
    </article>
  </body>
</html>