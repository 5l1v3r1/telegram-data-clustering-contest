<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684040/afxitiki-tasi-parousiazei-o-sakcharodis-diavitis-typou-2"/>
    <meta property="og:site_name" content="enikos.gr"/>
    <meta property="article:published_time" content="2019-11-14T08:12:00+00:00"/>
    <meta property="og:title" content="Αυξητική τάση παρουσιάζει ο σακχαρώδης διαβήτης τύπου 2"/>
    <meta property="og:description" content="Αυξητική τάση παρουσιάζει ο σακχαρώδης διαβήτης κυρίως στις αναπτυσσόμενες χώρες..."/>
  </head>
  <body>
    <article>
      <h1>Αυξητική τάση παρουσιάζει ο σακχαρώδης διαβήτης τύπου 2</h1>
      <address>
        <time datetime="2019-11-14T08:12:00+00:00">14 Nov 2019, 08:12</time>
      </address>
      <p>Αυξητική τάση παρουσιάζει ο σακχαρώδης<a href="http://www.enikos.gr/lifestyle/682807/kouris-echo-ena-provlima-ygeias-apo-13-eton-kai-to-leo-gia-proti-"> διαβήτης</a> κυρίως στις αναπτυσσόμενες χώρες σύμφωνα με αναφορές του Παγκόσμιου Οργανισμού Υγείας. Ο αριθμός των διαβητικών στην Ελλάδα σύμφωνα με εκτιμήσεις ανέρχεται σε περίπου ένα εκατομμύριο, ενώ οι περισσότεροι από αυτούς έχουν σακχαρώδη διαβήτη τύπου 2 ο οποίος συνδέεται σε μεγάλο βαθμό με την παχυσαρκία. Το ανησυχητικό με τον διαβήτη τύπου 2 είναι ότι, ενώ παλαιότερα εμφανιζόταν σε άτομα μέσης ηλικίας (40-50 ετών), πλέον παρατηρείται και στην παιδική και εφηβική ηλικία. Τα παραπάνω επισήμανε μιλώντας στο ΑΠΕ-ΜΠΕ- στο περιθώριο του 33ου Πανελλήνιου Ετήσιου Συνεδρίου της Ελληνικής Εταιρείας Μελέτης και Εκπαίδευσης για τον Σακχαρώδη Διαβήτη- ο πρόεδρός της, παθολόγος-διαβητολόγος, Χρήστος Σαμπάνης.</p>
      <p>
        <b>Ο διαβήτης απειλεί μάτια, καρδιά, νεφρά και νεύρα</b>
      </p>
      <p>Τα άτομα με σακχαρώδη διαβήτη έχουν αυξημένο καρδιαγγειακό κίνδυνο ενώ οι πιο συχνές επιπλοκές του διαβήτη είναι η διαβητική αμφιβληστροειδοπάθεια, η διαβητική νεφροπάθεια και η διαβητική νευροπάθεια.</p>
      <p>"Η διαβητική αμφιβληστροειδοπάθεια είναι η πρώτη αιτία τύφλωσης στους διαβητικούς, ενώ η διαβητική νεφροπάθεια εάν δεν ελεγχθεί μπορεί να φτάσει σε νεφρική ανεπάρκεια τελικού σταδίου. Ο σακχαρώδης διαβήτης είναι η πρώτη αιτία ένταξης ασθενών σε αιμοκάθαρση και σε μεταμόσχευση. Άρα ο διαβήτης πλήττει τα μάτια , την καρδιά , τα νεφρά, τα νεύρα και πάρα πολλά όργανα. Αυτά ισχύουν και για τους δύο τύπους διαβήτη και έχουν σχέση με τη διάρκεια του διαβήτη και με τη ρύθμιση του. Γι αυτό η καλή ρύθμιση του διαβήτη μπορεί να προλάβει τις επιπλοκές αυτές" σημειώνει ο κ. Σαμπάνης</p>
      <p>Παράλληλα επισημαίνει ότι το πρόβλημα με τον σακχαρώδη διαβήτη τύπου 2 είναι πάρα πολύ μεγάλο, διότι σε πολλούς ασθενείς δεν παρουσιάζει συμπτώματα με αποτέλεσμα τα άτομα αυτά να μένουν εκτεθειμένα σε υψηλές τιμές σακχάρου για πολλά χρόνια και να εμφανίζουν επιπλοκές κατά τη διάγνωση.</p>
      <p>"Το πρόβλημα με τις επιπλοκές είναι, το κατά πόσο αυτές είναι ή δεν είναι αναστρέψιμες. Είναι πάντα προτιμότερο να προλαμβάνεις κάτι από ότι να θεραπεύεις. Για αυτό χρειάζεται ενημέρωση του κοινού και αυτό είναι πολύ σημαντικό και στους δύο τύπους διαβήτη. Συνιστάται υγιεινός τρόπος ζωής, προσοχή στη διατροφή ή άσκηση , διακοπή του καπνίσματος".</p>
      <p>
        <b>Νέες θεραπείες για την αντιμετώπιση του σακχαρώδη διαβήτη</b>
      </p>
      <p>Όπως αναφέρει ο κ Σαμπάνης σήμερα υπάρχουν πολλές νέες θεραπείες για την αντιμετώπιση του σακχαρώδη διαβήτη τύπου 1 και τύπου 2 καθώς και νέες αντλίες ινσουλίνης.</p>
      <p>"Για τον σακχαρώδη διαβήτη τύπου 2 υπάρχει πλειάδα φαρμάκων τα οποία έχουν το πλεονέκτημα να μην προκαλούν υπογλυκαιμίες. Στα φάρμακα αυτά είναι : η κατηγορία των SGLT2 αναστολέων επαναρρόφησης γλυκόζης από το νεφρό, τα οποία φαίνεται να έχουν ευεργετικά αποτελέσματα και στην καρδιά και η κατηγορία των αγωνιστών των GLP-1 υποδοχέων τα οποία διεγείρουν την έκκριση ή μιμούνται τη δράση των ορμονών που εκκρίνονται από το γαστρεντερικό σύστημα. Υπάρχει και φάρμακο για την παχυσαρκία, η οποία είναι ένας πάρα πολύ σημαντικός παράγοντας εμφάνισης σακχαρώδη διαβήτη τύπου 2 κυρίως σε άτομα τα οποία έχουν γενετική προδιάθεση. Διότι ο σακχαρώδης διαβήτη τύπου 2 έχει πολύ μεγάλο βαθμό κληρονομικότητας και το 90% με 95% του συνόλου των διαβητικών ασθενών είναι διαβητικοί τύπου 2" σημειώνει ο κ. Σαμπάνης.</p>
      <p>Παράλληλα αναφέρει ότι πολυεθνικές φαρμακευτικές εταιρείες "τρέχουν" πολυκεντρικές μελέτες με στόχο να κυκλοφορήσει ινσουλίνη η οποία θα χορηγείται εβδομαδιαία και δεν θα προκαλεί υπογλυκαιμίες.</p>
      <p>"Οι μελέτες αυτές είναι προχωρημένες χωρίς αυτό να σημαίνει ότι θα ευδοκιμήσουν, γιατί υπάρχουν πολλά φάρμακα που έφτασαν μέχρι κάποιο σημείο και μετά αποσύρθηκαν, όπως για παράδειγμα η εισπνεόμενη ινσουλίνη η οποία αποσύρθηκε για πολλούς λόγους. Θα ήταν ευχής έργο να βγει μια ινσουλίνη η οποία όχι μόνο να χορηγείται εβδομαδιαία αλλά και να μην κάνει υπογλυκαιμίες" αναφέρει ο κ. Σαμπάνης.</p>
      <p>Τέλος σημειώνει ότι στην Αμερική βρίσκονται υπό διερεύνηση γονιδιακές θεραπείες οι οποίες στοχεύουν να προγραμματίσουν κάποια κύτταρα ώστε να μετατραπούν σε Β κύτταρα του παγκρέατος και να εκκρίνουν ινσουλίνη.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683997/kakokairia-viktoria-i-thalassa-skepase-tin-paraliaki-tou-riou-pho%0A%20%20%20%20%0A"/>
        <a href="http://www.enikos.gr/society/683967/i-viktoria-saronei-tin-kriti-epese-chalazi-plimmyrisan-spitia-egk%0A%20%20%20%20%0A"/>
        <a href="http://www.enikos.gr/society/684006/sok-ston-pyrgo-andras-vrethike-kremasmenos-se-dentro%0A%20%20%20%20%0A"/>
        <a href="http://www.enikos.gr/society/683992/pseftiko-to-oplo-pou-evgale-mathitis-se-scholeio-stin-kriti%0A%20%20%20%20%0A"/>
        <a href="http://www.enikos.gr/society/684000/synagermos-ston-tavro-tilefonimata-gia-vomva-sto-allodapon-tora%0A%20%20%20%20%0A"/>
        <a href="http://www.enikos.gr/society/683971/megales-zimies-apo-ti-viktoria-kai-stin-kefalonia-photo-video%0A%20%20%20%20%0A"/>
        <a href="http://www.enikos.gr/society/683979/kathysteriseis-stin-attiki-odo%0A%20%20%20%20%0A"/>
        <a href="http://www.enikos.gr/society/683951/sovara-provlimata-apo-tin-kakokairia-stin-kerkyra-kathizisi-dromo%0A%20%20%20%20%0A"/>
        <a href="http://www.enikos.gr/society/683969/botiliarisma-stin-athinon-lamias-atychima-me-vytioforo%0A%20%20%20%20%0A"/>
      </related>
    </article>
  </body>
</html>