<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/bir-hic-ugruna-yok-oldu-define-bulunamayan-dipsiz-gol-de-kazi-sonlandirildi-889510"/>
    <meta property="og:site_name" content="Onedio"/>
    <meta property="article:published_time" content="2019-11-14T08:57:21+00:00"/>
    <meta property="og:title" content="Bir Hiç Uğruna Yok Oldu: Define Bulunamayan Dipsiz Göl'de Kazı Sonlandırıldı"/>
    <meta property="og:description" content="Gümüşhane merkeze bağlı Dumanlı köyü sınırları içerisinde yer alan Taşköprü Yaylası'nda kaynağı ve akarı olmayan, doğal güzelliğiyle görenleri etkiley..."/>
  </head>
  <body>
    <article>
      <h1>Bir Hiç Uğruna Yok Oldu: Define Bulunamayan Dipsiz Göl'de Kazı Sonlandırıldı</h1>
      <address><time datetime="2019-11-14T08:57:21+00:00">14 Nov 2019, 08:57</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4><a href="https://onedio.com/etiket/gumushane/5c0d16ba92fd0a322b7ac916">Gümüşhane</a> merkeze bağlı Dumanlı köyü sınırları içerisinde yer alan Taşköprü Yaylası'nda kaynağı ve akarı olmayan, doğal güzelliğiyle görenleri etkileyen Dipsiz Göl'de, yasal izinle yapılan kazının sırrı ortaya çıktı. 5 gün süren ve herhangi bir bulguya ulaşılamayan kazıda, bölgede bir dönem kalan Roma İmparatorluğu'nun Anadolu'daki 4 büyük lejyonu arasında gösterilen 15’inci Apollinaris lejyonunun var olduğuna inanılan hazinesinin arandığı öğrenildi.</h4>
      <figure>
        <img src="https://img-s2.onedio.com/id-5dcd14f048599350075e330b/rev-0/w-500/s-4cdadfe461da42ae3303cc29dfd3d97f8ac11ab7.jpg"/>
      </figure>
      <p>Gölde iddiaya göre var olduğuna inanılan <a href="https://onedio.com/etiket/altin/5044975f0228f609176018ac">altın</a> arandı. Jandarma görevlileri, kazı alanına kimsenin yaklaşmasına izin vermedi. Dipsiz Göl’de, 5 gündür sürdürülen kazı çalışmaları define bulunamayınca sonlandırıldı.</p>
      <h3>15. Apollinaris lejyonunun var olduğuna inanılan hazinesinin arandı</h3>
      <figure>
        <img src="https://img-s1.onedio.com/id-5dcd132d5987e70851ac7a7e/rev-0/w-500/s-0a25af2e51065d81f26ef8dd4ba9e4baed9cc5b2.jpg"/>
        <figcaption>Dipsiz Göl'de, herhangi bir bulguya ulaşılamayan kazıda, iddiaya göre bölgede bir dönem kalan Roma İmparatorluğu'nun Anadolu'daki 4 büyük lejyonu arasında gösterilen 15’inci Apollinaris lejyonunun var olduğuna inanılan hazinesinin arandığı öğrenildi. <a href="https://onedio.com/etiket/altin/5044975f0228f609176018ac">Altın</a> olduğuna inanılan göldeki kazının kim tarafından yapıldığı ise halen sır gibi saklanıyor.</figcaption>
      </figure>
      <h3>"Gelecek kuşakların belki de ihtiyaç duyacağı böyle bir kaynak fütursuzca yok edildi"</h3>
      <figure>
        <img src="https://img-s2.onedio.com/id-5dcd15985c126431512f6b5b/rev-0/w-500/s-0af51609b7b3a3910b105a51ca57e38ed2eefe29.jpg"/>
        <figcaption><a href="https://onedio.com/etiket/rize/5c0d17146c0516301ee06974">Rize</a> <a href="https://onedio.com/etiket/recep-tayyip-erdogan/50187b65295c0432640034e7">Recep Tayyip Erdoğan</a> Üniversitesi Jeoloji Mühendisliği öğretim üyesi Prof. Dr. Raif Kandemir, define araması sırasında suyu boşaltılan Dipsiz Göl'ün son buzul döneminde oluştuğunu ve en az 12 bin yaşında olduğunu belirtti. Kandemir, "Dünya üzerindeki buzul göller, son buzul çağından kalmadır ve yaşları 18 bin ile 12 bin yıl arasında değişir. Ülkemizde başta Kaçkar Dağları olmak üzere, dağlarımızın yüksek kotlarında buzul göller bulunur. Böyle kıymetli bir oluşuma, kendi kafalarına göre hiçbir uzmana danışmadan nasıl müdahalede bulunuyorlar? Buzul göller, dünyadaki en temiz sulardır ve küresel ısınmanın konuşulduğu şu günlerde gelecek kuşakların belki de ihtiyaç duyacağı böyle bir kaynak fütursuzca yok edildi. 12 bin yılda oluşan bu gölü nasıl olacak da siz doldurarak eski haline getireceksiniz? 12 bin yıllık bir değer ve ekosistem göz göre göre yok edilmiştir" dedi.</figcaption>
      </figure>
      <h3>"12 bin yıllık veritabanı yok olmuş durumda"</h3>
      <figure>
        <img src="https://img-s2.onedio.com/id-5dcd15ec5c126431512f6b61/rev-0/w-500/s-8543f53cca3ecb0e58bc8944430830dabf4cb6e0.jpg"/>
        <figcaption>Karadeniz Teknik Üniversitesi (KTÜ) Peyzaj Mimarlığı Bölümü öğretim üyesi Doğa Koruma Alanları Uzmanı Doç. Dr. Ertan Düzgüneş de define söylentisiyle gölün boşaltılmasının talihsiz bir <a href="https://onedio.com/etiket/olay/57ceb76ded62790c040afa50">olay</a> olduğunu belirterek şunları dedi: "Dipsiz Göl'ün suyunun boşaltılmasıyla ekosisteme <a href="https://onedio.com/etiket/darbe/578a1763f4bd3ead4663c094">darbe</a> vurulmuştur. 12 bin yıllık veritabanı yok olmuş durumda. Tekrardan buranın suyla doldurulacağı söyleniyor ama doldurulacak su şimdi kullandığımız su. Gölde yapılan tahribatın yarattığı kayıp çok büyük. Bu talihsiz girişim sonucunda alanın turistik değerini konuşmak bence yanlış. Burada ekosistem tahribatı var ve bu ekosistem geri dönülemez biçimde yok olmuştur. Tekrardan doldurulduğu taktirde 12 bin yıllık belleği geri kazanabilecek miyiz? Kazanamayacağız. Dolayısıyla kendi kendini rehabilite edebilir mi? Bu da onlarca veya yüzlerce yıl sonra görülebilir."</figcaption>
      </figure>
    </article>
  </body>
</html>