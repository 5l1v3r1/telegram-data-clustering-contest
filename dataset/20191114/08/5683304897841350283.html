<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/14/india-vs-bangladesh-2019-2-match-test-series-statistics.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T08:32:00+00:00"/>
    <meta property="og:title" content="കോലി ഒറ്റയ്ക്ക് 26 സെഞ്ചുറി, ബംഗ്ലദേശ് 21; അശ്വിൻ ഒറ്റയ്ക്ക് 357 വിക്കറ്റ്, ബംഗ്ലദേശ് 253!"/>
    <meta property="og:description" content="ഇൻഡോർ∙ ഇന്ത്യൻ നായകൻ വിരാട് കോലി ഒറ്റയ്ക്ക് നേടിയിട്ടുള്ളത് 26 ടെസ്റ്റ് സെഞ്ചുറികൾ; ഇൻഡോർ ടെസ്റ്റിൽ കളിക്കുന്ന 11 ബംഗ്ലദേശ് താരങ്ങളും കൂടി ടെസ്റ്റിൽ.Indian Cricket Team. India Vs Bangladesh. Test Series Live. Indore Cricket Test. Malayalam Cricket News. Rohit Sharma. Rishabh Pant. Virat Kohli. മലയാളം ക്രിക്കറ്റ് വാർത്തകൾ. ഇന്ത്യ–ബംഗ്ലദേശ്. ഇൻഡോർ ക്രിക്കറ്റ് ടെസ്റ്റ്. ക്രിക്കറ്റ് ലൈവ് സ്കോർ. രോഹിത് ശർമ. ഋഷഭ് പന്ത്. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>കോലി ഒറ്റയ്ക്ക് 26 സെഞ്ചുറി, ബംഗ്ലദേശ് 21; അശ്വിൻ ഒറ്റയ്ക്ക് 357 വിക്കറ്റ്, ബംഗ്ലദേശ് 253!</h1>
      <address><time datetime="2019-11-14T08:32:00+00:00">14 Nov 2019, 08:32</time> by <a rel="author">മനോരമ ലേഖകൻ</a></address>
      <p>ഇൻഡോർ∙ ഇന്ത്യൻ നായകൻ വിരാട് കോലി ഒറ്റയ്ക്ക് നേടിയിട്ടുള്ളത് 26 ടെസ്റ്റ് സെഞ്ചുറികൾ; ഇൻഡോർ ടെസ്റ്റിൽ കളിക്കുന്ന 11 ബംഗ്ലദേശ് താരങ്ങളും കൂടി ടെസ്റ്റിൽ ഇതുവരെ നേടിയത് 21 സെഞ്ചുറികളും! ഇന്ത്യൻ സ്പിന്നർ രവിചന്ദ്രൻ അശ്വിൻ ഒറ്റയ്ക്ക് ഇതുവരെ വീഴ്ത്തിയത് 357 ടെസ്റ്റ് വിക്കറ്റുകളാണ്. ഇതിൽ 27 അഞ്ചു വിക്കറ്റ് നേട്ടവും ഉൾപ്പെടുന്നു. മറുവശത്ത്, ബംഗ്ലദേശ് ടീമിലെ 11 ബോളർമാരും ചേർന്ന് ഇതുവരെ വീഴ്ത്തിയത് 253 ടെസ്റ്റ് വിക്കറ്റുകളാണ്. ഇതിൽ ഉള്ളത് ആകെ 15 അഞ്ചു വിക്കറ്റ് നേട്ടങ്ങൾ മാത്രം ! ഇന്ത്യ–ബംഗ്ലദേശ് ഒന്നാം ക്രിക്കറ്റ് ടെസ്റ്റിൽ ഇരു ടീമുകളും തമ്മിൽ പരിചയസമ്പത്തിലുള്ള വ്യത്യാസം ഈ കണക്കുകളിൽ വ്യക്തം. </p>
      <p>ഏറ്റവും ഒടുവിൽ കളിച്ച അഞ്ചു ടെസ്റ്റുകളിലും വിജയം നേടിയാണ് ഇന്ത്യ ഇൻഡോറിൽ ബംഗ്ലദേശിനെ നേരിടുന്നത്. രണ്ടു ടെസ്റ്റുകളടങ്ങുന്ന പരമ്പര തൂത്തുവാരിയാൽ ഇന്ത്യൻ ടെസ്റ്റ് ചരിത്രത്തിലെ ഏറ്റവും മികച്ച വിജയക്കുതിപ്പായി അതു മാറും. 2103ൽ മഹേന്ദ്രസിങ് ധോണിക്കു കീഴിൽ തുടർച്ചയായി ആറു ടെസ്റ്റുകൾ ജയിച്ചതാണ് നിലവിൽ ഇന്ത്യയുടെ ഏറ്റവും മികച്ച വിജയക്കുതിപ്പ്.</p>
      <p>അതേസമയം, ഇന്ത്യയും ബംഗ്ലദേശും തമ്മിൽ ഇതുവരെ ഏറ്റുമുട്ടിയത് ഒൻപതു ടെസ്റ്റുകളിലാണ്. ഇതിൽ ഏഴു തവണയും ജയം ഇന്ത്യയ്ക്കൊപ്പം നിന്നു. രണ്ടു മത്സരങ്ങൾ സമനിലയിൽ അവസാനിച്ചു. അതും മഴയുൾപ്പെടെയുള്ള ബാഹ്യകാരണങ്ങളാൽ. മറുവശത്ത് ബംഗ്ലദേശിന് ഇതുവരെ ഇന്ത്യയെ ടെസ്റ്റിൽ തോൽപ്പിക്കാനായിട്ടില്ല. ട്വന്റി20യിൽ ഇന്ത്യയ്‍ക്കെതിരെ അവരുടെ ആദ്യ ജയം ഈ തവണത്തെ പര്യടനത്തിലായിരുന്നു. ടെസ്റ്റിലും സമാനമായ നേട്ടം ആവർത്തിക്കാൻ അവർക്കു സാധിക്കുമോ എന്ന ആകാംക്ഷയിലാണ് ആരാധകർ. മാത്രമല്ല, മത്സരം നടക്കുന്ന ഇൻഡോറിലെ ഹോൽക്കർ സ്റ്റേഡിയത്തിൽ ഇതുവരെ കളിച്ച ഏഴു മത്സരങ്ങളും ജയിച്ച ചരിത്രമാണ് ഇന്ത്യയ്ക്ക്. അഞ്ച് ഏകദിനങ്ങളും ന്യൂസീലൻഡിനെതിരായ ടെസ്റ്റ് മത്സരവും ശ്രീലങ്കയ്‌ക്കെതിരായ ട്വന്റി20 മത്സരവുമാണ് ഇന്ത്യ ഇവിടെ ജയിച്ചത്.</p>
      <p>∙ ഇന്ത്യയ്ക്കെതിരെ 50നു മുകളിൽ ശരാശരിയുള്ള രണ്ടു താരങ്ങൾ ബംഗ്ലദേശ് ടീമിലുണ്ട്. മുഷ്ഫിഖുർ റഹിം (56.16), മഹ്മൂദുല്ല (55.40) എന്നിവർ. ഇന്ത്യയ്ക്കെതിരെ ഏഴ് ഇന്നിങ്സുഖളിൽനിന്ന് രണ്ടു സെഞ്ചുറി സഹിതം 337 റൺസാണ് റഹിമിന്റെ സമ്പാദ്യം. ആറ് ഇന്നിങ്സുകളിൽനിന്ന് മൂന്നു ഫിഫ്റ്റി സഹിതം 277 റൺസ് മഹ്മൂദുല്ലയും നേടി.</p>
      <p>∙ ഇന്ത്യൻ മണ്ണിൽ 250 വിക്കറ്റ് ടെസ്റ്റ് വിക്കറ്റ് തികയ്ക്കാൻ രവിചന്ദ്രൻ അശ്വിന് ഒരു വിക്കറ്റ് കൂടി മതി. ഇതോടെ ഇന്ത്യൻ മണ്ണിൽ ഈ നേട്ടത്തിലെത്തുന്ന മൂന്നാമത്തെ ഇന്ത്യൻ താരമായി അശ്വിൻ മാറും. ഇന്ത്യൻ മണ്ണിൽ എല്ലാ ഫോർമാറ്റിലുമായി 250 വിക്കറ്റ് തികയ്ക്കാൻ രവീന്ദ്ര ജഡേജയ്ക്കും ഒരു വിക്കറ്റ് മതി.</p>
      <p>∙ രാജ്യാന്തര ക്രിക്കറ്റിൽ എല്ലാ ഫോർമാറ്റിലുമായി രോഹിത് ശർമ ഇതുവരെ നേടിയത് 398 സിക്സുകളാണ്. 400 എന്ന നാഴികക്കല്ലിലേക്കു വേണ്ടത് രണ്ടു സിക്സ്. ഇതിനു മുൻപ് 400 സിക്സ് മറികടന്ന രണ്ടുപേരേയുള്ളൂ. ക്രിസ് ഗെയ്ൽ (534), ഷാഹിദ് അഫ്രീദി (476) എന്നിവർ.</p>
      <p>∙ ടെസ്റ്റ് ക്രിക്കറ്റിൽ 5,000 റൺസ് തികയ്ക്കുന്ന ആദ്യ ഇന്ത്യൻ ക്യാപ്റ്റനെന്ന നേട്ടത്തിലേക്ക് കോലിക്കു വേണ്ടത് വെറും 32 റൺസ്. എല്ലാ രാജ്യങ്ങളെയും പരിഗണിച്ചാൽ ഈ നേട്ടത്തിലെത്തുന്ന അഞ്ചാമത്തെ ക്യാപറ്റനായും കോലി മാറും.</p>
      <p>
        <b>English Summary: India vs Bangladesh, 2019: 2-match Test series – Statistics</b>
      </p>
    </article>
  </body>
</html>