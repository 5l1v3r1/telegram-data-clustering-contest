<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/virobnicztvo-moloka-vpalo-do-kritichno%d1%97-tochki-nizhche-10-mln-t/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-14T08:28:00+00:00"/>
    <meta property="og:title" content="Виробництво молока в Україні впало до критичної точки — нижче 10 млн т"/>
    <meta property="og:description" content="У поточному році вирізали майже 30 тис. корів вітчизняних сільськогосподарських підприємств. Вперше за роки незалежності обсяги виробництва молока скоротят"/>
  </head>
  <body>
    <article>
      <h1>Виробництво молока в Україні впало до критичної точки — нижче 10 млн т</h1>
      <address>
        <time datetime="2019-11-14T08:28:00+00:00">14 Nov 2019, 08:28</time>
      </address>
      <figure>
        <img src="https://infoindustria.com.ua/wp-content/uploads/2019/11/cow-3383624_1920.jpg"/>
      </figure>
      <p>
        <b>У поточному році вирізали майже 30 тис. корів вітчизняних сільськогосподарських підприємств. Вперше за роки незалежності обсяги виробництва молока скоротяться до 9710 тис. т. В той же час внутрішня ціна в Україні на якісне молоко суттєво зросла.</b>
      </p>
      <p>За прогнозами науковців <a href="http://www.iae.org.ua/presscentre/archnews/2680-u-2019-rotsi-vyrobnytstvo-moloka-v-ukrayini-vpershe-za-roky-nezalezhnosti-opustytsya-nyzhche-10-mln-tonn-olha-kozak.html">Національного наукового центру «Інститут аграрної економіки»</a>, виробництво молока на підприємствах зменшиться з 2755,5 тис. т до 2721 тис. т (-1,3%). У господарствах населення виробництво молока скоротиться з 7308,5 тис. т до 6988 тис. т (-4,4%).</p>
      <p>За оцінками учених, поголів’я корів може зменшитися до 1840 тис. голів (-4,1%), у тому числі: на підприємствах – до 440 тис. голів (-5,9%), а у господарствах населення – до 1400 тис. голів (-3,6%).</p>
      <p>Найбільш критичною є ситуація з поголів’ям корів у сільськогосподарських підприємствах. Адже 2018 року – вперше за часів незалежності України – вони продемонстрували приріст на 1,2%. Натомість у поточному – вирізали майже 30 тис. корів, розказала к.е.н. Ольга Козак, провідний науковий співробітник відділу економіки аграрного виробництва та міжнародної інтеграції Національного наукового центру «Інститут аграрної економіки».</p>
      <p>Відповідно до скорочення виробництва молока за 9 місяців відмічається зменшення обсягів його реалізації на переробні підприємства: сільськогосподарськими підприємствами – на 4%, господарствами населення – на 23%. Тобто, за 2019 рік переробні підприємства недоотримають порівняно з минулим роком до 10% молока, спрогнозувала Ольга Козак.</p>
      <p>Дефіцит якісної сировини, в свою чергу, зумовлює підвищення ціни на неї. Так, темп зростання ціни на молоко в 2019 році був вищим, ніж торік. Ціна за січень-вересень поточного року зросла на 7,4% проти аналогічного періоду 2018 року.</p>
      <p>Внутрішня ціна в Україні на якісне молоко вже давно відповідає – а в останні місяці навіть перевищує – світовій. Така тенденція буде зберігатися до кінця року.</p>
      <p>Водночас витрати на матеріально-технічні ресурси, що споживаються в молочному виробництві, зросли за 9 місяців лише на 1,2%.</p>
      <p>За таких умов, рентабельність виробництва молока у підприємствах у 2019 році очікується на рівні 18-20%.</p>
      <p>ІА «Інфоіндустрія» за матеріалами <a href="http://www.iae.org.ua/presscentre/archnews/2680-u-2019-rotsi-vyrobnytstvo-moloka-v-ukrayini-vpershe-za-roky-nezalezhnosti-opustytsya-nyzhche-10-mln-tonn-olha-kozak.html">Національного наукового центру «Інститут аграрної економіки»</a></p>
    </article>
  </body>
</html>