<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/v-bolivii-pokracuji-nepokoje-morales-oznacil-stav-za-vojenskou-diktaturu-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T08:18:00+00:00"/>
    <meta property="og:title" content="Stojí Bolívie na prahu občanské války? Nepokoje si vyžádaly již deset životů"/>
    <meta property="og:description" content="Nepokoje v Bolívii, které vypukly v říjnu kvůli výsledkům prezidentských voleb, si vyžádaly již deset mrtvých. S odvoláním na místní prokuraturu o tom dnes informovala agentura AP. Bývalý prezident Evo Morales, jenž podal o víkendu demisi a odletěl do Mexika, dnes kritizoval Spojené státy, které uznaly prozatímní hlavou státu senátorku Jeanine Áňezovou. Stav v Bolívii označil Morales za &quot;vojenskou diktaturu&quot;."/>
  </head>
  <body>
    <article>
      <h1>Stojí Bolívie na prahu občanské války? Nepokoje si vyžádaly již deset životů</h1>
      <address><time datetime="2019-11-14T08:18:00+00:00">14 Nov 2019, 08:18</time> by <a rel="author">ČTK</a></address>
      <p>Od počátku protestů před více než třemi týdny v Bolívii zahynulo deset lidí. Předcházející bilance hovořila o sedmi. Agentura AFP dnes informovala o smrti 20letého muže, kterého zasáhla střela při střetech Moralesových příznivců s policií ve městě Yapacaní, asi 450 kilometrů jihovýchodně od metropole La Paz. Podle agentury DPA další muž zahynul ve stejné oblasti.</p>
      <figure>
        <img src="https://g.denik.cz/1/a4/demonstrace-ochromily-hongkong-skoly-jsou-zavrene_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/demonstrace-ochromily-hongkong-skoly-jsou-zavrene-20191113.html">Zavřené školy i obchody. Demonstrace dál paralyzují život v Hongkongu Přečíst článek ›</a>
      </aside>
      <p>Prozatímní prezidentka Áňezová už jmenovala nové členy vlády i nové nejvyšší velitele armády. "Tleskám bolivijské prozatímní prezidentce Jeanine Áňezové, že na sebe vzala tuto roli v době, která přináší velkou zodpovědnost a v níž je třeba v Bolívii obnovit pořádek a zachovat civilní vedení," napsal dnes na twitteru ministr zahraničí USA Mike Pompeo. Jako o "prozatímní ústavní prezidentce" o Áňezové už před Pompeem hovořil i Michael G. Kozak, který má na americkém ministerstvu zahraničí na starosti západní polokouli.</p>
      <figure>
        <iframe data-src="https://twitter.com/SecPompeo/status/1194806454663950337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bývalý prezident Morales, který nyní pobývá v mexickém exilu, dnes - ještě před Pompeovým prohlášením - na twitteru rozhodnutí Spojených států uznat senátorku Áňezovou prozatímní prezidentkou odsoudil.</p>
      <p>"Státní převrat, který působí smrt mých bolivijských bratrů, je politickým a hospodářským spiknutím, které vychází ze Spojených států," uvedl exprezident. Situaci v Bolívii přirovnal k situaci ve Venezuele, kde Spojené státy a řada dalších zemí světa uznaly místo autoritářského prezidenta Nicoláse Madura prozatímní hlavou státu Juana Guaidóa.</p>
      <p>Město La Paz, které je administrativním centrem Bolívie, se podle Moralese změnilo "v tábor vojenské a politické represe". "Ti, co říkali, že bojují za demokracii, instalovali vojenskou diktaturu," dodal.</p>
      <h3>Morales naznačil návrat z exilu</h3>
      <p>Morales na twitteru vyzval k "národnímu dialogu". "Pokud mohu svou přítomností přispět k mírovému řešení, které zastaví násilí…, pro svou milovanou Bolívii to udělám," napsal bývalý prezident, a znovu tak naznačil, že by se mohl do vlasti z exilu vrátit.</p>
      <p>V rozhovoru poskytnutém listu El País Morales řekl, že je nadále prezidentem Bolívie, neboť parlament jeho rezignaci nepřijal ani neodmítl. To, že se "tato paní" prohlásila prezidentkou, je v rozporu s bolivijskou ústavou, dodal Morales s odkazem na Áňezovou.</p>
      <figure>
        <img src="https://g.denik.cz/1/97/clovek-v-tisni-byl-v-rusku-zarazen-mezi-nezadouci-organizace_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/nezadouci-rusko-zaradilo-cloveka-v-tisni-na-seznam-zakazanych-organizaci-20191112.html">Nežádoucí. Rusko zařadilo Člověka v tísni na seznam zakázaných organizací Přečíst článek ›</a>
      </aside>
      <p>Dlouholetý bolivijský prezident Evo Morales byl v říjnu zvolen na další funkční období, což vyvolalo masivní protesty. Socialistického prezidenta následně policie a armáda donutily k demisi a on se uchýlil do Mexika. Prozatímní hlavou státu se prohlásila druhá místopředsedkyně Senátu Áňezová, kterou ve funkci potvrdil i ústavní soud. Nyní chce prezidentka uspořádat nové volby hlavy státu.</p>
    </article>
  </body>
</html>