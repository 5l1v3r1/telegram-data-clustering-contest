<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/advarer-mot-isdekte-veier---det-er-veldig-glatt/71817740"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T08:09:33+00:00"/>
    <meta property="og:title" content="Advarer mot isdekte veier: - Det er veldig glatt"/>
    <meta property="og:description" content="Meteorologisk institutt har sendt ut et farevarsel for såpeglatte veier for store deler av Sør-Norge."/>
  </head>
  <body>
    <article>
      <h1>Advarer mot isdekte veier: - Det er veldig glatt</h1>
      <h2>Meteorologisk institutt har sendt ut et farevarsel for såpeglatte veier for store deler av Sør-Norge.</h2>
      <address><time datetime="2019-11-14T08:09:33+00:00">14 Nov 2019, 08:09</time> by <a rel="author">Marte Klausen</a></address>
      <p>Meteorologisk institutt har utstedt et gult farevarsel for Vestlandet for å advare mot såpeglatte veier.</p>
      <p>Statsmeteorolog Magni Svanevik understreker overfor Dagbladet at nedbør mot ettermiddagen og kvelden gjør at de iskalde veiene kan bli speilglatte:</p>
      <figure>
        <iframe data-src="https://twitter.com/Meteorologene/status/1194536336755216384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- I Hordaland og nordover er det litt glatt på bakken på grunn av fuktighet og minusgrader. Det rimer og fryser på, sier hun.</p>
      <p>Svanevik oppfordrer bilister til å være oppmerksomme og huske på at det ikke er sikkert at man ser isen som ligger på bakken.</p>
      <p>- Bruk riktige dekk. Hvis man har sommerdekk på, burde man ikke være ute å kjøre. Også når man går må man være litt forsiktig, legger hun til.</p>
      <p>
        <b>
          <a href="https://www.dagbladet.no/nyheter/glatte-veier-utforkjoringer-over-hele-landet/71812905">På onsdag var det utforkjøringer, speilglatt føre og trafikkulykker over hele landet.</a>
        </b>
      </p>
      <h3>- Veldig glatt</h3>
      <p>Statsmeteorolog Magnus Oved understreker overfor Dagbladet at bilister i Nordland og Troms også må være oppmerksomme utover dagen:</p>
      <p>- Det kan bli litt regn og sludd i dag i Nordland og Troms. I og med at det er kald bakke, kan det bli veldig glatt, sier Oved, og legger til at bilistene likevel ofte er ganske skodd for vinteren der oppe.</p>
      <figure>
        <iframe src="https://www.youtube.com/embed/6CDFwV9Fluk" width="640" height="360" data-service="Youtube" scrolling="no"/>
        <figcaption><b>KAOS:</b> Fredag morgen melder Sør-Øst og Øst politidistrikt om mange trafikkulykker, og det ser ut til at det noe mildere været kan være årsaken. Dagbladet er på Veitrafikksentralen for å få siste nytt om trafikksituasjonen. Video: Kristoffer Løkås / Dagbladet Vis mer</figcaption>
      </figure>
      <p>- Sånn sett er det kanskje fotgjengerne som er i størst fare, sier han.</p>
      <p>På Østlandet kan det også komme litt nedbør utover dagen, men det kommer sannsynligvis ikke til å bli fullt så såpeglatt.</p>
      <p>- Det kan jo bli sludd og regn der også, så det er ikke helt trygt, understreker Oved.</p>
      <h3>Tre biler i trafikkulykke</h3>
      <p>Agder politidistrikt har også advart om såpeglatte veier i sitt distrikt, og har allerede i morgentimene torsdag hatt en trafikkulykke som følge av slapsete føre.</p>
      <p>- Det er veldig glatt på stedet, melder politiet på <a href="https://twitter.com/politiagder/status/1194861370354929664">Twitter</a>.</p>
      <p>
        <b>På E18 ved Rannekleiv i Arendal var tre biler involvert i en ulykke. Det er ikke meldt om skade på person, men det er materielle skader på kjøretøyene.</b>
      </p>
      <p>Operasjonsleder Lars Hyberg sier til <a href="https://www.dagbladet.no/studio/nyhetsstudio/5?post=21841">Dagbladet</a> at det er slaps på stedet.</p>
      <p>- Jeg vet ikke om det er direkte årsak til ulykken, men jeg antar at det skjedde som følge av det sleipe underlaget, sier Hyberg.</p>
      <p>Han sier videre at politiet har fått meldinger om at det er slapseføre enkelte steder i distriktet.</p>
      <h3>Mulig hardt skadd</h3>
      <p>I Møre og Romsdal ble det meldt om en trafikkulykke i Frænavegen på Fylkesvei 539 i Molde klokka 09:47.</p>
      <p>
        <b>- Tre biler og fire personer involvert. En person mulig hardt skadd. Det skal være glatt på stedet, skriver politiet på Twitter.</b>
      </p>
      <p>Operasjonsleder Sindre Molnes opplyser om at to av bilene har store skader, og meldinga politiet fikk inn er at en av personene kan være hardt skadd. Dette er likevel ikke bekrefta av helse.</p>
      <p>Veien er foreløpig sperret.</p>
    </article>
  </body>
</html>