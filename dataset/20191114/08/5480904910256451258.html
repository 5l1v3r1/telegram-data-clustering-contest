<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesky-dum-v-bratislave-bude-treti-po-moskve-a-jeruzalemu/1820865?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T08:40:00+00:00"/>
    <meta property="og:title" content="Český dům v Bratislavě bude třetí po Moskvě a Jeruzalému"/>
    <meta property="og:description" content="Praha - Český dům v Bratislavě, který v sobotu slavnostně otevře prezident Miloš Zeman, bude třetí takovou institucí, kterou Česko ve světě zřídí. Dosud fungují České domy pouze v Moskvě a v Jeruzalémě. Ve všech případech tato zařízení provozují Česká centra, uvedla na dotaz ČTK mluvčí Českých center Petra Jungwirthová."/>
  </head>
  <body>
    <article>
      <h1>Český dům v Bratislavě bude třetí po Moskvě a Jeruzalému</h1>
      <address><time datetime="2019-11-14T08:40:00+00:00">14 Nov 2019, 08:40</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Český dům v Bratislavě, který v sobotu slavnostně otevře prezident Miloš Zeman, bude třetí takovou institucí, kterou Česko ve světě zřídí. Dosud fungují České domy pouze v Moskvě a v Jeruzalémě. Ve všech případech tato zařízení provozují Česká centra, uvedla na dotaz ČTK mluvčí Českých center Petra Jungwirthová.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572117389_P201910260647001.jpg"/>
        </figure>
        <figure>
          <img src="https://i3.cn.cz/6/1572627130_P201911010758401.jpg"/>
        </figure>
        <figure>
          <img src="https://i3.cn.cz/6/1573566799_P201911120685201.jpg"/>
        </figure>
      </slideshow>
      <p>Česká centra zřizuje ministerstvo zahraničí, působí ve 24 světových městech. Slouží k propagaci Česka především prostřednictvím kultury, představují také úspěchy české vědy, výzkumu a inovací. České domy ve všech třech zemích budou činnost Českých center doplňovat.</p>
      <p>"České domy přispívají ke komplexní prezentaci České republiky v zahraničí," uvedla Jungwirthová. Jako příklad uvedla Český dům v Moskvě, který funguje nejdéle. "Má specifickou roli, neboť je výjimečným zázemím pro dlouhodobě působící zástupce českých firem v Ruské federaci," uvedla. Český dům v Moskvě nabízí kancelářské zázemí s byty pro zástupce českých společností vyvážejících do Ruska, poskytuje i služby pro pořádání obchodních jednání a nabízí českým občanům hotelové a gastronomické služby.</p>
      <p>Nový Český dům v Bratislavě bude sloužit jako informační a kontaktní místo pro komunikaci se slovenskou veřejností a taktéž podporovat aktivity české krajanské komunity na Slovensku. Ministerstvo zahraničí už dříve oznámilo, že v něm budou sídlit agentury CzechTrade či CzechTourism. V roce 2020 je plánováno otevření designshopu, ve kterém se představí čeští designéři.</p>
      <p>Podle Lidových novin si česká diplomacie pro vytvoření Českého domu pronajme historický dům v centru Bratislavy od podnikatele Tomáše Chrenka. Jungwirthová potvrdila, že Český dům v Bratislavě bude v pronajaté budově, stejný model Česko zvolilo i u stejné instituce v Jeruzalémě. "Objekty Českého domu Moskva jsou ve vlastnictví českého státu," doplnila Jungwirthová.</p>
      <p>Zřízení Českého domu v Bratislavě dlouhodobě prosazoval prezident Miloš Zeman. Letos se s nově zvolenou slovenskou prezidentkou Zuzanou Čaputovou dohodl, že novou instituci společně otevřou. Český dům v Bratislavě bude jediným podobně koncipovaným zastoupením cizí země na Slovensku, obě země to označují za důkaz nadstandardních vzájemných vztahů.</p>
      <p>Česká a slovenská vláda v pondělí na společném zasedání ve Valticích uzavřely dohodu o jednorázovém slovenském příspěvku na vytvoření Českého domu. Česko podobně podpořilo vznik Slovenského domu v Praze. Bratislava přispěje na Český dům 376.000 eury (9,6 milionu korun).</p>
    </article>
  </body>
</html>