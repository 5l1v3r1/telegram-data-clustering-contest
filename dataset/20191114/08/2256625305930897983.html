<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158346_1.html"/>
    <meta property="og:site_name" content="Novsport"/>
    <meta property="article:published_time" content="2019-11-14T08:06:00+00:00"/>
    <meta property="og:title" content="ОФИЦИАЛНО: Определиха състава на България за първото издание на АТР Къп"/>
    <meta property="og:description" content="Вижте съперниците и програмата на отбора ни в Група „С“"/>
  </head>
  <body>
    <article>
      <h1>ОФИЦИАЛНО: Определиха състава на България за първото издание на АТР Къп</h1>
      <address><time datetime="2019-11-14T08:06:00+00:00">14 Nov 2019, 08:06</time> by <a rel="author">Емил Арсов</a></address>
      <p>Вече са известни тенисистите, които ще представят България на първото издание на ATP Къп, обявиха от Българската федерация по тенис. <br/><br/>Това са Григор Димитров, Димитър Кузманов, Александър Лазаров, Александър Донски и Адриан Андреев.<br/><br/>Както вече стана ясно, България попадна в Група „С“ със съставите на Великобритания, Белгия и Молдова. <br/><br/>Мачовете ще се играят в Сидни, като в първия дуел е срещу Великобритания.</p>
      <figure>
        <img src="http://www.novsport.com/content/1212(1).png"/>
      </figure>
      <p>„Пожелавам успех на момчета от отбора! За мен най-важното е да се използва максимално всяка една възможност, в която момчетата могат да натрупат опит в престижни турнири, срещу класни съперници“, заяви Тодор Енев – капитан на България за Купа Дейвис.<br/><br/>„Затова е толкова важен и турнир у нас като София Оупън, където те играят такива мачове. Затова и щом правилата позволяват и Григор Димитров иска да е играещ капитан с някои от националите, аз подкрепям възможността българския отбор да участва. Сигурен съм, че изграденият колективен дух и дългосрочната работа с момчетата от Дейвис Къп ще допринесе за доброто представяне и в Австралия, а след това и през март за Купа Дейвис“, допълни Тодор Енев.<br/><br/>ATP Къп се провежда в три австралийски града – Пърт, Сидни и Бризбейн, в рамките на 10 дни (3 до 12 януари), като ще служи за подготовка за Australian Open. Ще участват 24 страни. Турнирът има награден фонд на стойност 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.<br/><br/>Всеки отбор ще се състои от до петима тенисисти, а всеки сблъсък – от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.<br/><br/>Точки се заработват с всяка една победа в турнира, а колко са те зависи от позицията на победителя в ранглистата, както и мястото на опонента му. Ако играч измежду първите 300 победи представител на топ 10 в груповата фаза, той ще получи 75 точки. Ако това се случи на четвъртфинал – 120 точки, на полуфинал – 180, а на финал – 250.<br/><br/>Ако пък в груповата фаза надиграе състезател, който е извън топ 100, получава 20 точки. При подобен успех на четвъртфинал заработва 25 пункта, на полуфинал – 35, а на финал – 50.<br/><br/>Ако тенисист извън топ 300 надиграе представител на топ 100 в груповата фаза, получава 25 точки, на четвъртфинал – 35, на полуфинал – 55, а 85 взима, ако това се случи в битката за титлата.<br/><br/>При двойките тази точкова система не важи. Всяка победа в груповата фаза носи 25 точки, на четвъртфинал – 35, във финалната четворка – 55, а на финал – 85.<br/><br/>Програмата на българското участие на АТР Къп вече е ясна. <br/><br/>На 3 януари играем срещу Великобритания. <br/><br/>Два дни по-късно е битката с Молдова, а на 7 януари срещаме Белгия. <br/><br/>За четвъртфиналите се класират победителите от шестте групи и двата най-добри втори отбора. <br/><br/>Първият от нашата Група „С“ ще играе с победителя от Група „F“.</p>
      <figure>
        <img src="http://www.novsport.com/content/75474.png"/>
      </figure>
      <p><i>ДЪРЖАВА ПЪРВА РАКЕТА ВТОРА РАКЕТА</i><br/><br/>1. Сърбия Новак Джокович Душан Лайович<br/>2. Испания Рафаел Надал Роберто Баутиста Агут<br/>3. Русия Данийл Медведев Карен Хачанов<br/>4. Австрия Доминик Тийм Денис Новак<br/>5. Германия Александър Зверев Ян-Ленард Щруф<br/>6. Гърция Стефанос Циципас Михаил Перволаракис<br/>7. Япония Кей Нишикори Йошихито Нишиока<br/>8. Италия Матео Беретини Фабио Фонини<br/>9. Франция Гаел Монфис Люка Пюи<br/>10. Белгия Давид Гофен Стив Дарсес<br/>11. Хърватия Борна Чорич Марин Чилич<br/>12. Аржентина Диего Шварцман Густаво Пея<br/>13. Грузия Николоз Басилашвили Александър Метревели<br/>14. ЮАР Кевин Андерсън Лойд Харис<br/>15. САЩ Джон Иснър Тейлър Фитц<br/>16. Канада Денис Шаповалов Феликс Оже-Алиасим<br/>17. Великобритания Анди Мъри Даниел Еванс<br/>18. Австралия Алекс де Минор Ник Кириос<br/>19. БЪЛГАРИЯ ГРИГОР ДИМИТРОВ ДИМИТЪР КУЗМАНОВ<br/>20. Чили Кристиан Гарин Николас Яри<br/>21. Полша Хуберт Хуркач Камил Майхшак<br/>22. Уругвай Пабло Куевас Мартин Куевас<br/>23. Молдова Раду Албот Александър Козбинов<br/>24. Норвегия Каспер Рууд Виктор Дурашович<br/> </p>
    </article>
  </body>
</html>