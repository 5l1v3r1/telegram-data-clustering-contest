<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/vratte-dary-vyzvali-oponenty-radni-z-ano-neni-duvod-reaguje-sef-stan-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T08:47:00+00:00"/>
    <meta property="og:title" content="Vraťte dary, vyzvali oponenty radní z ANO. Není důvod, reaguje šéf STAN"/>
    <meta property="og:description" content="Rozmanité rejstříky a registry se v poslední době staly oblíbenou četbou některých středočeských politiků. Projevují zájem především o majetkové poměry vybraných kolegů, stejně jako o jejich o jejich rodinné příslušníky či spolupracovníky, a to ve snaze zjistit, zda se názoroví oponenti z jiných stan či hnutí neocitají při svém rozhodování a hlasování ve střetu zájmů."/>
  </head>
  <body>
    <article>
      <h1>Vraťte dary, vyzvali oponenty radní z ANO. Není důvod, reaguje šéf STAN</h1>
      <address><time datetime="2019-11-14T08:47:00+00:00">14 Nov 2019, 08:47</time> by <a rel="author">Milan Holakovský</a></address>
      <p>Tahle debata se objevila i na posledním jednání krajského zastupitelstva – a následně měla ohlas rovněž na sociálních sítích. Dohru má mít ještě v rámci jednání kontrolního výboru krajského zastupitelstva.</p>
      <p>Studium dokumentů tím však není ukončeno. Nejnověji Deník seznámila se svými závěry dvojice krajských radních za koaliční hnutí ANO, Martin Herman a Robert Bezděk. S odkazem na údaje z webu <a href="https://www.hlidacstatu.cz/">Hlídač státu</a> o konkrétních osobách a smlouvách i na další zdroje ukazují prstem na kolegu z krajského zastupitelstva, někdejšího starostu Kolína a nynějšího předsedu hnutí Starostové a nezávislí Víta Rakušana. „Středočeské Hnutí ANO vyzvalo Víta Rakušana, aby STAN vrátil podezřelé finanční dary,“ konstatoval Herman. S tím, že on společně s Bezděkem vybízejí Rakušana k vrácení některých darů pro STAN coby předsedu tohoto hnutí.</p>
      <p>„Mezi podezřelými dary jsou příspěvky ze solárních elektráren spojených s politiky STAN, podpora firmy se skrytým vlastníkem na Kypru, nebo příspěvky od společností, které dostávají zakázky přímo tam, kde politici hnutí STAN působí,“ uvedl Herman, přičemž hovoří i o konkrétních jménech, částkách i firmách, a to včetně jejich vzájemné provázanosti.</p>
      <p>Zčásti tím navazuje i na slova z jednání krajského zastupitelstva o tom, že by měl co vysvětlovat další kolega ze zastupitelstva, Věslav Michalik rovněž z řad STAN, a to v souvislosti s penězi za pronájem prostor v době, kdy Středočeské inovační centrum sídlilo v Dolních Břežanech. Michalik pak Deníku sdělil, že se kolegové z ANO mýlí ve věcných, ale především v časových souvislostech – a on se hodlá bránit právní cestou.</p>
      <p>Nyní Herman zmiňuje i další konkrétní dary pro STAN. Mimo jiné hovoří o penězích od firmy sídlící v Kolíně, u níž se Hermanovi nezamlouvají jak lidé v pozadí, tak to, že další firma s podobným názvem sídlící na stejné adrese získala v Kolíně stavební zakázky. Bezděk zase upozorňuje na firmy ze Zlínského kraje působící ve stavebnictví a oboru IT, u nichž prý je „zajímavá“ návaznost poskytování příspěvků STAN na získání veřejných zakázek od radnic a krajů.</p>
      <p>„Hnutí STAN nás v minulosti opakovaně kritizovalo za netransparentnost, ale spousta jejich sponzorů sídlí buď v daňových rájích ve firmách s anonymní strukturou, nebo sponzorují STAN ze zisku spojeného s veřejnými zakázkami,“ prohlásil Bezděk. Naznačil tak, že tak, že nynější výzva dvojice krajských radních „k úklidu před vlastním prahem“ v podobě vracení darů je reakcí na předchozí kritiku ze strany středočeské opozice.</p>
      <figure>
        <img src="https://g.denik.cz/1/e5/ods-ilustracka-znak_denik-150-3x2.jpg"/>
      </figure>
      <aside>
        <a href="https://kolinsky.denik.cz/z-regionu/strany-hledaji-kandidaty-na-hejtmansky-post-v-ods-se-ceka-soupereni-20190923.html">Strany hledají kandidáty na hejtmanský post. V ODS se čeká soupeření Přečíst článek ›</a>
      </aside>
      <p>Oslovený Rakušan pro Deník reagoval, že o „podezřelé“ dary žádném případě nejde: všechny jsou na transparentním účtu a hospodaření STAN prošlo auditem bez připomínek. STAN podle jeho slov dárce i jejich příspěvky řádně a transparentně zveřejňuje, nekádruje podle obrů podnikání – a podporu získává od českých firem, které zde zaměstnávají lidi a řádně platí daně.</p>
      <p>K Hermanem zmiňovanému konkrétnímu dárci se Rakušan vyjádřil jednoznačně: „Vážím si toho, že STAN podporuje, a doufám, že i po útoku ANO dále podporovat bude. Je to naprosto legitimní dar, který nijak nevybočuje z řady obdobných darů od úspěšných podnikatelů. To, že úspěšní podnikatelé čistě ze sympatie podporují STAN, nás těší.“ Výslovně uvedl, že kádrový posudek od ANO snad zatím k přijetí daru není potřeba.</p>
      <p>K daru firmy z Kolína Rakušan rovněž odkazuje na transparentní účet: šlo o sto tisíc korun určených přímo pro místní sdružení Prahy 5 před komunálními volbami. Někdejší kolínský starosta odmítá slova o „stavebních zakázkách“ s tím, že za roky jeho starostování uspěla tato firma pouze v jediné a vše bylo naprosto transparentní. Pravdou je, že s kvalitou prací při rekonstrukci ulice město spokojeno není: kolaudace neproběhla, u ČVUT zadává zhodnocení, radnice zaplatila jen částku sníženou o výši smluvní pokuty a vyloučena není ani případná žaloba. Už z toho podle Rakušana plyne, že v žádném případě nemůže být řeč o vyjádření vděčnosti formou daru.</p>
      <p>„Nevidím tedy jediný důvod, proč by měl STAN vracet zcela legitimní dary, veřejně deklarované na transparentním účtu,“ prohlásil Rakušan. S tím, že z jeho pohledu je podivné, jestliže výtky přicházejí od členů hnutí, „které je fakticky politickou divizí Agrofertu, tedy firmy, která ve velkém čerpá státní i evropské dotace, a z velké části financované jeho majitelem a zároveň předsedou,“ uvedl ve zjevném odkazu na premiéra Andreje Babiše. „Hnutí ANO by namísto útoků na naše transparentně zveřejněné dárce mělo zveřejnit, komu a za co vyplatilo z veřejných peněz Středočeského kraje miliony korun,“ konstatoval Rakušan.</p>
      <p>Připomněl v té souvislosti zastupitelstvem schválený desetimilionový příspěvek pro organizátory loňských oslav narozenin motocyklové značky Harley-Davidson v Praze. „A to v situaci, kdy pan radní Bezděk, který dlouhodobě působil jako statutární orgán obdarovaných majitelů motorek Harley, odměnil hnutí ANO sponzorským darem více než 500 tisíc korun ze svého,“ prohlásil Rakušan.</p>
      <p>Kupodivu se ani slovem nezmínil o vztazích s Hermanem, který proti němu kandidoval na post starosty Kolína v posledních komunálních volbách – a kampaň poznamenal anonymní leták kritizující Rakušana a finanční hospodaření města za jeho předchozího starostování. Později se ukázalo, že tisk i roznos objednal pod cizím jménem právě Herman, což vyvolalo velký rozruch. Herman se pak ohradil, že všichni řeší, kdo leták objednal – a nikoli to, co se v něm píše. Vysvětlil, že považoval za potřebné sdělit tyto údaje občanům, avšak nechtěl, aby s tím byla spojována kolínská organizace ANO.</p>
      <figure>
        <img src="https://g.denik.cz/22/cd/kolin-vynatek-sbornik-vladimir-srb-letaky_denik-150-3x2.jpg"/>
      </figure>
      <aside>
        <a href="https://kolinsky.denik.cz/zpravy_region/politicke-trenice-v-koline-se-dostaly-az-do-knihy-20191023.html">Politické třenice v Kolíně se dostaly až do knihy Přečíst článek ›</a>
      </aside>
    </article>
  </body>
</html>