<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/vishchiy-antikorsud-vidmovivsya-rozglyadati-vidhileni-ranishe-obvinuvalni-akti-pro-rozkradannya-mayna-pivdenno-ukrajinskoji-aes-639848.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T08:05:54+00:00"/>
    <meta property="og:title" content="Вищий антикорсуд відмовився розглядати відхилені раніше обвинувальні акти про розкрадання майна Південно-Української АЕС"/>
    <meta property="og:description" content="Клопотання прокурора САП суд відхилив, зафіксувавши у судовому рішенні його спробу обдурити суддю - ЗМІ"/>
  </head>
  <body>
    <article>
      <h1>Вищий антикорсуд відмовився розглядати відхилені раніше обвинувальні акти про розкрадання майна Південно-Української АЕС</h1>
      <address>
        <time datetime="2019-11-14T08:05:54+00:00">14 Nov 2019, 08:05</time>
      </address>
      <h4>Клопотання прокурора САП суд відхилив, зафіксувавши у судовому рішенні його спробу обдурити суддю - ЗМІ</h4>
      <p>Вищий антикорупційний суд відмовився розглядати обвинувальні акти фігурантам справи про розкрадання майна Південно-Української АЕС, що вже раніше були відхилені іншими судам.</p>
      <p>Ці клопотання прокурора САП суд відхилив, зафіксувавши у судовому рішенні його спробу обдурити суддю, <a href="https://www.capital.ua/ru/publication/134729-delo-yuzhaes-kak-vysshiy-antikorsud-lomaet-skhemy-sap-i-nabu">пише</a> видання «Капітал» із посиланням на відповідну постанову суду.</p>
      <p>Видання нагадує, що вперше кримінальне провадження №32013110110000482 було <a href="http://reyestr.court.gov.ua/Review/57055866">порушено</a> органами внутрішніх справ Миколаївської області ще в кінці 2013 року. Прокурори шукали докази порушень протягом двох років. Однак слідча група під керівництвом прокурора В'ячеслава Халявки після тривалого розслідування так і не оголосила нікому підозру і зрештою в 2016 році закрила справу: обладнання було поставлено в повному обсязі, збитків і постраждалих не було.</p>
      <p>Після того як Халявка став детективом НАБУ, а ще один колишній прокурор Миколаївської області - Сергій Козачина - пішов працювати в Спеціалізовану антикорупційну прокуратуру, справу поновили.</p>
      <p>За три роки роботи у справі, до неї накопичилося багато питань. Наприклад, звинувачення пред'явили директору харківського заводу Олексію Масолобову, який опинився в СІЗО тільки тому, що шукав покупця на свою продукцію - тобто реалізовував повноваження, надані статутом.</p>
      <p>«Іншого підозрюваного - Дмитра Лисенка - Халявка і Козачина <a href="https://www.capital.ua/ru/publication/134729-delo-yuzhaes-kak-vysshiy-antikorsud-lomaet-skhemy-sap-i-nabu">своїми діями</a>, по суті, зробили довічним інвалідом. Потрапивши в СІЗО, куди його в принципі не можна було доставляти, у важкому стані, практично відразу після ДТП і декількох операцій, з роздробленими кістками таза, він не отримав належного лікування», - йдеться в матеріалі.</p>
      <p>Лисенко вже визнали потерпілим у результаті дій детектива НАБУ і прокурора САП, пише видання.</p>
      <p>Але головним інструментом були «угоди зі слідством», в рамках яких «менш значущим» фігурантам пропонувалося дати свідчення на «більш значущих» і в результаті отримати підстави для висунення звинувачень «великої риби». Після цього з "великої справи" виділяли окремі провадження щодо кожного конкретного фігуранта, щоб суди могли розглядати їх окремо.</p>
      <p>Більшість «угод», укладених під тиском, вже скасовані судами. <a href="https://ru.slovoidilo.ua/2018/09/26/novost/obshhestvo/sap-proigrala-kassaciyu-otmenu-prigovora-delu-yuzhno-ukrainskoj-aes">Наприклад</a>, скасовані угоди з фінансовим директором «Елетекс-С» В<a href="https://ru.slovoidilo.ua/2018/03/28/novost/pravo/sap-proigrala-apellyaciyu-obvinitelnomu-aktu-dele-yuzhno-ukrainskoj-aes">алентиною Пелих</a>, з директором «Арстрейд» Кирилом Сахном а також з директором підприємства Оленою Чернушко. У всіх випадках САП подавала апеляції і програла.</p>
      <p>«Причиною, через яку суд «завернув»  угоди зі слідством - стало серед іншого недотримання принципу презумпції невинуватості щодо третіх осіб. Тобто обвинувальні свідчення на інших «учасників». Більш того, Апеляційний суд Харківської області у справі Пелих і зовсім <a href="http://reyestr.court.gov.ua/Review/75616376">вказав</a>, що в справі з потерпілим («ПівденАЕС») угода зі слідством в принципі неможлива», - наголошується в матеріалі.</p>
      <p>Одну з таких «відмовних» угод прокурор Козачина спробував «провести» через Вищий антикорупційний суд. Про це стало відомо з <a href="http://reyestr.court.gov.ua/Review/85317470">оприлюдненої</a> нещодавно постанови ВАКС у справі Сахна.</p>
      <p>«На думку адвокатів, це потрібно прокурору, щоб «тихим сапом» зафіксувати спірні обставини справи (якщо вони б стали частиною затвердженої судом угоди, їх би не довелося доводити щодо інших фігурантів)», - зазначає видання.</p>
      <p>В судовому засіданні Козачина пояснював суду, що це два різні акти (відхилений раніше і новий, який поданий в ВАКС), але по факту так і не зміг надати новий документ. Тобто фактично обдурив суддю прямо в засіданні. В результаті суд не дав ввести себе в оману і відмовив у затвердженні «липового» обвинувального акту. Все це <a href="http://reyestr.court.gov.ua/Review/85317470">описано</a> в судовій ухвалі.</p>
      <p>«Суд визнав, що виконання вимоги Козачини про перегляд обвинувального акту створить прецедент і порушить принцип остаточності та обов'язковості попереднього, що не підлягає оскарженню рішення суду. А це, своєю чергою, є порушенням Конвенції з прав людини та фактично відкриває фігуранту справи прямий шлях до виграшного позову до ЄСПЛ», - йдеться в матеріалі.</p>
      <related>
        <a href="https://glavcom.ua/news/hotiv-kupiti-novogo-konya-sud-areshtuvav-piv-milyona-jevro-onishchenka-639818.html"/>
        <a href="https://glavcom.ua/news/nabu-povidomilo-pro-pidozru-vlasniku-vab-banku-639666.html"/>
        <a href="https://glavcom.ua/news/nabu-zaochno-povidomilo-pro-pidozru-eksgolovi-pravlinnya-vab-banku-malcevu-639651.html"/>
      </related>
    </article>
  </body>
</html>