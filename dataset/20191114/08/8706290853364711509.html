<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/684081/chamos-stin-premier-ligk-me-to-var-zitoun-tin-veltiosi-tis-chrisi"/>
    <meta property="og:site_name" content="enikos.gr"/>
    <meta property="article:published_time" content="2019-11-14T08:13:00+00:00"/>
    <meta property="og:title" content="Χαμός στην Πρέμιερ Λιγκ με το VAR: Ζητούν την βελτίωση της χρήσης του ή την οριστική κατάργησή του"/>
    <meta property="og:description" content="Το VAR όπως φαίνεται δεν έχει γίνει ακόμα αποδεκτό στην Πρέμιερ Λιγκ. Οι οπαδοί, οι ιδιοκτήτες, οι παίκτες και τα τεχνικά τιμ των ομάδων εκφράζουν διαρκώς τη δυσαρέσκειά τους..."/>
  </head>
  <body>
    <article>
      <h1>Χαμός στην Πρέμιερ Λιγκ με το VAR: Ζητούν την βελτίωση της χρήσης του ή την οριστική κατάργησή του</h1>
      <address>
        <time datetime="2019-11-14T08:13:00+00:00">14 Nov 2019, 08:13</time>
      </address>
      <p><a href="http://www.enikos.gr/sports/682282/epiko-ton-apevale-to-var-kai-ekeinos-to-dielyse-video">Το VAR όπως φαίνεται</a> δεν έχει γίνει ακόμα αποδεκτό στην Πρέμιερ Λιγκ. Οι οπαδοί, οι ιδιοκτήτες, οι παίκτες και τα τεχνικά τιμ των ομάδων εκφράζουν διαρκώς τη δυσαρέσκειά τους για τον τρόπο που χρησιμοποιείται από τους ρέφερι στο Νησί, αλλά και από το γεγονός ότι οι διαιτητές δεν εξετάζουν οι ίδιοι τις φάσεις. Εμπιστεύονται την κρίση του VAR και αποδέχονται την απόφασή του. Και αυτό για να μην καθυστερεί η εξέλιξη του ματς.</p>
      <p>Είναι χαρακτηριστικές οι δηλώσεις ενός εκ των προέδρων των ομάδων του αγγλικού πρωταθλήματος, του οποίου η ταυτότητα δεν δημοσιοποιήθηκε: «Το VAR λειτουργεί σωστά σε περιπτώσεις οφσάιντ. Όμως, δεν είμαι βέβαιος πως λειτουργεί σωστά σε οτιδήποτε άλλο».</p>
      <p>Για αύριο Πέμπτη είναι προγραμματισμένη συνεδρίαση ανάμεσα στους εκπροσώπους των 20 ομάδων της Πρέμιερ Λιγκ και του επικεφαλής της διαιτησίας στην Αγγλία Μάικ Ράιλι προκειμένου να συζητήσουν τα προβλήματα που έχουν προκύψει από τη χρήση του VAR.</p>
      <p>Οι παράγοντες των ομάδων είναι έξαλλοι με όσα έχουν συμβεί το τελευταίο διάστημα και σύμφωνα με τα δημοσιεύματα στο Νησί, θα ξεκαθαρίσουν στον Μάικ Ράιλι ότι πρέπει να εφαρμόζεται πιο σωστά από τους διαιτητές το VAR. Συγκεκριμένα, θα ζητήσουν από τον επικεφαλής της διαιτησίας να πηγαίνουν οι ίδιοι οι διαιτητές στο βίντεο και να εξετάζουν ιδίοις όμμασι τις φάσεις, αλλιώς είναι αποφασισμένοι να πιέσουν με όλα τα μέσα που διαθέτουν προκειμένου να καταργηθεί η χρήση του VAR.</p>
      <p>Η κατάσταση στην Πρέμιερ Λιγκ έχει φτάσει στο… απροχώρητο μετά τα όσα συνέβησαν στα παιχνίδια της Λίβερπουλ και της Σίτι, όπου δεν δόθηκε πέναλτι σε χέρι του Αλεξάντερ Άρνολντ, παρότι η φάση εξετάστηκε στο VAR room, αλλά και το γκολ των φιλοξενούμενων που ακυρώθηκε ως οφσάιντ στο ματς της Τότεναμ με την Σέφιλντ Γιουνάιτεντ.</p>
      <p>Χαρακτηριστικές ήταν οι δηλώσεις που έκανε ένας από τους εκπροσώπους των ομάδων της Πρέμιερ Λιγκ. «Αν βελτιώνει το παιχνίδι το VAR; Δεν νομίζω. Κάποιες από τις ομάδες θα ζητήσουν να καταργηθεί. Το VAR έχει κάνει περίγελο την Πρέμιερ Λιγκ. Εχω μιλήσει με προέδρους άλλων ομάδων και έχουμε συζητήσει ότι θα πρέπει να βελτιωθεί η χρήση του VAR, αλλιώς ας καταργηθεί», ανέφερε χαρακτηριστικά σε βρετανική ιστοσελίδα ένας από τους παράγοντες, χωρίς, όμως, να αποκαλυφθεί και σε αυτή την περίπτωση ποιος έκανε την παραπάνω δήλωση.</p>
      <p>Αξίζει να σημειώσουμε ότι όπως έγραψε την περασμένη εβδομάδα η «Telegraph» κάποιοι εκπρόσωποι των συλλόγων ενδέχεται να ζητήσουν οι προπονητές των ομάδων να μπορούν να κάνουν Challenge. Να έχουν, δηλαδή, τη δυνατότητα να κάνουν ένσταση σε αποφάσεις των διαιτητών, όπως γίνεται από φέτος και στο NBA, και να ζητούν να εξεταστεί η συγκεκριμένη φάση στο VAR. Μάλιστα, όπως τονίζεται, θα ζητηθεί οι προπονητές να έχουν τρία challenge.</p>
      <p>Το challenge, που από φέτος έχει μπει στο NBA, δίνει στον κάθε προπονητή το δικαίωμα για ένσταση κατά μίας απόφασης των διαιτητών, ζητώντας, ωστόσο, προηγουμένως τάιμ άουτ για να εξεταστεί η φάση. Αν δικαιωθεί δεν χρεώνεται το τάιμ άουτ και διατηρεί όσα είχε πριν από την εξέταση της φάσης.</p>
      <p>Πάντως, δεν φαίνεται πως συμφωνούν και πολλοί με τη συγκεκριμένη πρόταση, αφού υπάρχει ο φόβος πως θα γίνεται χρήση με στόχο να σταματήσει άσκοπα το παιχνίδι και να... σπάσει ο ρυθμός.</p>
      <related>
        <h4>σχετικά άρθρα</h4>
        <a href="http://www.enikos.gr/sports/682522/epiko-i-liverpoul-tha-paixei-dyo-mats-se-24-ores-se-diaforetikes-%0A%20%20%20%20%0A"/>
        <a href="http://www.enikos.gr/sports/682282/epiko-ton-apevale-to-var-kai-ekeinos-to-dielyse-video%0A%20%20%20%20%0A"/>
        <a href="http://www.enikos.gr/sports/678989/giati-mavrise-to-logotypo-tis-premier-league-photo%0A%20%20%20%20%0A"/>
        <a href="http://www.enikos.gr/sports/678507/syllipseis-voulgaron-opadon-gia-tous-nazistikous-chairetismous-st%0A%20%20%20%20%0A"/>
        <a href="http://www.enikos.gr/sports/678556/den-echete-xanadei-tetoio-gkol-skorare-me-kefalia-piso-apo-ti-sen%0A%20%20%20%20%0A"/>
        <a href="http://www.enikos.gr/sports/678313/to-zitise-o-prothypourgos-tis-choras-kai-egine-paraitithike-o-pro%0A%20%20%20%20%0A"/>
        <a href="http://www.enikos.gr/sports/678204/nazistikoi-chairetismoi-apo-mavroforemenous-opadous-tis-voulgaria%0A%20%20%20%20%0A"/>
        <a href="http://www.enikos.gr/sports/684036/avgenakis-nomoschedio-me-stoicheia-tolmis-kai-olistikis-prosengis%0A%20%20%20%20%0A"/>
        <a href="http://www.enikos.gr/sports/684026/arthrografos-tis-hurriyet-stirizei-ton-slouka-ti-myala-einai-afta%0A%20%20%20%20%0A"/>
      </related>
    </article>
  </body>
</html>