<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Albiach-investidura-Sanchez-pressupostos-Generalitat_0_2343965680.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T08:49:43+00:00"/>
    <meta property="og:title" content="Albiach demana &quot;no vincular&quot; la investidura de Sánchez amb els pressupostos de la Generalitat"/>
    <meta property="og:description" content="Diu que se li faria &quot;difícil d'entendre&quot; que Esquerra no donés suport al candidat del PSOE"/>
  </head>
  <body>
    <article>
      <h1>Albiach demana "no vincular" la investidura de Sánchez amb els pressupostos de la Generalitat</h1>
      <h2>Diu que se li faria "difícil d'entendre" que Esquerra no donés suport al candidat del PSOE</h2>
      <address>
        <time datetime="2019-11-14T08:49:43+00:00">14 Nov 2019, 08:49</time>
      </address>
      <p>La portaveu d'En Comú Podem al Parlament, Jéssica Albiach, ha admès aquest dijous que les negociacions per aprovar els pressupostos a Catalunya "no estan sent gens fàcils", ja que, ha apuntat, "ens trobem amb un govern amb el qual és difícil parlar perquè ni tan sols parlen entre ells". <a href="https://www.ara.cat/societat/Colau-abstencio-ERC-endavant-pressupostos_0_2343365771.html"> L'endemà que Esquerra Republicana donés via lliure als pressupostos d'Ada Colau</a> a l'Ajuntament de Barcelona a través de l'abstenció, Albiach ha assegurat que els comuns estan "disposats" a reprendre les converses amb JxCat i ERC –que van quedar aparcades amb la campanya– per aprovar els comptes de la Generalitat. Tanmateix, la diputada ha advertit: "Calen eleccions a Catalunya com més aviat millor". </p>
      <figure>
        <img src="https://www.ara.cat/2019/11/14/imatges/Colau-Jaume-Collboni-FRANCESC-MELCION227918217164517880651x366_2343975724_67379696_117x66.jpg"/>
      </figure>
      <p>
        <a href="https://www.ara.cat/societat/Colau-abstencio-ERC-endavant-pressupostos_0_2343365771.html">ERC facilita a Colau la tramitació dels pressupostos</a>
      </p>
      <p>Des d'<i> Els Matins de TV3</i>, Albiach no ha precisat si el suport de la seva formació als pressupostos catalans quedarà supeditat a l'avançament electoral. "Ho hem de veure", ha expressat. No obstant això, la portaveu d'En Comú Podem sí que té clar que "no és bona idea" vincular les negociacions dels comptes a Catalunya amb la investidura de Pedro Sánchez a l'Estat. "Ha passat de ser una oportunitat a ser una obligació", ha argumentat Albiach. </p>
      <p>Després que el president espanyol en funcions, Pedro Sánchez, i el líder d'Unides Podem, Pablo Iglesias, anunciessin dimarts un preacord per a un govern de coalició progressista, la dirigent dels comuns ha apuntat: "La necessitat [en al·lusió a l'auge de la ultradreta] ha fet que sigui fàcil". Ara bé, sobre la rapidesa de l'acord –tan sols 48 hores després que tanquessin els col·legis electorals– Albiach ha defensat que "hi havia molta feina feta" des de les negociacions que van produir-se a l'estiu entre les dues formacions. </p>
      <figure>
        <img src="https://www.ara.cat/2019/11/14/imatges/Irene-Montero-Pedro-Sanchez-saludant-se234397564767372929651x366_2343975726_67379852_117x66.jpg"/>
      </figure>
      <p>
        <a href="https://www.ara.cat/politica/negociacions-govern-sanchez-psoe-unides-podem_0_2343965649.html">PSOE i Podem posen fil a l’agulla al desbloqueig</a>
      </p>
      <p>"ERC donava un xec en blanc a Sánchez", ha recordat la portaveu, que ha afegit: "Ara, hem aconseguit que es parli de diàleg". "Aquest s'haurà d'anar omplint amb obra de govern", ha pronosticat, allargant la mà a les formacions independentistes que estableixen com a condició <i>sine qua non</i> per a l'abstenció que Sánchez es comprometi a impulsar una taula de negociació. "Em resultaria difícil d'entendre que un partit que es diu d'esquerres no donés suport a la investidura", ha reflexionat, tot i que, al mateix temps ha assegurat: "No creiem en la pressió entre espais polítics". "El nou govern haurà de treballar amb sentit comú i buscant solucions que no podran ser jurídiques", ha exposat Albiach, una fórmula que creu dona prou marge als partits independentistes per abstenir-se. </p>
      <h3>"S'ha de poder debatre tot"</h3>
      <p>En un altre sentit, la portaveu d'En Comú Podem a la cambra catalana ha reaccionat a la sessió que es va viure ahir al Parlament i ha emplaçat a "protegir l'autogovern i no posar en perill la mesa". "Fer córrer un risc a la mesa amb una moció que és senzillament política i que no portarà a solucionar el conflicte no paga la pena", ha justificat Albiach, que ha demanat "ser curoses i avançar cap a mesures útils". No obstant això, la diputada ha insistit que "és preocupant que en un Parlament no es pugui debatre de tot".</p>
      <figure>
        <img src="https://www.ara.cat/2019/11/14/imatges/Quim-Torra-Pere-Aragones-Parlament234397564667372773651x366_2343975725_67379774_117x66.jpg"/>
      </figure>
      <p>
        <a href="https://www.ara.cat/politica/negociacions-investidura-sanchez-ERC-JxCat_0_2343965639.html">ERC i JxCat reclamen tornar a Pedralbes per votar la investidura</a>
      </p>
      <p>Tot i que Albiach ha insistit en la necessitat d'una convocatòria electoral a Catalunya, no l'ha supeditat a una eventual inhabilitació del president de la Generalitat, Quim Torra, que dilluns vinent serà jutjat per un presumpte delicte de desobediència. "Espero que no l'inhabilitin i, alhora, que es convoquin eleccions", ha explicat la diputada, que consideraria "delirant" que es condemnés a Torra per "una qüestió tan simbòlica com mantenir uns llaços a la façana d'un edifici"."Als presidents els ha de posar o treure la ciutadania", ha indicat, i ha continuat: "És una notícia dolenta que sigui la justícia qui ho faci". </p>
    </article>
  </body>
</html>