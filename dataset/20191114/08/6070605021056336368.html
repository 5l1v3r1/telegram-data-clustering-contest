<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Laia-Sanz-defensara-Gas-Dakar_0_2343965675.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T08:09:45+00:00"/>
    <meta property="og:title" content="Laia Sanz defensarà els colors de Gas Gas al Dakar"/>
    <meta property="og:description" content="La de Corbera competirà amb una KTM oficial pintada amb els colors de la marca catalana"/>
  </head>
  <body>
    <article>
      <h1>Laia Sanz defensarà els colors de Gas Gas al Dakar</h1>
      <h2>La de Corbera competirà amb una KTM oficial pintada amb els colors de la marca catalana</h2>
      <address>
        <time datetime="2019-11-14T08:09:45+00:00">14 Nov 2019, 08:09</time>
      </address>
      <p>Laia Sanz lluirà els colors de Gas Gas en el pròxim Dakar, que arrencarà des de Yeda, a l'Aràbia Saudita, el 5 de gener. Després de l'<a href="https://www.ara.cat/economia/Gas-tancament-gracies-alianca-KTM_0_2314568747.html"> aliança que la marca catalana va signar amb KTM a finals de setembre</a>, la pilot de Corbera de Llobregat competirà per desè cop al Dakar amb una KTM 450 Rally oficial pintada amb els colors de Gas Gas.</p>
      <figure>
        <img src="https://www.ara.cat/2019/09/26/economia/Gas-tancament-gracies-alianca-KTM_2314578806_66161184_117x66.jpg"/>
      </figure>
      <p>
        <a href="https://www.ara.cat/economia/Gas-tancament-gracies-alianca-KTM_0_2314568747.html">Gas Gas evita el tancament gràcies a una aliança amb KTM</a>
      </p>
      <p>"Comença una etapa molt motivadora per a mi, amb moltes oportunitats per al futur –assegurava Laia Sanz a les xarxes socials–. Gas Gas ha entrat en un nou capítol de la seva història amb el grup KTM. Estem en una situació molt bona. La moto pinta molt bé i estem preparats per al Dakar". I concloïa: "Canvien els colors, no els objectius".</p>
      <figure>
        <iframe data-src="https://twitter.com/LaiaSanz_/status/1194739796280786944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Arran de l'aliança, KTM ha decidit donar un impuls a Gas Gas, sobretot pel que fa a l'àmbit de la competició, ja que a banda del Dakar, també volen estar presents a MXGP i al Mundial d'Enduro. Al conegut com el ral·li més dur del món, Laia Sanz serà la seva cara visible, si bé per a ella tot seguirà igual, ja que segons han indicat tindrà el mateix material que els seus companys.</p>
      <p>Aquesta serà la segona etapa de Laia Sanz amb els colors de Gas Gas. I és que la pilot catalana ja havia lluit els colors de la marca de Salt en les edicions 2012 i 2013, abans de trencar amb ells el maig del 2013 i competir al Dakar 2014 amb una Honda privada. Ara, però, amb l'acord amb KTM l'empresa no té res a veure amb la de llavors. "La marca obre una pàgina nova i vull treballar el millor possible, aportar la meva passió i experiència en aquest camí que comencem junts –ha indicat la pilot catalana–. Gas Gas és coneguda com una marca de motos de trial i això també està a prop del meu cor i de les meves arrels".</p>
    </article>
  </body>
</html>