<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/14/7231920/"/>
    <meta property="og:site_name" content="Українська правда"/>
    <meta property="article:published_time" content="2019-11-14T08:35:58+00:00"/>
    <meta property="og:title" content="Пожежа на військовому складі у Гайсині знищила шоломи й бронежилети"/>
    <meta property="og:description" content="На речовому складі військової частини 59-ї окремої мотопіхотної бригади, що дислокується в Гайсині Вінницької області, ввечері 13 листопада сталася пожежа. Фото."/>
  </head>
  <body>
    <article>
      <h1>Пожежа на військовому складі у Гайсині знищила шоломи й бронежилети</h1>
      <address>
        <time datetime="2019-11-14T08:35:58+00:00">14 Nov 2019, 08:35</time>
      </address>
      <p>На речовому складі військової частини 59-ї окремої мотопіхотної бригади, що дислокується в Гайсині Вінницької області, ввечері 13 листопада сталася пожежа.</p>
      <p><b>Джерело: </b>пресслужба <a href="https://vppnr.gp.gov.ua/ua/news.html?_m=publications&amp;_c=view&amp;_t=rec&amp;id=261119">військової прокуратури</a> Центрального регіону України</p>
      <p><b>Дослівно </b>:"В металевому ангарі речового складу площею 200 кв. м виникла пожежа.</p>
      <p>Вогнем знищене майно, яке зберігалось у будівлі: близько 1100 кевларових шоломів, 800 бронежилетів, 1500 спальних мішків, 100 польових наметів, понад 1000 одиниць польової форми, 1400 костюмів захисту від води та інше.</p>
      <p>Попередня сума збитків – 10,5 мільйонів гривень. Даних про постраждалих або загиблих немає".</p>
      <figure>
        <img src="https://img.pravda.com/images/doc/4/b/4b20d8f-sklad-gaysyn--1--original.jpg"/>
        <figcaption>Пожежа на військовому складі на Вінничині<cite>Військова прокуратура</cite></figcaption>
      </figure>
      <p><b>Деталі:</b> Попередня причина загоряння – коротке замикання електропроводки.</p>
      <p>До ліквідації пожежі залучали 4 пожежних автомобілі та 20 чоловік особового складу Державної служби з надзвичайних ситуацій у Вінницькій області, а також пожежний автомобіль і особовий склад військових частин Гайсинського гарнізону.</p>
      <figure>
        <img src="https://img.pravda.com/images/doc/6/4/64ae9c9-sklad-gaysyn--2--original.jpg"/>
      </figure>
      <figure>
        <img src="https://img.pravda.com/images/doc/7/3/734ff05-sklad-gaysyn--3--original.jpg"/>
      </figure>
      <figure>
        <img src="https://img.pravda.com/images/doc/8/1/810c09e-sklad-gaysyn--4--original.jpg"/>
      </figure>
      <p>На місці події працювали оперативні групи військової прокуратури Вінницького гарнізону, Територіального управління Державного бюро розслідувань,  розташованого у Хмельницькому, а також Вінницького зонального відділу Військової служби правопорядку.</p>
      <p>Тривають першочергові слідчі дії, проводиться огляд місця події, допитуються свідки.</p>
      <p>Військова прокуратура Вінницького гарнізону Центрального регіону України розпочала кримінальне провадження за фактом пожежі. Досудове розслідування справи за ознаками злочину, передбаченого ч. 3 ст. 425 Кримінального кодексу України, доручено ДБР. </p>
      <p>За даними <a href="https://www.facebook.com/59ompbr.com.ua/photos/a.1130182360490195/1428565700651858/?type=3&amp;theater">59-ї окремої мотопіхотної бригади</a> ЗСУ, вогонь на одному зі складів зайнявся близько 17:00 у середу, о 18:32 пожежу локалізували, а до 20:40 – ліквідували.</p>
      <p>"Збитки, заподіяні внаслідок пожежі, на боєздатність військової частини не впливають" – запевнили там.</p>
      <related>
        <a href="https://www.pravda.com.ua/news/2019/10/29/7230342/"/>
        <a href="https://www.pravda.com.ua/news/2019/10/27/7230190/"/>
        <a href="https://www.pravda.com.ua/news/2019/10/21/7229624/"/>
      </related>
    </article>
  </body>
</html>