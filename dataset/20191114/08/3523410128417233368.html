<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639886/%D8%A7%D8%B3%D8%B1%D8%A7%D8%A6%DB%8C%D9%84-%D8%AA%D8%B9%D8%B7%DB%8C%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T08:08:00+00:00"/>
    <meta property="og:title" content="اسرائیل تعطیل شد!"/>
    <meta property="og:description" content="مدارس تل‌آویو نیز برای نخستین بار پس از جنگ اول خلیج‌فارس(حمله صدام به کویت) تعطیل شده‌اند. حتی برخی رسانه‌ها با تیتر «اسرائیل تعطیل شد»این خبر را..."/>
  </head>
  <body>
    <article>
      <h1>
        <a href="https://www.bultannews.com/fa/news/639886/%D8%A7%D8%B3%D8%B1%D8%A7%D8%A6%DB%8C%D9%84-%D8%AA%D8%B9%D8%B7%DB%8C%D9%84-%D8%B4%D8%AF">اسرائیل تعطیل شد!</a>
      </h1>
      <h2>مدارس تل‌آویو نیز برای نخستین بار پس از جنگ اول خلیج‌فارس(حمله صدام به کویت) تعطیل شده‌اند. حتی برخی رسانه‌ها با تیتر «اسرائیل تعطیل شد»این خبر را...</h2>
      <address><time datetime="2019-11-14T08:08:00+00:00">14 Nov 2019, 08:08</time> by <a rel="author">بولتن نیوز | bultannews.com</a></address>
      <p><b>گروه سیاسی</b>، جنبش جهاد اسلامی در واکنش به ترور یکی از فرماندهان ارشد نظامی خود، تل‌آویو را تبدیل به شهر ارواح کرده طوری که صهیونیست‌ها می‌گویند هر 7/5 دقیقه یک موشک به سمت سرزمین‌های‌اشغالی شلیک می‌شود. این مسئله باعث شده سازمان ملل و برخی دیگر از کشورها به دنبال میانجی با هدف پایان دادن به جنگ غزه باشند.   به گزارش <b>بولتن نیوز</b>،بنیامین نتانیاهو نخست‌وزیر رژیم صهیونیستی گویا از تجربه سال‌های گذشته درس نگرفته و بار دیگر به دنبال «<b>درگیری گسترده</b>» با مقاومت فلسطین است. ترور «<b>بهاءابوالعطا</b>» از فرماندهان ارشد نظامی جنبش جهاد اسلامی فلسطین همان اشتباهی است که نتانیاهو مرتکب شد. بامداد سه‌شنبه این ترور اتفاق افتاد تا بار دیگر مقاومت فلسطین، بخشی از قدرت پنهان خود را به رخ رژیم صهیونیستی بکشد. بسیاری معتقدند نتانیاهو به دنبال آن است تا با ایجاد یک درگیری در غزه، هم آرای افراطی‌ها را به جانب خود جذب کند و هم اینکه توجهات را از پرونده فساد خود دور کند. با این حال این‌اشتباه نتانیاهو تبدیل به یک‌اشتباه وحشتناک شده و مقاومت فلسطین به سختی به دنبال مجازات اسرائیل است. ارتش رژیم صهیونیستی صبح دیروز همزمان با شروع روز دوم درگیری‌ها اعلام کرد، تنها در روز چهارشنبه بیش از 250 راکت به سمت اراضی‌اشغالی شلیک شده است. صهیونیست‌ها با اذعان به شلیک شدن این تعداد راکت از نوار غزه اعلام کردند، جنگنده نیروی هوایی اسرائیل یک گروه از رزمندگان فلسطینی را هدف قرار‌داده‌اند. طبق اعلام رسانه‌ها در مجموع دو روز اول جنگ بیش از 500 راکت و موشک به سرزمین‌های‌اشغالی شلیک شده و این وضع ادامه دارد. <b>شهر ارواح</b> ارتش رژیم صهیونیستی دیروز با بیان اینکه هم‌اکنون در حال هدف قرار‌دادن مواضع گروه جهاد اسلامی در نوار غزه است، اعلام کرد: «طی 27 ساعت گذشته، جهاد اسلامی در هر هفت و نیم دقیقه، یک راکت به سمت شهرک‌ها و شهرهای اسرائیلی شلیک کرده است». برخی از رسانه‌های صهیونیستی مانند جروزالم پست هم اعلام کرده‌اند به دنبال فرار بیش از یک میلیون نفر از مردم ساکن در <b>تل‌آویو</b>، این شهر تبدیل به شهر ارواح شده است.‌هاآرتص هم تاکید کرده مدارس تل‌آویو نیز برای نخستین بار پس از جنگ اول خلیج‌فارس(حمله صدام به کویت) تعطیل شده‌اند. حتی برخی رسانه‌ها با تیتر «<b>اسرائیل تعطیل شد</b>» این خبر را پوشش داده‌اند. <b>جزئیات دومین روز حمله</b> در دومین روز جنگ، رسانه‌های رژیم صهیونیستی از بلند شدن صدای آژیر خطر در شهرک صهیونیستی «کرم شالوم» شروع کردند. بر اساس اعلام رسانه‌ها، آژیر خطر در اطراف قدس‌اشغالی هم به صدا در آمده است. در همین حال، جنگنده‌های رژیم صهیونیستی دو حمله به دو منطقه کشاورزی در نوار غزه داشتند. مرکز رسانه‌ای فلسطین اعلام کرده این حملات در غرب نوار غزه بوده است. همچنین خمپاره‌هایی از سمت نوار غزه به سوی شهرک‌های صهیونیست نشین شلیک شده است. در ادامه حملات اسرائیل به نوار غزه غیرنظامیان زیادی هدف قرار گرفتند. پهپادهای رژیم صهیونیستی منزلی در منطقه شیخ عجلین در غرب غزه را هدف گرفتند. وزارت بهداشت فلسطین از افزایش تعداد شهدا به 22نفر خبر داد و تعداد مجروحان را 70 نفر اعلام کرد. این در حالی است که روزنامه معاریو نوشته، تعداد زخمی‌های اسرائیلی به ۴۶ تن رسیده، و سه منزل در جنوب اسرائیل خسارت دیدند. المیادین دیروز نوشت 13 کودک فلسطینی و 13 زن بین مجروحین دیده می‌شود. در ادامه این درگیری‌ها، «سرایا القدس» شاخه نظامی جنبش جهاد اسلامی فلسطین اعلام کرد، در پی حملات دیروز رژیم صهیونیستی به مرکز نوار غزه، « خالد معوض سالم فراج» (۳۸ ساله) از فرماندهان سرایا القدس نیز به شهادت رسید. جهاد اسلامی بر ادامه مسیر جهادی، خالد معوض تأکید کرد و افزود، خون شهدا به هدر نخواهد رفت. در مجموع رژیم صهیونیستی به جز ابوالعطا، شش نفر دیگر از اعضای شاخه نظامی جهاد اسلامی را تا دیروز به شهادت رساند. در پاسخ نیز، مقاومت با شلیک چند فروند خمپاره، شماری از خودرو‌های زرهی رژیم‌اشغالگر را در منطقه گذرگاه بیت حانون در شمال نوار غزه هدف حمله قرار‌داد. بنابر اعلام منابع فلسطینی، چند دستگاه آمبولانس وابسته به ارتش ارتش رژیم صهیونیستی به این منطقه اعزام شدند. سه بالگرد نظامی اسرائیلی بر فراز مکانی که‌تانک مرکاوی ارتش رژیم در شرق جبالیا هدف قرار گرفت، به پرواز در آمدند. صهیونیست‌ها آمار تلفات خود را اعلام نمی‌کنند. رزمندگان گردان‌های شهید ابوعلی مصطفی شاخه نظامی جبهه مردمی برای آزادی فلسطین هم یک پایگاه نظامی رژیم صهیونیستی در شرق غزه را هدف قرار‌دادند. همچنین «یدیعوت آحارونوت» اعلام کرده که در روز اول پاسخ جهاد اسلامی به ترور بها ابوالعطا، ۱۰۰ میلیون شِکِل (واحد پول رژیم صهیونیستی) به این رژیم خسارت وارد شده است. <b>هشدار جهاد اسلامی و حماس</b> «سرایا القدس» شاخه نظامی جنبش جهاد اسلامی فلسطین به رژیم صهیونیستی هشدار داده که این رژیم آغازگر درگیری بود اما پایان دهنده آن نخواهد بود. ابو حمزه سخنگوی این جنبش، تاکید کرد که هزاران فرمانده دیگر جانشین شهید ابو العطا خواهند شد و پرچم جهاد و مبارزه را به دست خواهند گرفت. جنبش حماس نیز با صدور بیانیه‌ای تهدید کرده که اگر رژیم صهیونیستی حملات خود علیه غزه را افزایش دهد، مقاومت هم پاسخ خواهد داد. محمود الهباشی، مشاور محمود عباس، رئیس‌تشکیلات خودگردان فلسطین هم ترور بهاء ابوالعطا، یکی از فرماندهان جنبش جهاد اسلامی فلسطین به دست رژیم‌اشغالگر صهیونیستی را محکوم کرده و گفت حملات گسترده این رژیم به نوار غزه، حمله به تلاش‌ها برای وحدت ملی در فلسطین است. وزارت خارجه اردن و حزب‌الله لبنان نیز این حمله را به شدت محکوم کردند. عفو بین‌الملل نیز نسبت به شهادت شماری از شهروندان بی‌گناه فلسطینی در جریان حملات اسرائیل به غزه ابراز نگرانی کرد. <b>تلاش برای نجات اسرائیل</b> به دنبال پاسخ محکم نیروهای مقاومت فلسطین، کابینه امنیتی رژیم صهیونیستی سه‌شنبه شب مجددا تشکیل جلسه داد. این دومین جلسه کابینه امنیتی رژیم صهیونیستی در روز سه‌شنبه بود. علاوه‌بر این وضعیت اضطراری در تل‌آویو و اطراف این شهر اعلام شد. «بنیامین نتانیاهو» زیر باران موشک‌ها اعلام کرده که تل‌آویو به دنبال تشدید تنش در غزه نیست. همزمان تلاش‌ها با هدف نجات اسرائیل از این جنگ شروع شده است. نیکولای ملادینوف هماهنگ‌کننده سازمان ملل در امور صلح خاورمیانه برای میانجیگری در زمینه آتش‌بس میان رژیم صهیونیستی و غزه به مصر سفر کرد. رسانه‌ها اعلام کرده‌اند که تل‌آویو از طریق نماینده سازمان ملل به جهاد اسلامی هشدار داده که در صورت ادامه شلیک موشک از غزه، اقدام به ترور زیاد النخاله رهبر این جنبش می‌کند! ملادینوف گفته که تلاش‌ها برای توقف درگیری و برقرار شدن آتش‌بس میان غزه و فلسطین‌اشغالی تاکنون شکست خورده و نتیجه‌ای نداشته است. منابع روزنامه الحیاة اعلام کرده‌اند که تل‌آویو پیشنهاد آتش‌بس و احترام کامل به مفاد توافق آتش‌بس غزه را داده و علاوه‌بر این سیاست ترور را نیز متوقف می‌کند. منبع:کیهان</p>
    </article>
  </body>
</html>