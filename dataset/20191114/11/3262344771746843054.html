<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33061/processori-intel-patch-sicurezza"/>
    <meta property="og:site_name" content="DDay.it"/>
    <meta property="article:published_time" content="2019-11-14T11:24:00+00:00"/>
    <meta property="og:title" content="Ricercatori accusano Intel: &quot;Le CPU sono ancora vulnerabili&quot;. Ma Intel minimizza i problemi"/>
    <meta property="og:description" content="Secondo un report dell’università Vrije di Amsterdam, Intel avrebbe fatto passare più di un anno per fornire le correzioni ad alcune vulnerabilità nei suoi processori, ma senza riuscire a chiudere tutte le vulnerabilità."/>
  </head>
  <body>
    <article>
      <h1>Ricercatori accusano Intel: "Le CPU sono ancora vulnerabili". Ma Intel minimizza i problemi</h1>
      <h2>Secondo un report dell’università Vrije di Amsterdam, Intel avrebbe fatto passare più di un anno per fornire le correzioni ad alcune vulnerabilità nei suoi processori, ma senza riuscire a chiudere tutte le vulnerabilità.</h2>
      <address><time datetime="2019-11-14T11:24:00+00:00">14 Nov 2019, 11:24</time> by <a rel="author">Pasquale Agizza</a></address>
      <p>Gli aggiornamenti di sicurezza distribuiti da Intel non sono stati sufficienti per coprire alcune vulnerabilità nei suoi processori. Ad affermarlo è uno studio della Vrije Universiteit di Amsterdam pubblicato sul New York Times. La storia parte da lontano, precisamente da settembre 2018, quando i ricercatori olandesi hanno comunicato a Intel di aver trovato alcune vulnerabilità non ancora risolte dagli aggiornamenti arrivati a gennaio.</p>
      <p>Intel ha ricevuto la segnalazione e ha iniziato a lavorarci, ma per più di un anno non ha pubblicato nessuna correzione. Più volte ha chiesto ai ricercatori olandesi di non divulgare la scoperta finché, infine, lo scorso 12 novembre ha distribuito una patch di sicurezza e ha pubblicato alcuni dettagli sul suo <a href="https://blogs.intel.com/technology/2019/11/ipas-november-2019-intel-platform-update-ipu/">blog ufficiale</a>. La società ha inoltre precisato che 67 delle 77 vulnerabilità riscontrate sono state scoperte proprio da personale Intel.</p>
      <p>A sentire i ricercatori di sicurezza olandesi, però, <b>la patch non avrebbe corretto tutte le vulnerabilità scoperte.</b></p>
      <figure>
        <img src="https://cdn.dday.it/system/uploads/picture/image/58718/content_small_Meltdown_1.jpg"/>
      </figure>
      <p>“<i>C’è ancora una quantità enorme di vulnerabilità non risolte, ma Intel non lo ammetterà mai per non macchiare ulteriormente la sua reputazione</i>” ha dichiarato Herbert Bos, uno dei professori della Vrije Universiteit di Amsterdam coinvolti nella ricerca. </p>
      <p> </p>
      <h3>Intel: "Aggiornamenti hanno ridotto la superficie d'attacco potenziale"</h3>
      <p>Dal canto suo, Intel ha diramato la seguente nota: "<i>I ricercatori hanno identificato un nuovo meccanismo, simile al Microarchitectural Data Sampling (MDS) che chiamiamo Transactional Synchronization Extensions (TSX) Asynchronous Abort, or TAA. Questo meccanismo fa affidamento su TSX, e le mitigazioni sono state offerte in un nuovo aggiornamento di microcode abbinato ad aggiornamenti corrispondenti per sistemi operativi e software hypervisor</i>." </p>
      <p><i>"Le mitigazioni</i> - prosegue la società - <i>riducono sostanzialmente la superficie d’attacco potenziale fornendo un mezzo per cancellare i buffer e disabilitare TSX per quei clienti che non usano questa funzione. Continuiamo ad incoraggiare tutti e tenere aggiornati i propri dispositivi, siccome è questo uno dei migliori modi per essere protetti. Ringraziamo I ricercatori che hanno lavorato insieme a noi, e i nostri partner di settore per il loro contributo, per l’annuncio coordinato di questo problema</i>."</p>
    </article>
  </body>
</html>