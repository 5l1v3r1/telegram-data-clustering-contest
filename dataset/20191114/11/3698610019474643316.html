<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/CULTURE/u-kinoteatri-zhovten-proyde-festival-pro-pitannya-inklyuzivnosti-329616_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T11:08:00+00:00"/>
    <meta property="og:title" content="У кінотеатрі &quot;Жовтень&quot; пройде фестиваль про питання інклюзивності"/>
    <meta property="og:description" content="Фестиваль пройде з 5 по 11 грудня."/>
  </head>
  <body>
    <article>
      <h1>У кінотеатрі "Жовтень" пройде фестиваль про питання інклюзивності</h1>
      <h2>Фестиваль пройде з 5 по 11 грудня.</h2>
      <address>
        <time datetime="2019-11-14T11:08:00+00:00">14 Nov 2019, 11:08</time>
      </address>
      <p>З 5 по 11 грудня в київському кінотеатрі "Жовтень" пройде <a href="https://dt.ua/CULTURE/ukrayinskiy-film-atlantida-chekayut-na-15-festivalyah-324273_.html"><b>фестиваль</b></a> "Єврофест: кіно для кожного", який створений для підвищення толерантності та рівності в українському суспільстві. Як повідомляє "БЖ", мета фестивалю – розширення можливостей дозвілля для людей з інвалідністю.</p>
      <p>На фестивалі покажуть вісім фільмів – тріумфаторів європейських фестивалів. Всі вони стосуються різних аспектів інклюзивності: сексуальної орієнтації, віку, гендеру, раси.</p>
      <p>Фільмом відкриття фестивалю буде іспанська комедія "Чемпіони". Вона розповість про тренера баскетбольної команди, який отримує завдання зробити чемпіонів з команди, що складається з людей з ментальними порушеннями.</p>
      <p>У програмі фестивалю також німецька драма "Робота без авторства", трилер "Сини Данії", документальний фільм "Обскуро Бароко", французька історична мелодрама "Портрет дівчини у вогні", трагікомедія "Зимові мухи" і дві чорні комедії "З'їдені левами" (Велика Британія) та "Лайко: Ром у космосі" (Угорщина).</p>
      <p>Картини демонструватимуться мовою оригіналу з субтитрами. Для двох з них ("Чемпіони" і "Портрет дівчини у вогні") передбачено тифлопереклад (звукова доріжка, яка пояснює людям із порушенням зору, що відбувається на екрані), а також субтитрування (текстова доріжка, яка супроводжує фільм написами в нижній частині екрану для людей з порушенням слуху).</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p> </p>
      <footer>За матеріалами: <a href="https://dt.ua/go/aHR0cHM6Ly9iemgubGlmZQ==">БЖ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>