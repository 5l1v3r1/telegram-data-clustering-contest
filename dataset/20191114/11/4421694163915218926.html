<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/minera-kyyivskogo-metro-zasudyly-do-6-rokiv-v-yaznytsi/"/>
    <meta property="og:site_name" content="VARTA1"/>
    <meta property="article:published_time" content="2019-11-14T11:43:52+00:00"/>
    <meta property="og:title" content="Мінера київського метро засудили до 6 років в’язниці"/>
    <meta property="og:description" content="Портал оперативних та новин Varta1 ( Варта1 ) був створений на тлі державних подій, активістами які не змогли залишитися байдужими. Varta1 повідомляє про події у Львові та Україні."/>
  </head>
  <body>
    <article>
      <h1>Мінера київського метро засудили до 6 років в’язниці</h1>
      <address>
        <time datetime="2019-11-14T11:43:52+00:00">14 Nov 2019, 11:43</time>
      </address>
      <p>Post Views: 73</p>
      <p>Чоловіка засудили до 6 років ув’язнення за неправдиве повідомлення про замінування станцій “Київського метрополітену”. </p>
      <p>Про це повідомляє <a href="https://www.pravda.com.ua/news/2019/11/14/7231960/">“Українська правда”</a>.</p>
      <p>“Вироком Дніпровського районного суду міста Києва зловмисника визнано винним у завідомо неправдивому повідомленні про підготовку вибуху, вчиненому повторно, та призначено остаточне покарання у вигляді 6 років позбавлення волі”, — кажуть у прокуратурі.</p>
      <p>Чоловік здійснив дзвінок про мінування станції “Гідропарк”, у липні 2018 року. Але жодних вибухових пристроїв правоохоронці на станції не знайшли.</p>
      <p>Після встановлення особи “мінера” з’ясувалось, що він уже був засуджений за аналогічний злочин.</p>
      <p>Як повідомили у поліції, з 1 січня до 12 листопада 2019 року, правоохоронці здійснили 1374 виїзди за повідомленнями про замінування.</p>
      <p>Найчастіше у Києві “мінують” бізнес-центри, торгівельно-розважальні центри, заводи, готелі, кінотеатри, станції метро, спортивні клуби, аеропорти, вокзали, медичні заклади, дитсадки, органи влади та інші установи. Зокрема, метро Києва з початку року “мінували” 139 разів.</p>
      <p>За всіма цими фактами відкривали провадження ч. 1 ст. 259 КК України і 24 особам повідомили про підозру.</p>
      <p>Усі повідомлення про мінування здійснювалися анонімно і найчастіше надходили на електронну адресу державних установ.</p>
      <p>Перевірка у жодному випадку не виявила вибухових предметів.</p>
      <p>Неправдиві повідомлення про мінування створюють незручності для тисяч жителів столиці та призводять до значних витрат бюджетних коштів, оскільки поліція не може ігнорувати дзвінок про “мінування” і щоразу проводить перевірки.</p>
      <p>На об’єкт замінування виїжджають слідчо-оперативні групи у кількості трьох співробітників, група спеціалістів-вибухотехніків та кінологів зі службовими собаками, також часто залучаються працівники патрульної поліції (1–2 екіпажі), пожежно-рятувальна служба ДСНС (1–2 екіпажі) та бригада “швидкої”.</p>
      <p>Перевірка зазвичай триває 3–4 години. На цей час роботу об’єкта замінування зупиняють, а людей з його території евакуюють.</p>
      <p>“Мінерам” за завідомо неправдиве повідомлення про загрозу безпеці громадян загрожує до 6 років в’язниці.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>