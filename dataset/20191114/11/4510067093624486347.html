<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-41/pentru-oradea-curata-cel-de-al-doilea-centru-de-colectare-gratuita-a-deseurilor-de-pe-strada-uzinelor-este-aproape-finalizat-152778.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T11:40:00+00:00"/>
    <meta property="og:title" content="Pentru Oradea curată! Cel de-al doilea centru de colectare gratuită a deşeurilor, de pe strada Uzinelor, este aproape finalizat"/>
    <meta property="og:description" content="Până la sfârşitul acestui an, orădenii vor avea la dispoziţie un nou centru de colectare gratuită a deşeurilor, unde se vor putea descotorosi de mai multe feluri de resturi, de la cele voluminoase, la cele vegetale ori periculoase."/>
  </head>
  <body>
    <article>
      <h1>Pentru Oradea curată! Cel de-al doilea centru de colectare gratuită a deşeurilor, de pe strada Uzinelor, este aproape finalizat</h1>
      <address><time datetime="2019-11-14T11:40:00+00:00">14 Nov 2019, 11:40</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/03-rer33.jpg"/>
        <figcaption>ÎN CURÂND. Punctul de colectare a deşeurilor de pe strada Uzinelor va fi inaugurat până cel târziu la finalul acestui an</figcaption>
      </figure>
      <p>Până la sfârşitul acestui an, orădenii vor avea la dispoziţie un nou centru de colectare gratuită a deşeurilor, unde se vor putea descotorosi de mai multe feluri de resturi, de la cele voluminoase, la cele vegetale ori periculoase.</p>
      <p>Operatorul licenţiat de salubritate al Oradiei, RER Vest, va finaliza în curând investiţia de circa 180.000 euro în amenajarea acestui centru din cartierul Rogerius, pe modelul celui deja existent pe strada Thurzo Sandor.</p>
      <p>
        <b>Ultima sută de metri</b>
      </p>
      <p>Punctul de colectare a deşeurilor de pe strada Uzinelor (vizavi de fabrica UAMT) va funcţiona exclusiv gratuit pentru orădeni. Concret, locuitorii oraşului vor putea preda aici, fără niciun cost, 12 feluri de resturi inutile, de la deşeuri cu conţinut periculos, materiale textile, bunuri reutilizabile şi ambalaje, la obiecte de uz casnic, electrocasnice, sticlă, plastic, hârtie şi carton, lemn, mobilier, deşeuri vegetale sau rezultate din construcţii care nu necesită autorizare. Mai departe, RER Vest va transporta resturile la depozitul ecologic de deşeuri.</p>
      <p>Platforma, întinsă pe o suprafaţă de 2.000 metri pătraţi, a fost împrejmuită şi betonată, are utilităţile asigurate, iar în perioada următoare vor fi montate şi containerele pentru colectarea deşeurilor şi cele pentru funcţiuni administrative, dotate cu grupuri sanitare care să deservească atât personalul administrativ, cât şi utilizatorii punctului de colectare. Aşadar, până cel târziu la sfârşitul acestui an, platforma va fi deschisă publicului.</p>
      <p>
        <b>Promisiune îndeplinită</b>
      </p>
      <p>Precum centrul deja existent pe strada Thurzo Sandor (lângă cimitirul municipal), punctul nou de colectare este amenajat pe banii operatorului de salubritate RER Vest şi costă circa 180.000 euro. Societatea şi-a asumat această lucrare în 2015, odată cu prelungirea contractului privind delegarea gestiunii serviciului public de salubrizare a municipiului.</p>
      <p>La acea vreme, RER Vest s-a angajat să facă în Oradea investiţii totale de 850.000 euro. Amenajarea punctului de colectare a deşeurilor este ultima obligaţie pe care operatorul o are de îndeplinit. Demonstrând, aşadar, că se ţine de promisiuni...</p>
    </article>
  </body>
</html>