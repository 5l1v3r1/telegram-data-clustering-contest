<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639912/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AC%D9%86%D8%A8%D8%B4-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D9%81%D9%84%D8%B3%D8%B7%DB%8C%D9%86-%D8%B1%D8%A7-%D8%A8%D9%87%D8%AC%D9%86%D8%A7%DB%8C%D8%AA-%D8%AC%D9%86%DA%AF%DB%8C-%D9%85%D8%B6%D8%A7%D8%B9%D9%81%D9%85%D8%AA%D9%87%D9%85-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T11:03:00+00:00"/>
    <meta property="og:title" content="نتانیاهو جنبش جهاد اسلامی فلسطین را به«جنایت جنگی مضاعف»متهم کرد!"/>
    <meta property="og:description" content="نخست وزیر رژیم صهیونیستی در دیدار با شماری از اعضای کمیته روابط عمومی آمریکا و اسرائیل در غزه،جنبش جهاد اسلامی فلسطین را به جنایت جنگی مضاعف متهم کرد!"/>
  </head>
  <body>
    <article>
      <h1>
        <a href="https://www.bultannews.com/fa/news/639912/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AC%D9%86%D8%A8%D8%B4-%D8%AC%D9%87%D8%A7%D8%AF-%D8%A7%D8%B3%D9%84%D8%A7%D9%85%DB%8C-%D9%81%D9%84%D8%B3%D8%B7%DB%8C%D9%86-%D8%B1%D8%A7-%D8%A8%D9%87%D8%AC%D9%86%D8%A7%DB%8C%D8%AA-%D8%AC%D9%86%DA%AF%DB%8C-%D9%85%D8%B6%D8%A7%D8%B9%D9%81%D9%85%D8%AA%D9%87%D9%85-%DA%A9%D8%B1%D8%AF">نتانیاهو جنبش جهاد اسلامی فلسطین را به«جنایت جنگی مضاعف»متهم کرد!</a>
      </h1>
      <h2>نخست وزیر رژیم صهیونیستی در دیدار با شماری از اعضای کمیته روابط عمومی آمریکا و اسرائیل در غزه،جنبش جهاد اسلامی فلسطین را به جنایت جنگی مضاعف متهم کرد!</h2>
      <address><time datetime="2019-11-14T11:03:00+00:00">14 Nov 2019, 11:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «بنیامین نتانیاهو» نخست وزیر رژیم صهیونیستی روز چهارشنبه در دیدار با گروهی از اعضای «کمیته <b>روابط عمومی آمریکا و اسرائیل</b>» (موسوم به آیپک AIPAC) در غزه مدعی شد که جنبش جهاد اسلامی فلسطین مرتکب «جنایت جنگی مضاعف» شده است!</p>
      <p>وی همچنین مدعی شد که «تروریستها، از جمله تروریستها در غزه... غیرنظامیان را عامدانه هدف قرار می دهند. آنها شهرهای ما را هدف قرار می دهند. آنها تل آویو، اورشلیم (بیت المقدس) را مورد حمله قرار می دهند. این یک جنایت جنگی است. اکنون، آنها مرتکب دومین جنایت جنگی شده اند. آنها نه تنها غیرنظامیان را هدف قرار می دهند، بلکه در مناطق غیرنظامی پشت سر غیرنظامیان پنهان می شوند و بنابراین می دانند ما آنها را هدف قرار نمی دهیم زیرا سعی داریم از حمله به غیرنظامیان خودداری کنیم!»</p>
      <p>نخست وزیر رژیم صهیونیستی در ادامه ادعاهای واهی خود گفت: «بنابراین آنها در حال ارتکاب یک جنایت جنگی مضاعف هستند. آنها هم غیرنظامیان را هدف قرار می دهند و هم پشت سر غیرنظامیان پنهان می شوند و سعی دارند تا موقعیتی امن برای خود فراهم سازند».</p>
      <p>نتانیاهو همچنین با اشاره به حکم دادگاه اتحادیه اروپا علیه محصولات اسرائیلی ساخته شده در کرانه باختری رود اردن یادآور شد در حالی که اتحادیه اروپا از پیوستن به تحریمها علیه ایران خودداری می کند، محدودیتهای اقتصادی- دیپلماتیک علیه اسرائیل وضع کرده است.</p>
      <p>وی در ادامه از آمریکا و «مایک پمپئو» وزیر خارجه این کشور به خاطر موضع قدرتمند خود در قبال رژیم صهیونیستی قدردانی کرد.</p>
    </article>
  </body>
</html>