<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/curs-bnr/cineva-dea-explicatii-cursul-leu-euro-maxim-4-7669-lei-euro-economia-isi-incetineste-cresterea-iar-noul-ministru-finante-spune-situatia-bugetului-grava-cele-pesimiste-asteptari-18583488"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T11:15:00+00:00"/>
    <meta property="og:title" content="Cineva trebuie să dea explicaţii: Cursul leu/ euro este din nou la un maxim de 4.7669 lei/euro. Economia îşi încetineşte creşterea, iar noul ministru de Finanţe spune că situaţia bugetului este mai gravă decât cele mai pesimiste aşteptări"/>
    <meta property="og:description" content="Leul a continuat să se deprecieze în raport cu euro, cursul de schimb urcând la 4.7669 de lei pentru un euro, depăşind cel mai ridicat nivel atins din luna ianuarie a acestui an, potrivit cursului afişat de BNR. "/>
  </head>
  <body>
    <article>
      <h1>Cineva trebuie să dea explicaţii: Cursul leu/ euro este din nou la un maxim de 4.7669 lei/euro. Economia îşi încetineşte creşterea, iar noul ministru de Finanţe spune că situaţia bugetului este mai gravă decât cele mai pesimiste aşteptări</h1>
      <address>
        <time datetime="2019-11-14T11:15:00+00:00">14 Nov 2019, 11:15</time>
      </address>
      <p>Leul a continuat să se deprecieze în raport cu euro, cursul de schimb urcând la 4.7669 de lei pentru un euro, depăşind cel mai ridicat nivel atins din luna ianuarie a acestui an, potrivit cursului afişat de BNR. </p>
      <p>Maximul istoric de 4,7648 lei pentru un euro a fost atins pe 25 ianuarie 2019, la câteva săptămâni după adoptarea OUG 114/2018. Guvernatorul BNR Mugur Isărescu a descris evoluţia din ultima vreme a cursului de schimb al monedei naţionale drept fluctuaţii minore, după prezentarea deciziilor de politică monetară luate miercuri, 6 noiembrie, de Consiliul de Administraţie al instituţiei. Leul a demarat o tendinţă de depreciere faţă de euro în ultimele două luni şi jumătate, mai precis începând cu luna septembrie. Scăderea este de circa 4 bani pe perioada analizată.</p>
      <p>Ministrul Finanţelor Florin Cîţu a spus că execuţia bugetară la 10 luni indică un deficit bugetar de 2,84%. Astfel, spune ministrul, deficitul bugetar va depăşi 4% până la sfârşitul anului, potrivit estimărilor Finanţelor.</p>
      <p>„Estimăm că deficitul, dacă nu apare nimic în următoarele zile, este în jur de 4%, peste 4%. Nimeni nu se aştepta să fie atât de rea situaţia, însă aceasta este. Rectificarea bugetară va veni cu un deficit mai mare de 4% în acest an”, a spus Florin Cîţu, în cadrul unei conferinţe de presă.</p>
      <p>Produsul intern brut a înregistrat în primele nouă luni ale anului o creştere economică de 4% pe seria brută şi de 4,1% pe seria ajustată sezonier, în timp ce în T3/2019 creşterea a fost de 3% pe seria brută şi de 3,2% pe seria ajustată sezonier faţă de perioada similară din 2018, arată datele transmise joi de INS.</p>
      <p>Potrivit raportului Institutului Naţional de Statistică, ritmul de creştere al economiei s-a temperat, pe serie brută, de la 5% în T1/2019 şi 4,4% în T2/2019, la 3% în T3/2019.</p>
      <p>Cursul BNR al zilei, Cursul valutar, Cursul de schimb euro si dolar, arhivă curs valutar, evoluţie valute, arhivă curs leu/euro, curs mediu anual, curs mediu lunar, curs mediu leu/euro anual, curs mediu leu/euro lunar, arhivă curs BNR. Cursurile pieţei valutare sunt calculate şi afişate de BNR, pe baza tranzacţiile interbancare.</p>
      <p>
        <b>Cursul BNR de joi</b>
        <b>:</b>
      </p>
      <table bordered="">
        <tr>
          <td>
            <b>Euro</b>
          </td>
          <td>4.7669</td>
          <td>+0.0034</td>
          <td>+0.07%</td>
        </tr>
        <tr>
          <td>
            <b>Dolar american</b>
          </td>
          <td>4.3343</td>
          <td>+0.0092</td>
          <td>+0.21%</td>
        </tr>
        <tr>
          <td>
            <b>Francul elveţian</b>
          </td>
          <td>4,3682</td>
          <td/>
          <td/>
        </tr>
      </table>
      <p>Notă ZF: Cursul afişat este calculat şi anunţat de Banca Naţională pe baza tranzacţiilor interbancare. </p>
    </article>
  </body>
</html>