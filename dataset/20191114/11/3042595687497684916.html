<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/gir-ut-durek-bok/71819140"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T11:57:00+00:00"/>
    <meta property="og:title" content="Gir ut Durek-bok"/>
    <meta property="og:description" content="Forlaget Lille Måne gir ut «Spirit Hacking» av Durek Verrett. Ifølge forlaget har forfatteren selv tatt initiativ til å endre deler av boka."/>
  </head>
  <body>
    <article>
      <h1>Gir ut Durek-bok</h1>
      <h2>Forlaget Lille Måne gir ut «Spirit Hacking» av Durek Verrett. Ifølge forlaget har forfatteren selv tatt initiativ til å endre deler av boka.</h2>
      <address><time datetime="2019-11-14T11:57:00+00:00">14 Nov 2019, 11:57</time> by <a rel="author">Johannes Fjeld</a></address>
      <p>Dette opplyser forlaget til Dagbladet.</p>
      <p>- Jeg tenker boka kan gi spirituelt påfyll til de som ønsker det, så får folk velge selv hva de vil være med på og ikke, sier forlegger Jan Mesicek i Forlaget Lille Måne til Dagbladet.</p>
      <p>
        <b>Forlaget opplyser på sine nettsider at boka kommer ut 29. november.</b>
      </p>
      <p>Boka, som på norsk får tittelen «Sjamanens reise», beskrives av forlaget som «en åndelig opplevelsesreise»:</p>
      <p>«Gjennom å tenke og se livets store spørsmål, dine store spørsmål i ditt liv, på en annen måte, kan det åpne seg en vei med større innsikt», skriver forlaget.</p>
      <p>Mesicek forteller at det er gjort visse redaksjonelle bearbeidelser, men at de stort sett er fornøyde med oversettelsen.</p>
      <p>
        <b>I tillegg er det kommet endringer fra forfatteren, hevder Mesicek.</b>
      </p>
      <p>- Vi har fått beskjed om at forfatteren ønsker å endre et par avsnitt. Det er et par steder i teksten han ønsker å ordlegge seg litt annerledes. Det handler vel om hvordan dette med tankens kraft kan tolkes.</p>
      <p>Flere moderne medisinere er enige i påstanden om at man kan «tenke seg friskere», hevder Mesicek.</p>
      <p>
        <b>- Hvorfor skulle ikke det motsatte være mulig? At tankene påvirker våre hormoner, vet vi. Dette er grunnleggende medisin.</b>
      </p>
      <p>Han mener at det han beskriver som en «skal-ta»-journalistikk har oppstått i kjølvannet av debatten rundt boka.</p>
      <p>- Det har blitt blåst ut av alle proporsjoner. Da jeg leste boken, gikk tankene til da jeg jobbet i Energica (Cappelen Damms bokklubb for spirituelle bøker, red.anm.) Jeg savnet å jobbe med bøker som utfordrer oss om hvordan vi forholder oss til sjelen, sier han.</p>
      <p>
        <b>Han er uenig med Cappelen Damms avgjørelse om at boka ikke bør gis ut.</b>
      </p>
      <p>- Absolutt ikke. Denne boken kan være viktig påfyll for veldig mange mennesker. Da jeg leste manus, tok jeg fram pennen og understreket gode poenger og gode øvelser. Jeg ble fascinert veldig tidlig.</p>
      <p>Han er heller ikke enig i at Verrett hevder at kreft er selvforskyldt.</p>
      <p>- Han sier ikke at det alltid er det, men at det kan være selvforskyldt. Jeg er ikke enig med alt som står i boka, men litt av poenget med spirituelt innhold er nettopp at det skal utfordre.</p>
      <p>
        <i>- Kan du si noe om størrelsen på førsteopplaget?</i>
      </p>
      <p>
        <b>- Jeg kan si at det blir stort.</b>
      </p>
      <h3>Stoppet utgivelse</h3>
      <p>I oktober gikk forlaget Cappelen Damm til det ekstraordinære skrittet å <a href="https://www.dagbladet.no/kultur/stopper-durek-verrett-bok/71740178">stoppe den norske utgivelsen</a> av boka til den selverklærte sjamanen Durek Verrett.</p>
      <p>Dagbladet hadde da i flere artikler skrevet om massiv kritikk fra medisinske fagfolk mot innholdet i boka «Spirit Hacking». Boka fikk blant annet kritikk fordi Verrett skriver at <a href="https://www.dagbladet.no/kultur/kreftlege---direkte-farlige-pastander/71711285">sykdommer som kreft kan oppstå som et resultat av at vi ikke lenger ønsker å leve.</a></p>
      <p>Dagbladets anmelder Cathrine Krøger ga også den engelske versjonen av boka terningkast én.</p>
      <p>Durek Verrett ble først kjent for nordmenn da han og prinsesse Märtha Louise offentliggjorde at de var i et kjærlighetsforhold i mai. Prinsessen selv <a href="https://www.dagbladet.no/kjendis/forsvarer-kjaeresten/71718431">har forsvart kjæresten sin på Instagram etter bokkritikken</a></p>
      <h3>- Lykke til</h3>
      <p>
        <b>Forlagssjef i Cappelen Damm, Knut Ola Ulvestad, vil ikke kommentere at Forlaget Lille Måne nå velger å gi ut boka som Cappelen Damm stanset.</b>
      </p>
      <p>- Det har jeg ingen kommentar til, jeg må bare ønske dem lykke til med utgivelsen. Jeg har ikke til vane å kommentere andre forlags utgivelser, sier Ulvestad til Dagbladet.</p>
      <p>
        <i>- Er rettighetsspørsmål rundt boka nå avklart?</i>
      </p>
      <p>- Det må du spørre rettighetshaver om. Vi har frasagt oss rettighetene til denne utgivelsen, sier han.</p>
      <p>Dagbladet har kontaktet Durek Verrett, samt hans agent og øvrige PR-apparat. De har foreløpig ikke besvart Dagbladets henvendelse.</p>
      <p>På spørsmål om han ønsket <a href="https://www.dagbladet.no/kultur/kreftlege---direkte-farlige-pastander/71711285">å kommentere ekspertenes kritikk,</a> har Verrett tidligere svart:</p>
      <p>
        <b>- Er de sjamaner? Har de trent på metodene våre? Har de satt seg ned og hatt en samtale om metodene våre? Lært om dem? Neppe. Og til de gjør det, er jeg ikke interessert i flere meninger.</b>
      </p>
    </article>
  </body>
</html>