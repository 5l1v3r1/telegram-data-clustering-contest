<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/finance/makedonika-proionta-pos-tha-diaforopoiountai-apo-ayta-tis-v-makedonias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T11:00:46+00:00"/>
    <meta property="og:title" content="Μακεδονικά προϊόντα: Πώς θα διαφοροποιούνται από αυτά της Β. Μακεδονίας"/>
    <meta property="og:description" content="Αλλαγές επιδιώκονται στο σήμα για τα μακεδονικά προϊόντα ώστε να είναι αναγνωρίσιμο από τους διεθνείς καταναλωτές και να διεισδύει στις αγορές του κόσμου"/>
  </head>
  <body>
    <article>
      <h1>Μακεδονικά προϊόντα: Πώς θα διαφοροποιούνται από αυτά της Β. Μακεδονίας</h1>
      <h2>Αλλαγές επιδιώκονται στο σήμα για τα μακεδονικά προϊόντα ώστε να είναι αναγνωρίσιμο από τους διεθνείς καταναλωτές και να διεισδύει στις αγορές του κόσμου</h2>
      <address><time datetime="2019-11-14T11:00:46+00:00">14 Nov 2019, 11:00</time> by <a rel="author">ΤοΒΗΜΑ Team</a></address>
      <p>Αλλαγές επιδιώκονται στο σήμα για τα μακεδονικά προϊόντα ώστε να είναι αναγνωρίσιμο από τους διεθνείς καταναλωτές και να διεισδύει στις αγορές του κόσμου.</p>
      <p>Ο ίδιος ο πρωθυπουργός Κυριάκος Μητσοτάκης θα παρουσιάσει την Πέμπτη το μεσημέρι στη Θεσσαλονίκη το τελικό σήμα – σφραγίδα που θα συνοδεύει τα ελληνικά μακεδονικά προϊόντα στις διεθνείς αγορές, ώστε να τα διαφοροποιεί από τα προϊόντα της Βόρειας Μακεδονίας.</p>
      <p>
        <a href="https://www.in.gr/2019/11/14/greece/nees-kinitopoiiseis-foititon-gia-asylo-syllalitirio-sta-propylaia-kai-mparaz-katalipseon/">Νέες κινητοποιήσεις φοιτητών για το άσυλο : Συλλαλητήριο στα Προπύλαια και μπαράζ καταλήψεων</a>
      </p>
      <p>Πρόκειται για πρωτοβουλία του Συνδέσμου Εξαγωγέων (ΣΕΒΕ), που εξελίχθηκε τους τελευταίους μήνες και βρίσκεται, πλέον, σε φάση ολοκλήρωσης. Το νέο σήμα βασίζεται σε αυτό που είχε παρουσιάσει ως πρόταση ο ΣΕΒΕ στον κ. Μητσοτάκη και τους άλλους πολιτικούς και επιχειρηματικούς φορείς της Β. Ελλάδος στις 22 Οκτωβρίου. Τις τελευταίες 20 ημέρες το σήμα λαμβάνει την τελική του μορφή, στην οποία ενσωματώνονται παρατηρήσεις των φορέων, αλλά και του υπουργείου Εξωτερικών. Η συνεργασία ανάμεσα στον ΣΕΒΕ και την κυβέρνηση είναι καθημερινή και το αποτέλεσμά της θα αποκαλυφθεί σήμερα.</p>
      <p>Τα επόμενα στάδια προβλέπουν την υιοθέτηση του σήματος – σφραγίδα, δηλαδή τη συμφωνία τόσο για το εικαστικό μέρος, όσο και για το περιεχόμενο, απ’ όσο το δυνατό περισσότερους παραγωγικούς και επιχειρηματικούς φορείς της Β. Ελλάδος, ώστε σύντομα να κατοχυρωθεί ως ελληνικό στο Γραφείο Διανοητικής Ιδιοκτησίας στο Αλικάντε. Αμέσως μετά το σήμα θα είναι διαθέσιμο για κάθε ενδιαφερόμενη ελληνική επιχείρηση, που θα μπορεί να το αξιοποιήσει –με βάση ασφαλώς τον κανονισμό που θα το συνοδεύει- για τη σήμανση των προϊόντων και των υπηρεσιών της.</p>
      <h3>Το νέο σήμα για τα μακεδονικά προϊόντα</h3>
      <p>Αν και το σήμα – σφραγίδα στην τελική του μορφή παραμένει πιστό στην αρχική ιδέα, υπάρχουν αλλαγές που επιδιώκουν να είναι αναγνωρίσιμο από τους διεθνείς καταναλωτές και να διεισδύει στις αγορές του κόσμου. Για το λόγο αυτό βαρύνουσας σημασίας υπήρξαν τα ευρήματα στις μηχανές αναζήτησης, αλλά και η εμπειρία της Google, όπως την εκφράζει ο Στηβ Βρανάκης, πρώην στέλεχος της εταιρείας και νυν σύμβουλος του Κ. Μητσοτάκη.</p>
      <p>Με δεδομένο ότι ο κ. Βρανάκης έχει σημαντική σταδιοδρομία ως επικεφαλής του Δημιουργικού Εργαστηρίου (Creative Lab) της Google σε Ευρώπη, Μέση Ανατολή και Αφρική και ρόλος του είναι –μεταξύ άλλων- να συμβάλει στο re-branding της Ελλάδας στο εξωτερικό σε συνεργασία με το Υπ. Εξωτερικών και το Enterprise Greece, θεωρείται το απολύτως κατάλληλο πρόσωπο για να συμμετάσχει στη διαδικασία ολοκλήρωσης του διεθνούς σήματος για τα μακεδονικά προϊόντα.</p>
      <h3>Τρία χαρακτηριστικά</h3>
      <p>Σύμφωνα με πληροφορίες το τελικό σήμα που θα παρουσιαστεί σήμερα από τον πρωθυπουργό, το οποίο στην ουσία βρίσκεται υπό διαμόρφωση μέχρι την τελευταία στιγμή, πιθανότατα θα έχει τα ακόλουθα τρία χαρακτηριστικά:</p>
      <p><b>Πρώτον,</b> στο κέντρο του σήματος θα δεσπόζει ένα μεγάλο «Μ», ένα γράμμα που υπάρχει σε όλες σχεδόν τις γλώσσες και η χώρα μας δεν θα ήθελε επουδενί να «χαρίσει» στα Σκόπια.  Στην αρχική πρόταση του ΣΕΒΕ στο κέντρο του σήματος υπήρχε το «μ», ένα ελληνικό γράμμα, το οποίο όμως είναι παγκόσμιο σύμβολο μέσω των μαθηματικών. Μόνο που το «Μ» έχει το πλεονέκτημα να είναι γενικότερο και πολύ πιο αναγνωρίσιμο σε όλα τα πεδία.</p>
      <p><b>Δεύτερον,</b> το σύνθημα του σήματος φαίνεται ότι θα είναι «Macedonia. The Greek Great Land». Υπενθυμίζεται ότι στην αρχική πρόταση η φράση ήταν «Macedonia. The Divine Great Land», παραπέμποντας στους Θεούς του Ολύμπου και την αρχαία ελληνική μυθολογία. Κι εδώ όμως ο νόμος της… Google φαίνεται να επικρατεί, αφού η λέξη Greek παραπέμπει ευθέως σε όλα τα μήκη και πλάτη της Γης στην Ελλάδα και τους Έλληνες.</p>
      <p><b>Τρίτον,</b> θα έχει δύο χρώματα, το άσπρο και το μπλε.</p>
      <h3>Αναγνωρίσιμο και με κύρος</h3>
      <p>Το ζητούμενο, όπως αναφέρει το voria.gr για το λογότυπο είναι να παραπέμπει σε κάτι αμιγώς ελληνικό και αναγνωρίσιμο, χωρίς αυτό να συνδέεται με πολιτικές παραμέτρους. Σε εικαστικό επίπεδο οφείλει να είναι ευανάγνωστο, λιτό, ευέλικτο, πρωτότυπο, διαχρονικό, χωρίς να προσδιορίζει άμεσα συγκεκριμένο προϊόν ή υπηρεσία. Από τεχνική άποψη δεν πρέπει να περιορίζεται, ούτε να περιορίζει τη μέθοδο εκτύπωσης, ούτε να την επιβαρύνει οικονομικά, γι’ αυτό χρησιμοποιήθηκε μόνο το μπλε χρώμα, που παραπέμπει στην ελληνικότητα. Πρέπει να μπορεί να χρησιμοποιείται ακόμη και σε πολύ μικρές διαστάσεις και να παραμένει αναγνωρίσιμο, αλλά ταυτόχρονα και διακριτικό. Θα συνοδεύει το όνομα και την εικόνα του κάθε μακεδονικού brand, οπότε πρέπει να αντικατοπτρίζει τις αξίες του και να του προσδίδει το κύρος που αρμόζει.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>