<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/s-prasicem-nad-strah-pred-letenjem-248643"/>
    <meta property="og:site_name" content="Slovenske novice"/>
    <meta property="article:published_time" content="2019-11-14T11:57:00+00:00"/>
    <meta property="og:title" content="S prašičem nad strah pred letenjem"/>
    <meta property="og:description" content="SAN FRANCISCO – Terapevtske živali ne smejo manjkati niti na letališču, saj tam marsikoga zagrabita tesnoba in strah pred poletom. V San Franciscu ju zdaj pomaga premagovati tudi petletna pujsa L..."/>
  </head>
  <body>
    <article>
      <h1>S prašičem nad strah pred letenjem</h1>
      <h2>Na kalifornijskem letališču za udobje potnikov skrbijo terapevtske živali. Psom zdaj dela družbo pujsa, ki potnike pozdravlja in jim igra na klavir.</h2>
      <address><time datetime="2019-11-14T11:57:00+00:00">14 Nov 2019, 11:57</time> by <a rel="author">E. B.</a></address>
      <p>SAN FRANCISCO – Terapevtske živali ne smejo manjkati niti na letališču, saj tam marsikoga zagrabita tesnoba in strah pred poletom. V San Franciscu ju zdaj pomaga premagovati tudi petletna pujsa LiLou.<br/><br/>Prikupna žival, ozaljšana s pilotsko kapo in rdeče nalakiranimi parklji, se s svojo lastnico <b>Tatyano Danilovo </b>sprehaja po terminalih, z dvignjeno nogo pozdravlja čakajoče potnike in jim jemlje sapo z igranjem na svoj miniaturni klavir. Ker je povsem v koraku s časom, rada pozira za selfieje. Sliši se kot scenarij iz kakšnega filma, a gre za povsem utrjen terapevtski pristop, s katerim pujsa mnogim pomaga odvrniti misli od mučne poti in morebitnega strahu pred letenjem. LiLou je do vseh izjemno prijazna, saj potnikom dovoli, da jo pobožajo, obstaja le ena omejitev: ne smejo se ji približati od zadaj. Lastnica je pojasnila, da je LiLou zelo radovedna, delo prostovoljke pa jo nadvse osrečuje, saj se rada druži z ljudmi in raziskuje nove kraje; tako se ji namreč stimulirajo čuti in krepi inteligenca. V svojih prostih dneh se najraje sprehaja po mestu; doma ima svojo posteljo, prehranjuje pa se le s kakovostno zelenjavo in beljakovinskimi briketi, je še zaupala skrbna lastnica.<br/><br/>Kot je pojasnila <b>Jennifer Kahzaraian</b>, ki na letališču skrbi za udobje potnikov, je v njihovi službi veliko živali, predvsem psov različnih pasem, ki z obiskovalci, tako kakor LiLou, stkejo posebne vezi in pričarajo nepozabno izkušnjo. Vse živali, ki jih odlikuje umirjen in prijazen značaj, morajo pred pridobitvijo delovnega mesta opraviti posebno dresuro pri letališki službi. </p>
    </article>
  </body>
</html>