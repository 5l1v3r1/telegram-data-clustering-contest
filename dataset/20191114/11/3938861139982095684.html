<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_provajderi-tipu-ukrtelekomu-v-rozvinenih-krayinah-ne-pracyuyut-pid-egidoyu-derzhavi-zmi/938104"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T11:50:00+00:00"/>
    <meta property="og:title" content="Провайдери типу &quot;Укртелекому&quot; в розвинених країнах не працюють під егідою держави - ЗМІ"/>
    <meta property="og:description" content="У розвинених країнах жоден великий інтернет-провайдер, такий як &quot;Укртелеком&quot;, не працює під егідою держави. Повернення компанії в держвласність ускладнить роботу підприємства і поставить хрест на його розвитку. Про це йдеться в матеріалі Delo.ua &quot;Правила життя павутини: що буде, якщо ..."/>
  </head>
  <body>
    <article>
      <h1>Провайдери типу "Укртелекому" в розвинених країнах не працюють під егідою держави - ЗМІ</h1>
      <address><time datetime="2019-11-14T11:50:00+00:00">14 Nov 2019, 11:50</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938104_w_300.jpg?v=0"/>
        <figcaption>Повернення "Укртелекому" в держвласність ускладнить його роботу і поставить хрест на розвитку. Фото: Mediasat</figcaption>
      </figure>
      <p>У розвинених країнах жоден великий інтернет-провайдер, такий як "Укртелеком", не працює під егідою держави. Повернення компанії в держвласність ускладнить роботу підприємства і поставить хрест на його розвитку.</p>
      <p>Про це йдеться в матеріалі Delo.ua "<a href="https://delo.ua/econonomyandpoliticsinukraine/pravila-zhizni-pautiny-chto-budet-esli-gosudarst-360503/">Правила життя павутини: що буде, якщо держава відсудить "Укртелеком</a>".</p>
      <p>Delo нагадало, що держава має намір відсудити у нинішнього власника "Укртелеком" - одного з лідерів у галузі, що негативно позначиться на компанії, яка вже через кілька місяців після повернення в держвласність може втратити своє місце на ринку.</p>
      <p>"Повернення "Укртелекому" у власність держави значно ускладнило би роботу підприємства. По-перше, компанію в її розвитку на даний момент здатний простимулювати тільки інвестиційний капітал - причому, в першу чергу, капітал свій, материнський. Ніхто "зі сторони" не зможе настільки ефективно і своєчасно підтримати підприємство з його проблемними моментами і одночасно - з новими інтернет-продуктами, в які постійно потрібні потужні фінансові вливання, які обчислюються сотнями мільйонів доларів", - йдеться в матеріалі.</p>
      <p>Крім того, Delo звертає увагу, що в розвинених країнах великі інтернет-провайдери, такі як "Укртелеком", не перебувають у держвласності.</p>
      <p>"Цікава і показова деталь: жоден великий інтернет-провайдер в розвинених країнах не працює під егідою держави – цей "союз" виглядає як нонсенс", - наголошується в матеріалі.</p>
      <p>На думку автора матеріалу, якщо "Укртелеком" буде реприватизовано, знайти нового інвестора для нього буде складно, оскільки мало хто готовий піти на ризик позбутися свого активу через якийсь час.</p>
      <p>"Опинись підприємство в руках держави, цей "новий старий" власник вже навряд чи знайде йому ще одного вигідного господаря. Хто захоче купувати знову перепродане - а раптом знову відберуть?", - зазначає Delo.</p>
      <blockquote>Нагадаємо, раніше політолог Володимир Фесенко заявив, що розмови про можливу реприватизацію "Укртелекому" відіб'ють у іноземних інвесторів інтерес до України і зірвуть плани уряду щодо залучення іноземних інвестицій. А виконавчий директор Міжнародного фонду Блейзера, радник президента України Олег Устенко підкреслив, що не кожен інвестор прийде в Україну, тому що не вирішене глобальне завдання, пов'язане з правом власності.</blockquote>
    </article>
  </body>
</html>