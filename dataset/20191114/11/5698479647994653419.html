<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/china-s-global-times-hong-kong-curfew-chinese-students-flee?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-14T11:26:47+00:00"/>
    <meta property="og:title" content="هنگ کنگ؛ فرار دانشجویان چینی و احتمال برقراری حکومت نظامی"/>
    <meta property="og:description" content="مدارس و دانشگاهها همچنان تعطیل و بزرگراه‌ها بسته است. دهها پلیس ضد شورش دانشگاه هنگ کنگ را محاصره کرده‌اند و در طرف مقابل، صدها معترض که عمدتا دانشجو هستند در محوطه دانشگاه همچنین در نقاط مختلف شهر سنگرهایی را ساخته و در پشت آنها انبوهی از سلاح‌های دست ساز و پاره‌های آجر انباشته‌اند."/>
  </head>
  <body>
    <article>
      <h1>هنگ کنگ؛ فرار دانشجویان چینی و احتمال برقراری حکومت نظامی</h1>
      <address><time datetime="2019-11-14T11:26:47+00:00">14 Nov 2019, 11:26</time> by <a rel="author">یورونیوز فارسی </a></address>
      <p>سایت گلوبال تایمز چین وابسته به روزنامۀ مردم، ارگان رسمی حزب کمونیست این کشور در صفحه توییتر خود اعلام کرد که احتمالا دولت منطقه‌ای هنگ کنگ، برای آخر این هفته حکومت نظامی و مقررات منع آمد و شد اعلام خواهد کرد. این پیام دقایقی پس از انتشار، حذف شد.</p>
      <p>پیام بدون توضیح گلوبال تایمز در وضعیتی منتشر شده است که خشونت‌ها در هنگ کنگ به شدیدترین سطح خود طی پنج ماه اخیر رسیده است.</p>
      <p>معترضان طرفدار دموکراسی در این شهر جزیره‌ای، روز پنج‌شنبه برای چهارمین روز متوالی فعالیتهای آموزشی، اداری و اقتصادی را در هنگ کنگ فلج کردند.</p>
      <p>مدارس و دانشگاهها در این شهر همچنان تعطیل و بزرگراه‌ها بسته است. دهها پلیس ضد شورش دانشگاه هنگ کنگ را محاصره کرده‌اند و در طرف مقابل، صدها معترض که عمدتا دانشجو هستند نیز در محوطه دانشگاه همچنین در نقاط مختلف شهر سنگرهایی را با میز و صندلی ساخته و در پشت آنها انبوهی از سلاح‌های دست ساز و پاره‌های آجر انباشته‌اند.</p>
      <p>خیابان‌های شهر از پاره‌های سنگ پوشیده شده‌اند که همین مساله منجر به ایجاد ترافیکی سنگین شده است.</p>
      <figure>
        <img src="https://static.euronews.com/articles/stories/04/29/96/18/606x404_cmsv2_2fc42d55-8f88-5fff-9b9e-5297336b94d2-4299618.jpg"/>
        <figcaption>REUTERS/Thomas Peter</figcaption>
      </figure>
      <p>در بامداد پنج‌شنبه نیز پلیس بار دیگر برای پراکنده کردن معترضانی که در نزدیکی تونلی تجمع کرده بودند، از گاز اشک‌آور استفاده کرد.</p>
      <p>در هفته جاری، معترضان چندین وسیله نقلیۀ را به آتش کشیدند، به پمپ بنزین‌ها و مراکز خرید حمله کردند، از روی پل‌ها آوارهایی را روی خیابان‌ها و خودروهای در حال حرکت مأموران انداختند و هر بار نیز نیروهای پلیس با ضرب و شتم، گلوله‌های پلاستیکی و گاز اشک‌آور به آنها پاسخ داده‌اند.</p>
      <p>شمار قابل توجهی از دانشجویان چینی نیز پس از تشدید درگیری‌ها، آشوب در دانشگاه و تعطیلی کلاس‌ها مجبور به ترک هنگ کنگ شده‌اند.</p>
      <p>ترس دانشجویان چینی از وضعیت موجود بویژه پس از آن افزایش یافت که در این هفته ویدئوی ضرب و شتم یک دانشجوی سرزمین اصلی چین توسط معترضان در دانشگاه علم و تکنیک هنگ کنگ در شبکه‌های اجتماعی پخش شد.</p>
      <p>خشم دانشجویان هنگ کنگی نیز پس از ان اوج گرفت که یکی از دانشجویان معترض در پی استفاده پلیس از گاز اشک‌آور از پارکینگ سقوط کرد و کشته شد.</p>
      <p>بنا بر آمارهای رسمی، پیش از آغاز اعتراضات ضددولتی در هنگ کنگ، بیش از یک میلیون شهروند چین کمونیست در هنگ کنگ زندگی می‌کردند و از این تعداد ۱۲ هزار نفر در مراکز آموزشی این شهر مشغول تحصیل بودند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/13/hong-kong-riot-police-entering-university-tear-gas-schools-suspend-classes">حمله پلیس به دانشگاه هنگ کنگ؛ شهر غرق دود و آتش شد</a>
        </li>
        <li>
          <a href="https://farsi.euronews.com/2019/09/12/hong-kong-woman-miss-k-eye-injury-attended-court-bar-police-medical-records">معترضان هنگ کنگی خواستار ممنوعیت دسترسی پلیس به پرونده‌های پزشکی شدند</a>
        </li>
        <li>
          <a href="https://farsi.euronews.com/2019/09/21/hong-kong-lennon-walls-pro-democracy-protest-white-shirted-men-stormed">هنگ کنگ، پاک‌سازی دیوارهای لنون و حملۀ سفیدپوشان طرفدار چین به معترضان</a>
        </li>
      </ul>
    </article>
  </body>
</html>