<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/14/bug-google-drive-non-esegue-backup-colpito-anche-foto-681742/"/>
    <meta property="og:site_name" content="AndroidWorld"/>
    <meta property="article:published_time" content="2019-11-14T11:52:06+00:00"/>
    <meta property="og:title" content="Il bug di Google Drive che non esegue il backup: ha colpito anche voi? (foto)"/>
    <meta property="og:description" content="Gli ultimi mesi non sono stati semplici per alcuni utenti Android dal punto di vista della sicurezza riferita al backup..."/>
  </head>
  <body>
    <article>
      <h1>Il bug di Google Drive che non esegue il backup: ha colpito anche voi? (foto)</h1>
      <address><time datetime="2019-11-14T11:52:06+00:00">14 Nov 2019, 11:52</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>Gli ultimi mesi <b>non sono stati semplici</b> per alcuni utenti Android dal punto di vista della sicurezza riferita al backup dei dati tramite <a href="https://www.androidworld.it/tag/google-drive/">Google Drive</a>. Sono stati colpiti in particolare i dispositivi aggiornati ad <a href="https://www.androidworld.it/tag/android-pie/">Android Pie</a> ed <a href="https://www.androidworld.it/tag/android-10/">Android 10</a>, ma alcune soluzioni sono state già messe a punto.</p>
      <p>Le segnalazioni del bug si <a href="https://www.reddit.com/r/GooglePixel/comments/aor6g2/pixel_3_xl_backup_not_working/">protraggono da diversi mesi</a> e <b>potete verificare</b> subito se siete stati colpiti anche dalla problematica: basta recarsi nelle impostazioni di sistema e verificare a sezione <i><b>Backup</b></i>, all’interno della sezione <i>Sistema</i>. Se la situazione si presenta <b>come mostrato qui sotto</b>, allora siete affetti dal problema: sostanzialmente si tratta <b>dell’impossibilità di eseguire il backup</b> dei dati che ancora non sono stati sincronizzati con il cloud, come si può vedere dal pulsante di backup istantaneo che rimane <b>inattivo</b>.</p>
      <figure>
        <img src="https://www.androidworld.it/wp-content/uploads/2019/11/google-drive-backup-issue-2-329x713.png"/>
      </figure>
      <p>Dopo diverse <a href="https://www.reddit.com/r/Android/comments/bpkezo/finally_found_a_way_to_fix_the_dreaded_greyed_out/">segnalazioni e prove</a> qualcuno sembra aver <b>identificato</b> <b>la fonte</b> del problema: l’impossibilità di eseguire il backup da parte di Drive sarebbe legata all’abilitazione dei <b>metodi di sicurezza</b> per lo sblocco del dispositivo (come PIN o impronta digitale), i quali a loro volta abiliterebbero i <b>metodi di crittografia</b> sullo storage interno del dispositivo. Sarebbero proprio questi i <b>responsabili dell’impossibilità</b> di eseguire il backup su Drive.</p>
      <p>Infatti uno dei metodi <b>più veloci e temporanei</b> per <b>risolvere</b> il problema consiste nel <b>disabilitare i metodi di sicurezza</b> per lo sblocco: in questa situazione ritorna possibile eseguire il backup tramite Google Drive.</p>
      <p>Una soluzione <b>più duratura ed efficace</b> consiste nell’affidarsi ad un paio di comandi da PC in <b>ambiente adb</b>, messi a punto dal <a href="https://www.xda-developers.com/android-backup-google-drive-broken-how-to-fix-manager/">forum di XDA</a>. Prima dovrete eseguire questi <b>tre comandi</b>:</p>
      <pre>adb shell <br/>bmgr run <br/>bmgr backupnow --all</pre>
      <p>Se doveste ricevere il <b>messaggio</b> “<i>Backup finished with result: Backup Cancelled</i>” allora dovrete inviare questi <b>ulteriori comandi</b>:</p>
      <pre>bmgr backupnow appdata <br/>bmgr backupnow --all</pre>
      <p>Al <b>riavvio</b> del dispositivo dovreste nuovamente vedere <b>funzionante</b> il pulsante per eseguire il backup immediato tramite Drive.</p>
      <p>Al momento Google <b>non si è pronunciato ufficialmente</b> in merito alla questione e dunque non ha nemmeno fornito una soluzione ufficiale. Fateci sapere se <b>anche voi avete riscontrato</b> questo problema e come avete risolto.</p>
      <p>Via: <a href="https://www.androidpolice.com/2019/11/13/android-backups-to-google-drive-have-been-disabled-on-many-phones-for-months-no-proper-fix-in-sight/">Android Police</a></p>
    </article>
  </body>
</html>