<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425747/biblioparoysiash-ti-einai-gia-mena-eytyxia-toy-nikoy-kwnstantinidh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-14T11:10:02+00:00"/>
    <meta property="og:title" content="Βιβλιοπαρουσίαση: «Τι είναι για μένα ευτυχία» του Νίκου Κωνσταντινίδη"/>
    <meta property="og:description" content="Το βράδυ της Κυριακής, της 10ης τρέχοντος, πραγματοποιήθηκε στην Κάλυμνο η παρουσίαση του βιβλίου του Νίκου Κωνσταντινίδη, με τίτλο: «ΤΙ ΕΙΝΑΙ ΓΙΑ ΜΕΝΑ ΕΥΤΥΧΙΑ»."/>
  </head>
  <body>
    <article>
      <h1>Βιβλιοπαρουσίαση: «Τι είναι για μένα ευτυχία» του Νίκου Κωνσταντινίδη</h1>
      <address>
        <time datetime="2019-11-14T11:10:02+00:00">14 Nov 2019, 11:10</time>
      </address>
      <p>
        <b>Το βράδυ της Κυριακής, της 10ης τρέχοντος, πραγματοποιήθηκε στην Κάλυμνο η παρουσίαση του βιβλίου του Νίκου Κωνσταντινίδη, με τίτλο: «ΤΙ ΕΙΝΑΙ ΓΙΑ ΜΕΝΑ ΕΥΤΥΧΙΑ».</b>
      </p>
      <figure>
        <img src="https://www.rodiaki.gr/medias/2019/11/13/eada50c73882083fefc28ac3d0469fc5.jpg"/>
      </figure>
      <p>Την εκδήλωση διοργάνωσε το Αναγνωστήριο «ΑΙ ΜΟΥΣΑΙ», στο ισόγειο του Πνευματικού Κέντρου Καλύμνου.<br/>Ο Νίκος Κωνσταντινίδης με σπουδές στις Οικονομικές, Πολιτικές και Κοινωνικές Επιστήμες, αγαπά το βιβλίο, τη λογοτεχνία και τη συγγραφή. Συνεργάζεται χωρίς αμοιβή με περιοδικά Τέχνης και Πολιτισμού. Αρθρογραφεί σε πολλές εφημερίδες και εκδίδει με δική του επιμέλεια έντυπα για τον Σύλλογο Κασιωτών Ρόδου και για την Ομοσπονδία Δωδεκανησιακών Παροικιακών Σωματείων Ρόδου.</p>
      <figure>
        <img src="https://www.rodiaki.gr/medias/2019/11/13/e4fc94c3fc80d50002e010166db6c10d.jpg"/>
      </figure>
      <p>Είναι πρόεδρος του συλλόγου Κασιωτών Ρόδου, πρόεδρος της Ομοσπονδίας Δωδεκανησιακών Παροικιακών Σωματείων, μέλος του Διοικητικού Συμβουλίου της Στέγης Γραμμάτων και Τεχνών Δωδ/σου, του Ολοσοφικού Συνδέσμου Ελλάδας, μέλος της Αντικαρκινικής Εταιρείας, μέλος του Συλλόγου Περιβάλλοντος και της «Δωδεκανησιακής Μέλισσας». Στην τελευταία έχει παραχωρήσει τα εκδοτικά δικαιώματα, ήτοι τις εισπράξεις από τις εκδόσεις των βιβλίων του, προκειμένου να διατίθενται αυτές για τις σπουδές απόρων Δωδεκανήσιων φοιτητών.</p>
      <p>Όσον αφορά το περιεχόμενο του βιβλίου, μπορούμε να πούμε ότι ο συγγραφέας κατάφερε να δώσει στο έργο του μια μορφή ενός ιδιότυπου μυθιστορήματος, με ποιητική κατά βάθος δομή, ενός ψηφιδωτού πίνακα, όπου όχι μόνο η συνολική δημιουργία, αλλά και το κάθε ειδικότερο θέμα, η καθεμιά από τις πολύχρωμες ψηφίδες του, έχει την ξεχωριστή σημασία της. Σ’ όλο το μυθιστόρημα κυριαρχούν όχι τόσο οι κοινές, συμβατικές περιπέτειες των ηρώων, όσο οι …περιπέτειες των ιδεών.</p>
      <figure>
        <img src="https://www.rodiaki.gr/medias/2019/11/13/ae3eedda8125fd69a3972d8799eba38c.jpg"/>
      </figure>
      <p>Τα πανάρχαια υπαρξιακά ερωτηματικά είναι πανταχού παρόντα. Θα τα βρει ο αναγνώστης σε κάθε σελίδα: Ο υλικός κι ο ηθικός κόσμος με τις αιώνιες συγκρούσεις τους, το περιεχόμενο της αληθινής ευτυχίας που δεν αποκτάται ούτε ταυτίζεται με τον υλικό πλούτο, το βαθύτερο νόημα της ελευθερίας. Κι εκείνη η αίσθηση του κενού κι ανολοκλήρωτου στη ζωή μας, που προκαλεί άλλοτε τόσες πληγές και άλλοτε δημιουργεί τόσες …πηγές.</p>
      <p>Το βιβλίο δεν περιέχει κατάλογο …συνταγών για το πώς θα φτάσουμε στην ευτυχία. Αυτά αναδύονται κατά τρόπο φυσικό και ανεπιτήδευτο, μέσα από τη ζωή, των ηρώων του μυθιστορήματος.</p>
      <figure>
        <img src="https://www.rodiaki.gr/medias/2019/11/13/cc1fd7a313f317cb12a9836db5c9e801.jpg"/>
      </figure>
      <p>Για τον ίδιο τον Νίκο Κωνσταντινίδη, τον ακάματο …εργάτη της προσφοράς και του εθελοντισμού από πολλά μετερίζια, και, κυρίως, για τον άνθρωπο Νίκο Κωνσταντινίδη, ταιριάζει οπωσδήποτε το απόφθεγμα του Μενάνδρου: «Ως χαρίεν εστ’ άνθρωπος, όταν άνθρωπος η». Δηλαδή: Πόσο χαριτωμένος, ευτυχισμένος είναι ο άνθρωπος, όταν είναι άνθρωπος.</p>
      <figure>
        <img src="https://www.rodiaki.gr/medias/2019/11/13/e67525afc91784dd8bfd73f3c1e4fbf5.jpg"/>
      </figure>
      <p>Στην εκδήλωση προλόγισε ο αντιπρόεδρος του Αναγνωστηρίου κ. Γεώργιος Χατζηθεοδώρου. Την παρουσίαση έκανε ο πρόεδρος κ. Παναγιώτης Γιαμαίος. Αποσπάσματα απ’ το βιβλίο διάβασαν οι κ.κ.: Χριστίνα Παπουτσή, γραμματέας και Γιάννης Θεοφιλίδης, μέλος του Δ. Σ. του Αναγνωστηρίου, αντίστοιχα. Έκλεισε ο συγγραφέας με συμπληρωματικές αναφορές στο έργο του, διευκρινίσεις, αλλά και θερμές ευχαριστίες στους παρισταμένους.</p>
      <p>Η παρουσίαση ήταν πρωτότυπη, αφού εμπλουτίστηκε με προβολή, κατά διαστήματα, ολιγόλεπτων VIDEO με πολύ δυνατές εικόνες και ερεθίσματα, που βοήθησαν στην καλύτερη κατανόηση κι επεξεργασία των πλούσιων μηνυμάτων του βιβλίου.</p>
      <figure>
        <img src="https://www.rodiaki.gr/medias/2019/11/13/bfd29aa5c17d2e516415ad479147a646.jpg"/>
      </figure>
    </article>
  </body>
</html>