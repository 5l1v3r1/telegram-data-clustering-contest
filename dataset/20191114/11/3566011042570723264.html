<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547254.html/%D9%BE%D8%A7%DB%8C%D8%A7%D9%86-%DA%AF%D8%A7%D8%B2%D8%B1%D8%B3%D8%A7%D9%86%DB%8C-%D8%A8%D9%87-%D8%B1%D9%88%D8%B3%D8%AA%D8%A7%D9%87%D8%A7-%D8%AA%D8%A7-%D9%BE%D8%A7%DB%8C%D8%A7%D9%86-%D8%AF%D9%88%D9%84%D8%AA-%D8%AF%D9%88%D8%A7%D8%B2%D8%AF%D9%87%D9%85--%D8%AA%D9%84%D8%A7%D8%B4-%D8%AF%D8%B1-%D8%B1%D8%A7%D8%B3%D8%AA%D8%A7%DB%8C-%D8%AA%D9%88%D8%B3%D8%B9%D9%87-%D8%A8%D8%A7%DB%8C%D8%AF-%D8%A8%D8%AF%D9%88%D9%86-%D8%AA%D9%88%D8%AC%D9%87-%D8%A8%D9%87-%D8%AC%D9%86%D8%A7%D8%AD-%D8%A8%D9%86%D8%AF%DB%8C-%D9%87%D8%A7-%D8%A7%D9%86%D8%AC%D8%A7%D9%85-%D8%B4%D9%88%D8%AF--%D8%A7%DA%AF%D8%B1-%D9%85%D8%B4%DA%A9%D9%84%DB%8C-%D9%88%D8%AC%D9%88%D8%AF-%D8%AF%D8%A7%D8%B1%D8%AF-%D8%A8%D9%87-%D8%AE%D8%A7%D8%B7%D8%B1-%DA%A9%D9%85-%DA%A9%D8%A7%D8%B1%DB%8C-%D9%85%D8%AF%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T11:14:00+00:00"/>
    <meta property="og:title" content="پایان گازرسانی به روستاها تا پایان دولت دوازدهم/ تلاش در راستای توسعه باید بدون توجه به جناح‌بندی‌ها انجام شود/ اگر مشکلی وجود دارد به خاطر کم‌کاری مدیران است"/>
    <meta property="og:description" content="معاون اول رئیس جمهور در مراسم افتتاح فاز دوم بیمارستان فاطمه‌الزهرا(س) میاندوآب گفت: گازرسانی به روستاها تا پایان دولت به پایان می‌رسد."/>
  </head>
  <body>
    <article>
      <h1>پایان گازرسانی به روستاها تا پایان دولت دوازدهم/ تلاش در راستای توسعه باید بدون توجه به جناح‌بندی‌ها انجام شود/ اگر مشکلی وجود دارد به خاطر کم‌کاری مدیران است</h1>
      <h2>معاون اول رئیس جمهور:</h2>
      <address>
        <time datetime="2019-11-14T11:14:00+00:00">14 Nov 2019, 11:14</time>
      </address>
      <p>معاون اول رئیس جمهور در مراسم افتتاح فاز دوم بیمارستان فاطمه‌الزهرا(س) میاندوآب گفت: گازرسانی به روستاها تا پایان دولت به پایان می‌رسد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم نیوز</a>، «اسحاق جهانگیری» در مراسم افتتاح فاز دوم بیمارستان فاطمه‌الزهرا(س) میاندوآب، اظهار داشت: دولت از هر جناحی باید در راستای توسعه و تامین نیازهای مردم و زیربناهای لازم تلاش کند.</p>
      <p>وی، افزود: زیرساخت های بهتر موجب امنیت پایدار می‌شود که مقوله اصلی و لازمه توسعه پایدار است.</p>
      <p>معاون اول رئیس جمهور تاکید کرد: مرزداران ما مردمی هستند که در شهرها و روستاهای مرزی حضور دارند، در کنار آن‌ها هم نیروهای مسلح زحمتکش تلاشی وافر دارند.</p>
      <p>جهانگیری در ادامه سخنان خود با اشاره به اینکه فرهنگ و تمدن اصیل کشور در کنار توسعه و امنیت پایدار نشان می‌دهد که اگر مشکلی وجود دارد بخاطر کم‌کاری مدیران بوده است، گفت: برخلاف تمام فشارها و تهدیدات، اقدامات بسیاری در کشور انجام شده و در سال‌های مختلف با وجود تحریم‌ها و تهدیدات علیه ایران، شاهد روند رشد و توسعه بوده‌ایم.</p>
      <p>وی ابراز کرد: چرا باید برای خارج کردن دیگری از صحنه به جان هم بیفتیم و در داخل درگیر باشیم؟ در اوج تحریم‌ها بنزین صادر می‌کنیم. نباید اجازه تفکر غلط مبنی بر اثرگذاری فشارها را بدهیم.</p>
      <p>معاون اول رئیس جمهور گفت: در هر زمینه‌ای شاهد پیشرفت و توسعه هستیم، سرمایه فقط نفت و معدن نیست بلکه نیروهای صادق و کاربلد اصلی‌ترین سروایه و دلیل پیشرفت هستند، باید قدردان مدیران باشیم، اتفاقاتی که در روستاها رخ داده بی سابقه است.</p>
      <p>جهانگیری با تاکید بر اینکه گازرسانی به روستاها تا پایان دولت به پایان می‌رسد، اذعان کرد: مشکلات آبی در روستاها رفع شده و همچنان در حال اجرای پروژه‌های توسعه محور هستیم، طرح‌های دارای فایده برای مردم باید به پایان برسند، استدلال‌های مختلف به منظور معطل ماندن درست نیست.</p>
      <p>وی تصریح کرد: طرح‌های توسعه محور در غرب کشور با توان در حال اجرا است و تقریبا طرح‌های آبی، خاکی در منطقه به پایان رسیده است؛ باید اقداماتی انجام شود که مسیر زرینه رود در داخل شهر میاندوآب بهبود یافته و با کمک وزارت کشور و توسط شهرداری نسبت به اصلاح و بهبود وضعیت این مسیر اقدام شود.</p>
      <p>معاون اول رئیس جمهور افزود: در حوزه صنعت باید به چنین مناطقی توجه شده و نسبت به بررسی‌های میدانی اقدام شود، این منطقه پتانسیل قوی معدنی دارد و باید نسبت به پیگیری و بکارگیری ظرفیت‌های ویژه توجه شود، پروژه پتروشیمی میاندوآب باید به پایان برسد چراکه بعد از اجرای ۹۷ درصد، دیگر معطل ماندن آن مفهومی ندارد.</p>
      <p>جهانگیری بیان کرد: در حوزه بیمارستانی و درمان، خدمت رسانی و تامین نیازهای مردم اندازه هزاران سخنرانی اثرگذار است و باید به این سمت حرکت کنیم.</p>
      <p>وی اذعان کرد: قدرت اجرایی مدیران قادر به تامین کمبود درآمدها است چراکه مدیر دارای صلاحیت می‌تواند اقدامات خوبی انجام دهد، طرح پوشش اجباری بیمه درمانی جزو بهترین و موثرترین اقداماتی است که در حوزه درمان اجرا می‌شود و باید قدردان اجرای این طرح باشیم.</p>
      <p>انتهای پیام/</p>
    </article>
  </body>
</html>