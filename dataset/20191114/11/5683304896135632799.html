<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/14/kerala-vs-vidarbha-group-b-syed-mushtaq-ali-trophy-2019-20-live-report.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-14T11:13:00+00:00"/>
    <meta property="og:title" content="രഞ്ജിയിലെ തോൽവിക്ക് വിദർഭയോടു പകരം വീട്ടി കേരളം; ‘ഉത്തപ്പക്കരുത്തി’ൽ ജയം"/>
    <meta property="og:description" content="തിരുവനന്തപുരം∙ ഇക്കഴിഞ്ഞ രഞ്ജി സീസണിലെ സ്വപ്നസമാന കുതിപ്പിന് സെമിഫൈനലിൽ ഇന്നിങ്സ് തോൽവി സമ്മാനിച്ച് നിർദ്ദയം വിരാമമിട്ട വിദർഭയോട് മാസങ്ങൾക്കു ശേഷം.Kerala Cricket Team. Vidarbha Cricket Team. Syed Mushtaq Ali Trophy. Robin Uthappa. Sachin Baby. Sanju Samson. Malayalam Cricket News. മലയാളം ക്രിക്കറ്റ് വാർത്തകൾ. സഞ്ജു സാംസൺ. കേരളം–വിദർഭ. സച്ചിൻ ബേബി. റോബിൻ ഉത്തപ്പ. സയ്യിദ് മുഷ്താഖ് അലി ട്രോഫി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>രഞ്ജിയിലെ തോൽവിക്ക് വിദർഭയോടു പകരം വീട്ടി കേരളം; ‘ഉത്തപ്പക്കരുത്തി’ൽ ജയം</h1>
      <address><time datetime="2019-11-14T11:13:00+00:00">14 Nov 2019, 11:13</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ ഇക്കഴിഞ്ഞ രഞ്ജി സീസണിലെ സ്വപ്നസമാന കുതിപ്പിന് സെമിഫൈനലിൽ ഇന്നിങ്സ് തോൽവി സമ്മാനിച്ച് നിർദ്ദയം വിരാമമിട്ട വിദർഭയോട് മാസങ്ങൾക്കു ശേഷം സയ്യിദ് മുഷ്താഖ് അലി ട്രോഫിയിൽ കേരളം പകരം വീട്ടി. അതും തുമ്പ സെന്റ് സേവ്യേഴ്സ് സ്റ്റേഡിയത്തിലെ സ്വന്തം കാണികൾക്കു മുന്നിൽ. ആവേശം വാനോളമുയർന്ന ട്വന്റി20 പോരാട്ടത്തിൽ 26 റൺസിനാണ് കേരളം കരുത്തരായ വിദർഭയെ തകർത്തത്. സീസണിലാദ്യമായി ഫോമിലേക്കുയർന്ന ക്യാപ്റ്റൻ റോബിൻ ഉത്തപ്പയുടെ ഉജ്വല അർധസെഞ്ചുറിയും തകർപ്പൻ ബോളിങ്ങുമായി കളം നിറഞ്ഞ സന്ദീപ് വാരിയരുടെ പ്രകടനവുമാണ് കേരളത്തിന് അവിസ്മരണീയ ജയം സമ്മാനിച്ചത്.</p>
      <p>ടോസ് നഷ്ടപ്പെട്ട് ബാറ്റിങ്ങിന് ഇറങ്ങിയ കേരളം നിശ്ചിത 20 ഓവറിൽ ഏഴു വിക്കറ്റ് നഷ്ടത്തിൽ 162 റൺസാണെടുത്തത്. വിദർഭയുടെ മറുപടി 20 ഓവറിൽ ഏഴു വിക്കറ്റ് നഷ്ടത്തിൽ 136 റൺസിൽ അവസാനിച്ചു. കേരളത്തിന്റെ വിജയം 26 റൺസിന്. 27 പന്തിൽ ഒരു ഫോർ സഹിതം 29 റൺസെടുത്ത അക്ഷയ് വാഡ്കറാണ് വിദർഭയുടെ ടോപ് സ്കോറർ. കേരളത്തിനായി സന്ദീപ് വാരിയർ നാല് ഓവറിൽ 29 റൺസ് വിട്ടുകൊടുത്ത് മൂന്നു വിക്കറ്റ് വീഴ്ത്തി. വിജയത്തോടെ കേരളം നാലു കളികളിൽനിന്ന് 12 പോയിന്റുമായി ഗ്രൂപ്പ് ബിയിൽ രണ്ടാം സ്ഥാനത്തേക്ക് കയറി. സീസണിലെ ആദ്യ തോൽവി ഏറ്റുവാങ്ങിയ വിദർഭ അഞ്ചു കളികളിൽനിന്ന് നാലു ജയം സഹിതം 16 പോയിന്റുമായി ഒന്നാം സ്ഥാനത്തു തുടരുന്നു.</p>
      <p>
        <b>∙ ഒടുവിൽ ഉത്തപ്പ, ഉത്തപ്പയായി!</b>
      </p>
      <p>കേരള ജഴ്സിയിൽ ആദ്യ അർധസെഞ്ചുറി കുറിച്ച ക്യാപ്റ്റൻ കൂടിയായ റോബിൻ ഉത്തപ്പയുടെ പ്രകടനമാണ് മത്സരത്തിലെ ഹൈലൈറ്റ്. 39 പന്തിൽ രണ്ടു ഫോറും അഞ്ച് സിക്സും സഹിതം 69 റൺസെടുത്ത് പുറത്താകാതെ നിന്ന ഉത്തപ്പ തന്നെ കേരളത്തിന്റെ ടോപ് സ്കോറർ. മുൻ ക്യാപ്റ്റൻ സച്ചിൻ ബേബി 37 പന്തിൽ നാലു ഫോറും ഒരു സിക്സും സഹിതം 39 റൺസെടുത്ത് ഉറച്ച പിന്തുണ നൽകി. നാലാം വിക്കറ്റിൽ സച്ചിൻ – റോബിൻ സഖ്യം 60 റൺസ് കൂട്ടിച്ചേർത്തു. 44 പന്ത് ക്രീസിൽനിന്നാണ് ഇവരുടെ സഖ്യം കേരള സ്കോർ ബോർഡിലേക്ക് 60 റൺസ് ചേർത്തത്.</p>
      <p>അതേസമയം, ബംഗ്ലദേശ് പര്യടനത്തിനുള്ള ഇന്ത്യൻ ടീമിൽ അംഗമായിരുന്ന സഞ്ജു സാംസൺ വീണ്ടും നിരാശപ്പെടുത്തി. ഇക്കുറി നാലു പന്തിൽ രണ്ടു ഫോർ സഹിതം ഒൻപതു റൺസുമായി മികച്ച തുടക്കമിട്ട സഞ്ജു, അഞ്ചാം പന്തിൽ പുറത്തായി. മണിപ്പൂരിനെതിരായ കഴിഞ്ഞ മത്സരത്തിൽ സഞ്ജു 12 റൺസിന് പുറത്തായിരുന്നു.</p>
      <figure>
        <img src="https://img-mm.manoramaonline.com/content/dam/mm/mo/sports/cricket/images/2019/11/14/sachin-baby-robin-uthappa.jpg"/>
        <figcaption>അർധസെഞ്ചുറി കൂട്ടുകെട്ടുമായി കേരളത്തിന്റെ രക്ഷകരായ സച്ചിൻ ബേബിയും റോബിൻ ഉത്തപ്പയും.</figcaption>
      </figure>
      <p>ഓപ്പണർ വിഷ്ണു വിനോദ് (എട്ടു പന്തിൽ 13), ജലജ് സക്സേന (19 പന്തിൽ 13), മുഹമ്മദ് അസ്ഹറുദ്ദീൻ (രണ്ടു പന്തിൽ ഒന്ന്), അക്ഷയ് ചന്ദ്രൻ (ഏഴു പന്തിൽ 10), ബേസിൽ തമ്പി (മൂന്നു പന്തിൽ 2) എന്നിങ്ങനെയാണ് മറ്റു താരങ്ങളുടെ പ്രകടനം. വിദർഭയ്ക്കായി ദർശൻ നൽകണ്ഡെ മൂന്നും രജനീഷ് ഗുർബാനി, യാഷ് താക്കൂർ, അക്ഷയ് കർണേവാർ എന്നിവർ ഓരോ വിക്കറ്റും വീഴ്ത്തി.</p>
      <p>
        <b>∙ വരിഞ്ഞുമുറുക്കി കേരള ബോളർമാർ</b>
      </p>
      <p>മറുപടി ബാറ്റിങ്ങിന് ഇറങ്ങിയ വിദർഭയെ തുടക്കം മുതലേ കേരള ബോളർമാർ വരിഞ്ഞുമുറുക്കി. പേസ് ബോളർമാരായ സന്ദീപ് വാരിയർ, കെ.എം. ആസിഫ് എന്നിവരാണ് മികച്ചുനിന്നത്. ഒരു ഘട്ടത്തിൽ നാലിന് 31 റൺസ് എന്ന നിലയിൽ തകർന്ന വിദർഭയെ അഞ്ചാം വിക്കറ്റിൽ 43 റൺസ് കൂട്ടുകെട്ട് തീർത്ത് അക്ഷയ് വാഡ്കറും റുഷഭ് റാത്തോഡും ചേർന്ന് കരകയറ്റാൻ ശ്രമിച്ചതാണ്. വാഡ്കറിനെ റണ്ണൗട്ടാക്കി സച്ചിൻ ബേബിയാണ് കൂട്ടുകെട്ടു പൊളിച്ചത്. 27 പന്തിൽ ഒരു ഫോർ സഹിതം 29 റൺസെടുത്ത വാഡ്കർ തന്നെ വിദർഭയുടെ ടോപ് സ്കോറർ.</p>
      <p>റാത്തോഡ് 28 പന്തിൽ ഓരോ സിക്സും ഫോറും സഹിതം 23 റൺസെടുത്ത് പുറത്തായി. മുൻ ഇന്ത്യൻ താരം കൂടിയായ ഫായിസ് ഫസൽ ഏഴു പന്തിൽ മൂന്നു റൺസുമായി ആസിഫിന്റെ പന്തിൽ മടങ്ങി. ജിതേഷ് ശർമ (ഏഴു പന്തിൽ 12), ഗണേഷ് സതീഷ് (0), ദർശൻ നൽകണ്ഡെ (12) എന്നിങ്ങനെയാണ് മറ്റുള്ളവരുടെ പ്രകടനം. അക്ഷയ് കർണേവാർ 20 പന്തിൽ 28 റൺസുമായി പുറത്താകാതെ നിന്നു.</p>
      <p>
        <b>English Summary: Kerala vs Vidarbha, Round 5, Group B - Live Cricket Score</b>
      </p>
    </article>
  </body>
</html>