<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/14/italiani-scettici-su-sugar-plastic-e-web-tax-top10_20191114_121517/"/>
    <meta property="og:site_name" content="Askanews"/>
    <meta property="article:published_time" content="2019-11-14T11:15:17+00:00"/>
    <meta property="og:title" content="Italiani scettici su sugar, plastic e web tax"/>
    <meta property="og:description" content="Roma, 14 nov. (askanews) – Gli italiani conoscono le tre principali microtasse inserite in finanziaria, Sugar Tax, Plastic Tax, Web Tax. E la maggior parte del campione pensa che graveranno sui consumatori finali. E’ quanto emerge dai dati dell’Osservatorio settimanale socio-politico Omnibus di Euromedia Research che ha indagato le tre principali “micro-tasse” inserite nella versione […]"/>
  </head>
  <body>
    <article>
      <h1>Italiani scettici su sugar, plastic e web tax</h1>
      <h2>Il 70% pensa che graverà sui consumatori</h2>
      <address>
        <time datetime="2019-11-14T11:15:17+00:00">14 Nov 2019, 11:15</time>
      </address>
      <figure>
        <img src="http://www.askanews.it/wp-content/uploads/2019/11/20191114_121504_E1AD4D06.jpg"/>
      </figure>
      <p>Roma, 14 nov. (askanews) – Gli italiani conoscono le tre principali microtasse inserite in finanziaria, Sugar Tax, Plastic Tax, Web Tax. E la maggior parte del campione pensa che graveranno sui consumatori finali.</p>
      <p>E’ quanto emerge dai dati dell’Osservatorio settimanale socio-politico Omnibus di Euromedia Research che ha indagato le tre principali “micro-tasse” inserite nella versione definitiva del disegno di legge di Bilancio in discussione in prima lettura al Senato.</p>
      <p>La prima evidenza che emerge dall’osservatorio è che la notorietà di SugarTax, PlasticTax e WebTax tra i cittadini italiani è molto alta. Infatti, se la tassa sugli imballaggi in plastica è conosciuta in maniera approfondita dal 30,6% e ne ha sentito parlare il 56,6% per un totale dell’87,2%, quella che potrebbe essere definita l’accisa sulle bevande o SugarTax non è da meno con il suo 83,2% di popolarità. La WebTax diventa il fanalino di coda sfiorando l’80,0% della popolarità, registrando il 78,9% in termini di conoscenza.</p>
      <p>Il 70,3% dei cittadini italiani pensa che l’introduzione delle “micro-tasse” graverà principalmente sui consumatori finali. Il 52.7% dei cittadini non condivide la proposta della tassa sul consumo di bevande analcoliche con zuccheri aggiunti. Un dato che diventa ancora più netto se analizzato per professione: c’è una totale non condivisione da parte del 62% dei lavoratori autonomi e da parte del 56,2% di coloro che sono dotati di una istruzione secondaria.</p>
      <p>Quasi un italiano su due (il 49,1%) non condivide la “WebTax”, un dato che spacca a metà il campione vedendo i giovani nativi digitali assolutamente contrari (51,2%). Il 43% dei cittadini non condivide l’ipotesi di un’imposta sul consumo di imballaggi e contenitori di plastica non riciclabili (il 52,9% che la condivide è legato al retaggio culturale dell’inquinamento causato dalla plastica fonte di grandi disastri del nostro pianeta).</p>
      <p>Il confronto tra le tre possibili imposte pone un ranking impietoso per la “SugarTax”, questa “accisa” è ritenuta la peggiore in assoluto da non applicare per un italiano su tre.</p>
      <p>Alla domanda di cui sopra il 29% dei cittadini ha infatti risposto menzionando la SugarTax, il 19% ha risposto con la WebTax e il 17%ha risposto PlasticTax.</p>
      <p>Le proposte sono ritenute invasive da parte dello Stato nella vita di ciascuno dal 34,0% della popolazione. Il 31,3% crede che non ci saranno variazioni nelle proprie abitudini quotidiane, tuttavia le giudica come le ennesime gabelle per recuperare risorse.</p>
      <p>Solo un cittadino su quattro crede che sia necessario introdurre sistemi così rigidi se si desidera modificare i comportamenti della gente.</p>
      <p>Red/Int9</p>
    </article>
  </body>
</html>