<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/ministrul-finantelor-acuza-guvernele-psd-au-condus-romania-ca-al-capone-si-au-lasat-gauri-mari-in-buget-cat-de-grava-e-situatia-152787.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-14T11:17:00+00:00"/>
    <meta property="og:title" content="Ministrul Finanţelor acuză: Guvernele PSD au condus România &quot;ca Al Capone&quot; şi au lăsat găuri mari în buget. Cât de gravă e situaţia (VIDEO)"/>
    <meta property="og:description" content="Florin Cîţu, ministrul Finanţelor, a anunţat joi într-o conferinţă de presă că estimările ministerului pentru deficitul bugetar la finalul anului sunt de 'peste 4% din PIB', cu mult peste ţinta de 2,76% din legea bugetului. El a comparat guvernul PSD cu Al Capone, spunând că fostul guvern a ţinut un buget dublu, unul pentru public şi altul destinat baronilor locali."/>
  </head>
  <body>
    <article>
      <h1>Ministrul Finanţelor acuză: Guvernele PSD au condus România "ca Al Capone" şi au lăsat găuri mari în buget. Cât de gravă e situaţia (VIDEO)</h1>
      <address>
        <time datetime="2019-11-14T11:17:00+00:00">14 Nov 2019, 11:17</time>
      </address>
      <figure>
        <img src="https://www.ebihoreanul.ro/modules/news/files/florincitu14112019.jpg"/>
      </figure>
      <p>
        <b>Florin Cîţu, ministrul Finanţelor, a anunţat joi într-o conferinţă de presă că estimările ministerului pentru deficitul bugetar la finalul anului sunt de "peste 4% din PIB", cu mult peste ţinta de 2,76% din legea bugetului.</b>
      </p>
      <p>El a comparat guvernul PSD cu Al Capone, spunând că fostul guvern a ţinut un buget dublu, unul pentru public şi altul destinat baronilor locali. "Guvernele PSD au condus România după două bugete, ca Al Capone. Un buget prezentat în Parlament şi altul nepublic, pentru finanţarea baronilor. E exact ca metoda folosită de Al Capone: un registru pentru Fisc şi unul pentru el", a spus Cîţu.</p>
      <p>Ministrul Finanţelor a mai spus că ia în calcul sesizarea procurorilor pentru a investiga o presupusă infracţiune de constituire a unui grup infracţional organizat în PSD, având în vedere diferenţa dintre bugetul făcut public de PSD şi cel real.</p>
      <p>"Trebuie să ştiţi că datele <i>(privind bugetul general consolidat - n.r.)</i> au fost schimbate după plac, de multe ori discreţionar. Un mod prin care aceşti bani erau transferaţi către instrumentele de partid erau rectificările bugetare. Luau aceşti bani şi-i transferau către partid. Nu puteau face asta fără complicitatea celor de la Prognoză şi artificii contabile. Dragnea, Vâlcov şi Teodorovici ştiau că banii ajung la partid, că sunt două bugete. Vom sesiza organele cu competenţe legale pentru constituirea unui grup infracţional organizat. Cel mai grav a fost că s-au derogat de la responsabilitatea bugetară", a spus Cîţu.</p>
      <p>Ministrul Finanţelor a mai afirmat, în cadrul conferinţei, că în primele 9 luni ale anului încasările la buget trebuiau să fie de 249 de miliarde lei. În realitate, încasările sunt de doar 228 miliarde lei, rezultând un deficit de 21 de miliarde. "11 miliarde reprezintă bani necolectaţi din Economie. Va trebui să discut cu ANAF. Cealaltă jumătate vine din fonduri europene. Niciodată n-a fost intenţia PSD să ia acei bani", a spus Cîţu. </p>
      <p>El a mai precizat că a purtat discuţii cu reprezentanţii instituţiilor europene şi "partenerii străini ai României nu ştiau cât de rău stau lucrurile. Când au aflat, m-au compătimit şi, în al doilea rând, s-au speriat. Dar s-au bucurat că la Bucuresti există un partener onest de discuţie acum".</p>
      <p>Ministrul a dat exemple de "găuri" lăsate de PSD. Este vorba de 2 miliarde de lei la bugetul contribuţiilor sociale din cauza neplăţii contribuţiilor şi o datorie de 1,8 miliarde de lei către companiile care au plătit concediile medicale şi cărora Casa Naţională de Asigurări de Sănătate trebuie să le returneze banii.</p>
      <p>În cadrul conferinţei, Cîţu a exclus posibilitatea unui împrumut de la FMI sau pe ce a cheltuirii banilor din bufferul de urgenţă. Ministrul Finanţelor a spus în repetate rânduri în conferinţa de presă că are soluţii pentru a diminua deficitul bugetar.</p>
      <p>În privinţa bugetului din 2020, Cîţu a spus că Guvernul va respecta legislaţia care prevede creşterile de pensii şi salarii.</p>
      <p>
        <i>
          <b>Vezi declaraţiile ministrului Finanţelor:</b>
        </i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fepochtimesro%2Fvideos%2F2549214528506138%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>