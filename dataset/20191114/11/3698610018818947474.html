<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/direktor-nabu-rozpoviv-koli-onischenka-ekstraduyut-iz-ispaniyi-329618_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T11:25:00+00:00"/>
    <meta property="og:title" content="Директор НАБУ розповів, коли Онищенка екстрадують із Іспанії"/>
    <meta property="og:description" content="Рішення про екстрадицію колишнього депутата вже є."/>
  </head>
  <body>
    <article>
      <h1>Директор НАБУ розповів, коли Онищенка екстрадують із Іспанії</h1>
      <h2>Рішення про екстрадицію колишнього депутата вже є.</h2>
      <address>
        <time datetime="2019-11-14T11:25:00+00:00">14 Nov 2019, 11:25</time>
      </address>
      <p>Ексдепутата-утікача <a href="https://dt.ua/UKRAINE/estoniya-zaareshtuvala-500-tisyach-yevro-na-rahunku-onischenka-zmi-329574_.html"><b>Олександра Онищенка</b></a> у грудні цього року повинні екстрадувати із Іспанії до України. Про це повідомив директор Національного антикорупційного бюро України (НАБУ) Артем Ситник в ефірі <a href="https://24tv.ua/skandalniy_onishhenko_mayzhe_povernuvsya_v_ukrayinu__sitnik_n1233757">"24 каналу"</a>.</p>
      <p>"Онищенко повертається, ну майже повернувся в Україну. Чому? Тому що він програв усі суди на території Іспанії – і в частині екстрадиції, і в частині визнання його політичним біженцем", – зазначив голова антикорупційного бюро.</p>
      <p>За його даними, орієнтовна дата повернення Онищенка – грудень 2019 року. Рішення про його екстрадицію вже є. Ситник також прокоментував ймовірність того, що колишній депутат може втекти до Німеччини, де він має підприємства. На думку директора Бюро, все залежатиме від "оперативності закордонних колег".</p>
      <p>Як повідомлялося, 27 липня минулого року в НАБУ відзвітували про <b><a href="https://dt.ua/POLITICS/nabu-zavershilo-rozsliduvannya-stosovno-onischenka-284147_.html">завершення досудового розслідування справи про розкрадання коштів "Укргазвидобування"</a></b>. Основним підозрюваним у "газовій справі" є Олександр Онищенко. Він не з'явився в прокуратуру для вручення обвинувального акта, і суд дозволив <b><a href="https://dt.ua/UKRAINE/sud-rozglyane-gazovu-spravu-onischenka-zaochno-312274_.html">заочне провадження у "газовій справі"</a></b>.</p>
      <p>За даними слідства, Онищенко є організатором і керівником злочинної організації, учасники якої в період з січня 2013 року по червень 2016 року протиправно заволоділи понад 1,6 млрд гривень від реалізації природного газу. Внаслідок таких дій "Укргазвидобуванню" (100% акцій належать "Нафтогазу") було нанесено збитки на суму понад 740 млн гривень.</p>
      <p>Слідство встановило причетність до участі у "газовій схемі" 29 осіб. Серед них — двоє близьких людей, які виконували роль організаторів, решта — працівники "Укргазвидобування", юрист, фінансисти, керівники компаній.</p>
      <p>Розслідування за фактом розкрадання газу, видобутого за договорами про спільну діяльність із "<b><a href="https://dt.ua/ECONOMICS/sbu-i-policiya-navidalisya-z-obshukami-v-poltavskiy-pidrozdil-ukrgazvidobuvannya-209429_.html">Укргазвидобуванням</a></b>", почалося в грудні 2015 року. У липні 2016 року Верховна Рада дала згоду на притягнення до кримінальної відповідальності, затримання та арешт Онищенка. На момент голосування він уже втік за кордон.</p>
      <footer>За матеріалами: <a href="https://dt.ua/go/aHR0cDovLzI0dHYudWE=">24 канал</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>