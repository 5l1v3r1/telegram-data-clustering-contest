<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vybor-podporil-rozpocet-nku-ma-mit-690-milionu-korun/1820951?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T11:34:00+00:00"/>
    <meta property="og:title" content="Výbor podpořil rozpočet NKÚ, má mít 690 milionů korun"/>
    <meta property="og:description" content="Praha - Nejvyšší kontrolní úřad má mít v rozpočtu na příští rok 690 milionů korun, což je o 204 milionů korun méně, než mu přidělil letošní schválený rozpočet. Pokles výdajů souvisí s výstavbou nového sídla úřadu, který dosud sídlí v pronajatých prostorách. Letos měl úřad na výstavbu vyčleněno 306 milionů korun a pro příští rok jen 32 milionů. Návrh rozpočtu úřadu dnes doporučil schválit sněmovní kontrolní výbor, a to hlasy všech přítomných poslanců."/>
  </head>
  <body>
    <article>
      <h1>Výbor podpořil rozpočet NKÚ, má mít 690 milionů korun</h1>
      <address><time datetime="2019-11-14T11:34:00+00:00">14 Nov 2019, 11:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nejvyšší kontrolní úřad má mít v rozpočtu na příští rok 690 milionů korun, což je o 204 milionů korun méně, než mu přidělil letošní schválený rozpočet. Pokles výdajů souvisí s výstavbou nového sídla úřadu, který dosud sídlí v pronajatých prostorách. Letos měl úřad na výstavbu vyčleněno 306 milionů korun a pro příští rok jen 32 milionů. Návrh rozpočtu úřadu dnes doporučil schválit sněmovní kontrolní výbor, a to hlasy všech přítomných poslanců.</p>
      <p>Základní údaje rozpočtu schválil již na jaře sněmovní rozpočtový výbor. Rozpočet NKÚ patří mezi tzv. chráněné parlamentní kapitoly, kterým návrhy rozpočtu schvaluje podle rozpočtových pravidel sněmovní rozpočtový výbor. Vláda je pak zapracuje do návrhu celkového rozpočtu. Rozpočtem na příští rok se v těchto dnech zabývají jednotlivé sněmovní výbory podle své působnosti.</p>
      <p>NKÚ letos v březnu vypsal výběrové řízení na stavbu nového sídla. Stavět se mělo začít v srpnu. V budově má sídlit i archiv a knihovna Poslanecké sněmovny. Předpokládaná cena včetně daně z přidané hodnoty činila 659 milionů korun. Kvůli nízké ceně však nikdo nepodal nabídku. NKÚ proto požádal sněmovní rozpočtový výbor, aby mu kvůli vyšším cenám stavebních prací zvýšil výdaje pro roky 2021 a 2022 o celkových 252,6 milionu korun.</p>
      <p>Rozpočtový výbor žádost úřadu letos v září schválil. Schválil ji však dva dny poté, co vláda schválila návrh rozpočtu včetně střednědobého výhledu pro roky 2021 a 2022, který tak s vyššími plánovanými výdaji NKÚ nepočítá.</p>
      <p>Prezident NKÚ Miloslav Kala novinářům řekl, že úřad nemůže vypsat nové výběrové řízení. "Budeme jednat s ministerstvem financí, jak tu situaci vyřešit bez nějakého dalšího zpoždění," uvedl. Pokud se situaci nepodaří vyřešit, odloží se zahájení stavby nejméně o jeden rok, dodal.</p>
      <p>Ředitelka odboru ministerstva financí Marie Bílková poznamenala, že jde o zásadní překážku, protože státní moc může udělat pouze to, co zákon dovoluje, a jinou možnost nemá. Také ujistila, že se bude tuto záležitost snažit vyřešit.</p>
      <p>Nejvyšší kontrolní úřad je nezávislá instituce, která prověřuje hospodaření se státním majetkem a plnění státního rozpočtu. Kontrolu hospodaření jiných subjektů než státu, tedy i obcí a krajů, může podniknout v případě, kdy hospodaří se státním majetkem. Sněmovna nyní projednává návrhy, které mají kontrolní pravomoci úřadu rozšířit.</p>
    </article>
  </body>
</html>