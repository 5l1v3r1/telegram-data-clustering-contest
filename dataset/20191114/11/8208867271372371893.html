<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/14/news/hong_kong_la_stampa_cinese_annuncia_copri-fuoco_da_domani-241082980/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T11:41:00+00:00"/>
    <meta property="og:title" content="Hong Kong, la stampa di regime annuncia l'imposizione del coprifuoco nel weekend"/>
    <meta property="og:description" content="Anche oggi la città è rimasta bloccata per le proteste con negozi vandalizzati, scuole chiuse e università occupate. La polizia ha appena"/>
  </head>
  <body>
    <article>
      <h1>Hong Kong, la stampa di regime annuncia l'imposizione del coprifuoco nel weekend</h1>
      <h2>Anche oggi la città è rimasta bloccata per le proteste con negozi vandalizzati, scuole chiuse e università occupate. La polizia ha appena dichiarato che i ragazzi si sono spinti “un altro passo più vicino al terrorismo”. Morte cerebrale per un 70enne colpito da un mattone</h2>
      <address><time datetime="2019-11-14T11:41:00+00:00">14 Nov 2019, 11:41</time> by <a rel="author">FILIPPO SANTELLI</a></address>
      <p>HONG KONG - Strade, tunnel e metropolitane bloccate. Stazioni delle metro e negozi vandalizzati. Scuole chiuse. Università occupate e blindate. Giovedì è un altro giorno di ordinario caos a Hong Kong. L'ultima ondata di proteste iniziata venerdì scorso, dopo la <a href="https://www.repubblica.it/esteri/2019/11/08/news/hong_kong_morto_studente_precipitato_scontri-240564298/">morte dello studente 22enne Chow Tsz-lok, prima "vittima" </a>di questa battaglia per la democrazia, non accenno a fermarsi.<br/><br/>Se fino ad ora le manifestazioni, sempre meno pacifiche, si concentravano nel fine settimana, ora la nuova tattica dei cittadini sulle barricate, e soprattutto dei giovani mascherati, è quella di paralizzare la città anche nei giorni lavorativi. Tattica che da lunedì a oggi sta funzionando, costringendo la polizia ad interventi di sgombero continui. Gli scontri tra manifestanti e agenti, o tra manifestanti e supporter del governo sono frequenti e sempre più violenti. Un ragazzo 15enne colpito ieri notte alla testa da una bomboletta di gas lacrimogeno è stato operato e rimane in condizioni critiche. Per un 70enne centrato da un oggetto, probabilmente un mattone, lanciato dai ragazzi in nero, è stata dichiarata la morte cerebrale.<br/><br/>La situazione appare fuori controllo. Negli ultimi giorni sia dal governo locale che da quello cinese sono arrivate durissime condanne delle azioni dei manifestanti, definiti "rivoltosi". Oggi la polizia ha dichiarato che i ragazzi si sono spinti "un altro passo più vicino al terrorismo". E questa mattina sul suo profilo Twitter il quotidiano <i>Global Times</i>, voce nazionalista della propaganda di Pechino, ha rivelato che l'esecutivo di Hong Kong starebbe considerando l'imposizione di un coprifuoco nel weekend. L'indiscrezione, che citava fonti anonime, è stata rimossa subito dopo dall'account del giornale. Il direttore del quotidiano Hu Xijin ha spiegato che, dopo una verifica, "le informazioni non sono sufficienti a supportare la notizia".<br/><br/>Eppure l'ipotesi che la Chief executive Carrie Lam possa rispondere con maggiore durezza, anche con l'ausilio di leggi di emergenza, circola da giorni. Ieri sera la leader di Hong Kong ha tenuto una riunione con alcuni esponenti del suo gabinetto, ma finora non sono arrivati annunci ufficiali. Lunedì in conferenza stampa Lam ha definito i manifestanti "nemici del popolo".<br/><br/>Il governo locale continua a non rispondere alle richieste del movimento. Da un lato ha incrementato in maniera costante la forza della repressione, solo negli ultimi due giorni la polizia ha sparato oltre 2mila bombolette di gas lacrimogeno, mentre il numero degli arresti ha superato quota 4mila. Dall'altro sembra sperare che la nuova tattica dei manifestanti, che impatta in maniera pesante sulla vita quotidiana delle persone, rivolti contro di loro la parte più moderata del campo democratico e la maggioranza silenziosa della città. Difficile capire se questo stia o meno succedendo. Anche oggi verso l'ora di pranzo una folla costituita in larga parte da lavoratori degli uffici, non certo dei radicali, si è radunata a Central, in mezzo ai grattacieli degli affari, bloccando le strade con mattoni e barricate, per poi disperdersi all'arrivo degli agenti.<br/><br/>Ma è attorno alle università, diventate nelle ultime ore il bastione della protesta, che si respira la tensione maggiore. Asserragliati in molti dei principali campus della città gli studenti stanno costruendo barricate, anche di cemento, e preparando molotov e altre armi artigianali, nel caso la polizia dovesse provare a fare irruzione come martedì alla Chinese University of Hong Kong. Colonne di cittadini riforniscono i giovani di beni di prima necessità, per una occupazione che a questo punto potrebbe durare a lungo. Questa mattina una freccia è stata scagliata con un arco sportivo verso la polizia dall'interno del campus della Polytechnic University. Le scuole hanno annunciato la sospensione delle lezioni per tutto il resto della settimana. Molte delle università le hanno sospese a tempo indefinito, la Chinese University addirittura fino alla fine del semestre.</p>
    </article>
  </body>
</html>