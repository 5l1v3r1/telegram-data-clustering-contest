<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/botiga-Nestle-Esplugues-permet-selfie_0_2343965697.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T11:25:22+00:00"/>
    <meta property="og:title" content="La botiga de Nestlé d'Esplugues permet pagar fent una selfie"/>
    <meta property="og:description" content="És la primera iniciativa de reconeixement facial en el camp de l'alimentació"/>
  </head>
  <body>
    <article>
      <h1>La botiga de Nestlé d'Esplugues permet pagar fent una selfie</h1>
      <h2>És la primera iniciativa de reconeixement facial en el camp de l'alimentació</h2>
      <address>
        <time datetime="2019-11-14T11:25:22+00:00">14 Nov 2019, 11:25</time>
      </address>
      <p>A Esplugues de Llobregat hi ha una botiga on Nestlé ven només els seus productes d'alimentació i on durant els pròxims mesos els clients podran pagar mitjançant un sistema de reconeixement facial. És a dir, que en arribar a la caixa, en lloc de treure diners en efectiu, una targeta o el mòbil, el client es farà una selfie utilitzant una tauleta connectada a Internet que hi ha al costat de la cinta. Es tracta de la primera iniciativa d'aquest estil que s'impulsa en el camp de l'alimentació.  </p>
      <figure>
        <img src="https://www.ara.cat/2019/01/26/media/Face-PIH-Barcelona-Tech-City_2168793195_59952286_117x66.jpg"/>
      </figure>
      <p>
        <a href="https://www.ara.cat/media/pagaments-digitals-invisibles_0_2168783193.html">Cap als pagaments digitals i invisibles</a>
      </p>
      <p>La iniciativa és una experiència pilot que s'allargarà tres mesos i que s'ha posat en marxa gràcies a una sinergia establerta entre CaixaBank, el Payment Innovation Hub i la pròpia Nestlé. "L'objectiu és analitzar com la nova tecnologia s'adapta a les necessitats del comerç minorista, especialment en períodes d'alta demanda, com la campanya de Nadal", ha explicat la companyia d'alimentació en un comunicat. "El sistema pot ser utilitzat per qualsevol client que vulgui fer-ho, sigui quina sigui l'entitat financera de la seva targeta o del seu model de mòbil", han detallat. </p>
      <p>L'únic pas imprescindible per aprofitar el sistema és descarregar-se una aplicació desenvolupada específicament per això. A l'eina s'hi ha d'entrar abans de poder fer la compra, per registrar dades personals, número de targeta i la imatge de la cara de l'usuari. En arribar a la caixa i fer-se la fotografia necessària per confirmar el pagament, el sistema compara la imatge presa al moment amb la seva base de dades (conformada pels usuaris de l'aplicació), i si hi ha coincidència biomètrica, s'habilita la transacció.  </p>
    </article>
  </body>
</html>