<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/slovensko-vyhlasilo-na-patek-statni-smutek-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T11:02:00+00:00"/>
    <meta property="og:title" content="Policie zveřejnila jména obětí nehody u Nitry. Nejmladší bylo patnáct"/>
    <meta property="og:description" content="Slovenská policie zahájila v souvislosti se středeční tragickou nehodou stíhání kvůli trestnému činu všeobecného ohrožení, informovala tamní média. Slovenská vláda zároveň vyhlásila na pátek státní smutek. Při tragédii zemřelo dvanáct lidí. Jejich jména zveřejnila slovenská policie ve čtvrtek."/>
  </head>
  <body>
    <article>
      <h1>Policie zveřejnila jména obětí nehody u Nitry. Nejmladší bylo patnáct</h1>
      <address><time datetime="2019-11-14T11:02:00+00:00">14 Nov 2019, 11:02</time> by <a rel="author">Tereza Polaczyková</a></address>
      <p>"Jménem celé vlády Slovenské republiky chci ještě jednou vyjádřit soustrast všem pozůstalým. Těm, kteří jsou v nemocnicích, přeji rychlé uzdravení. A mladému chlapci, který bojuje o svůj život, přeji, aby tento boj vyhrál. Rád bych také poděkoval všem záchraným složkám," uvedl na tiskové konferenci slovenský premiér Peter Pellegrini, který kvůli tragédii předčasně ukončil pracovní návštěvu Kypru a místo nehody osobně navštívil. "Obraz, který jsem viděl na místě, mnou hluboce otřásl," dodal. </p>
      <figure>
        <img src="https://g.denik.cz/1/c5/nitra-nehoda-kamion-autobus-07_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/u-nitry-se-srazil-autobus-s-kamionem-zemrelo-nejmene-trinact-lidi-20191113.html">Tragédie u Nitry. Při nehodě autobusu se školáky zemřelo dvanáct lidí Přečíst článek ›</a>
      </aside>
      <p> </p>
      <p>O vyhlášení státního smutku rozhodla slovenská vláda na mimořádném zasedání. "Tato dopravní nehoda patří k nejhorším v naší novodobé historii, proto si myslím, že vyhlášení státního smutku na pátek, abychom tímto způsobem uctili její osoby, je vhodné," uvedl Pellegrini již ve středu. </p>
      <h3>Dvanáct mrtvých</h3>
      <p>Při tragické středeční nehodě u Malanty nedaleko Nitry na jihu Slovenska zemřelo dvanáct lidí, včetně pěti nezletilých. Zraněno bylo dalších sedmnáct osob, tři z nich těžce. Jedním ze zraněných je i řidič nákladního vozidla.</p>
      <p>Podle dosavadních informací nehodu pravděpodobně způsobil přetížený nákladní automobil, který se při sjíždění z kopce rozkýval a narazil do protijedoucího autobusu, ve kterém seděli především středoškolští studenti. Autobus se následně převrátil.</p>
      <p>Podle informací Denníku N policie i ve čtvrtek pokračuje v obhlídce místa tragédie. Probíhají také výslechy očitých svědků. Podle listu Pravda pracují policisté také s verzí, že řidič nákladního automobilu jel zřejmě rychleji a v době, kdy sjížděl z kopce, sahal po mobilním telefonu. </p>
      <figure>
        <img src="https://g.denik.cz/1/aa/utonule-zeny-slovensko-02_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/tragedie-slovensko-povoden-utopene-zvirata-zeny-katastrofa-noc-zachranari.html">Další tragédie na Slovensku: Ženy zachraňující zvířata strhla rozvodněná řeka Přečíst článek ›</a>
      </aside>
      <p>Slovenské úřady poskytly psychologickou pomoc jak rodinám obětí a zraněných, tak i záchranářům zasahujícícím na místě nehody. </p>
      <p>Oběti nehody si připomínají mimo jiné ve vestibulu obecního úřadu v Kolíňanech, kde zveřejnili pamětní tabuli se jmény mrtvých. Jak upozornil slovenský server Pluska, právě z této obce totiž pocházelo devět obětí včetně pěti dětí. Jednalo se o tři dívky a dva chlapce ve věku mezi 15 až 17 lety. "Vzpomínka na vás navždy zůstane v našich srdcích," zní text na pamětní tabuli. </p>
    </article>
  </body>
</html>