<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547244.html/%D9%85%D8%B1%D8%AD%D9%84%D9%87-%D8%AF%D9%88%D9%85-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%81%D8%A7%D8%B7%D9%85%D9%87-%D8%B2%D9%87%D8%B1%D8%A7-%D8%B3--%D9%85%DB%8C%D8%A7%D9%86%D8%AF%D9%88%D8%A2%D8%A8-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T11:10:00+00:00"/>
    <meta property="og:title" content="مرحله دوم بیمارستان فاطمه‌زهرا(س) میاندوآب افتتاح شد"/>
    <meta property="og:description" content="مرحله دوم بیمارستان حضرت فاطمه زهرا (س) میاندوآب و کلینیک تخصصی این بیمارستان با حضور معاون اول رییس جمهوری بهره برداری شد و با افتتاح آن، سرانه تخت بیمارستانی در این شهرستان از ۰٫۹ به ۱٫۴ تخت به ازای هر یک‌‎هزار نفر رسید."/>
  </head>
  <body>
    <article>
      <h1>مرحله دوم بیمارستان فاطمه‌زهرا(س) میاندوآب افتتاح شد</h1>
      <h2>با حضور معاون اول رئیس جمهور:</h2>
      <address>
        <time datetime="2019-11-14T11:10:00+00:00">14 Nov 2019, 11:10</time>
      </address>
      <p>مرحله دوم بیمارستان حضرت فاطمه زهرا (س) میاندوآب و کلینیک تخصصی این بیمارستان با حضور معاون اول رییس جمهوری بهره برداری شد و با افتتاح آن، سرانه تخت بیمارستانی در این شهرستان از ۰٫۹ به ۱٫۴ تخت به ازای هر یک‌‎هزار نفر رسید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم نیوز،</a> این بخش از بیمارستان حضرت فاطمه زهرا (س) میاندوآب با زیربنای ۱۰ هزار مترمربع در چهار طبقه احداث شده و دارای ۲ بخش بستری، ۱۳ اتاق زایمان و ۶ اتاق جراحی است.</p>
      <p>عملیات اجرایی این بیمارستان از سال ۱۳۹۴ آغاز شده که با افتتاح آن ۱۱۰ تخت به تعداد تخت‌های این بیمارستان افزوده شده و به ۲۱۰ تخت رسیده است.</p>
      <p>برای احداث و تجهیز کامل فاز دوم این بیمارستان در مجموع ۴۵۰ میلیارد ریال هزینه شده است.</p>
      <p>جراحی مغز و اعصاب و ستون فقرات، نورولوژی، جراحی عمومی، جراحی فک و صورت، زنان و زایمان، داخلی، چشم، قلب و عروق، ارولوژی، پوست، عفونی، اعصاب و روان، رادیولوژی، ریه، گوارش، گوش و حلق و بینی، کودکان، شنوایی‌سنجی، ارتوپدی، رادیولوژی، بینایی‌سنجی، طب فیزیک، رادیولوژی و آزمایشگاه از جمله بخش‌های این کلینیک است.</p>
      <p>در دولت تدبیر و امید ۶ باب فوریت پزشکی، ۲۸ خانه بهداشت روستایی، درمانگاه‌های شبانه‌روزی «باروق» و «چهاربرج»، اجرای ۱۰۹ پروژه کوچک و بزرگ از جمله ۱۰ مرکز خدمات جامع سلامت روستایی و شهری، بازسازی و تجهیز اتاق‌های عمل بیمارستان عباسی، راه‌اندازی بخش ویژه جراحی مغز و اعصاب و ستون فقرات در میاندوآب، اجرای پروژه بال دوم بیمارستان حضرت فاطمه (س) و راه‌اندازی بخش ویژه جراحی فک و صورت و قلب و عروق در بیمارستان عباسی در این شهرستان انجام شده است.</p>
      <p>ایجاد سه پایگاه بهداشتی در حاشیه شهر و افزایش دستگاه‌های دیالیز از ۱۶ دستگاه به ۲۳ دستگاه از دیگر اقدامات دولت در بخش سلامت این شهرستان است.</p>
      <p>انتهای پیام/</p>
    </article>
  </body>
</html>