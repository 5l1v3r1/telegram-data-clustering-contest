<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/14/acqua-alta-venezia-frequenza-storia/"/>
    <meta property="og:site_name" content="Il Post"/>
    <meta property="article:published_time" content="2019-11-14T11:04:53+00:00"/>
    <meta property="og:title" content="Quanto è frequente l’acqua alta a Venezia"/>
    <meta property="og:description" content="C'è sempre stata ma negli ultimi anni avviene molto più spesso, anche a causa del riscaldamento globale"/>
  </head>
  <body>
    <article>
      <h1>Quanto è frequente l’acqua alta a Venezia</h1>
      <h2>C'è sempre stata ma negli ultimi anni avviene molto più spesso, anche a causa del riscaldamento globale</h2>
      <address>
        <time datetime="2019-11-14T11:04:53+00:00">14 Nov 2019, 11:04</time>
      </address>
      <p>Nella notte tra martedì e mercoledì a Venezia c’è stata <a href="https://www.ilpost.it/2019/11/13/acqua-alta-venezia/">una straordinaria acqua alta</a>, che ha sommerso ampie zone della città, raggiungendo un livello massimo di 187 centimetri e avvicinandosi ai livelli di quella più alta mai registrata, i 194 centimetri <a href="https://www.ilpost.it/2018/11/05/alluvione-venezia-1966/">dell’alluvione del 1966</a>. L’acqua alta – che viene definita tale <a href="https://www.ilpost.it/2014/06/18/mose/">quando il livello del mare supera gli 80 centimetri</a> – è un fenomeno ricorrente nella storia di Venezia, ma i dati disponibili mostrano come negli ultimi anni sia diventata sempre più frequente.</p>
      <p><b>Cos’è l’acqua alta, innanzitutto</b><br/>La marea, il moto di oscillazione del livello delle acque marine, è influenzata da due fattori: quello meteorologico e quello astronomico. Normalmente a Venezia il contributo più significativo alle maree è dato dal fattore astronomico, cioè l’attrazione della Luna e secondariamente anche del Sole che ciclicamente e regolarmente fanno alzare e abbassare il livello delle acque, ma a volte a questo si aggiungono fattori meteorologici, come forti piogge e vento di scirocco proveniente dal basso Adriatico. Oltre a questi due fattori, ci sono altre due condizioni che hanno un effetto sul fenomeno dell’acqua alta: l’abbassamento del livello del suolo e l’innalzamento del livello del mare.</p>
      <p>Di solito quando il livello dell’acqua si attesta tra gli 80 e i 109 cm si parla di<i> marea sostenuta,</i> quando è compreso tra i 110 e i 139 cm si parla di <i>marea molto sostenuta, </i>e quando supera i 140 cm di <i>alta marea eccezionale. </i>Il <a href="https://www.comune.venezia.it/it/content/la-marea">Centro previsioni e segnalazioni delle maree</a> (CPSM) del Comune di Venezia spiega che nel primo caso «sorgono problemi di trasporto e di viabilità pedonale nei punti più bassi della città (Piazza San Marco)», nel secondo il 12 per cento della città è interessata dagli allagamenti e, quando si superano i 140 cm, viene allagato il 59 per cento della città.</p>
      <p><b>Quanto è frequente l’acqua alta a Venezia</b><br/>Sul sito del CPSM è possibile consultare i dati relativi all’acqua alta a Venezia a partire dal 1872, dedotti da varie fonti esistenti prima dell’istituzione del Centro nel 1983. <b><br/></b>Storicamente le alte maree che superavano il livello di 110 centimetri erano piuttosto rare, ma si sono intensificate negli ultimi 50-60 anni: tra il 1870 e il 1949 furono registrate 30 occorrenze di alta marea superiore ai 110 centimetri, mentre solo negli ultimi 9 anni ce ne sono state 76.</p>
      <p>Gli anni con il maggior numero di giornate con maree superiori ai 110 cm sono stati il 2009 e il 2010, entrambi con 14 giornate, seguiti dal 2014 con 13 giornate: nel 2018, invece, ci sono state solo 7 giornate con marea molto sostenuta. Per quanto riguarda le maree oltre i 140 cm, i dati mostrano che fino al 2000 c’erano state solo 9 occorrenze di maree eccezionali in oltre 120 anni, mediamente una ogni 14 anni, mentre dal 2000 ad oggi sono state ben 11, quasi una l’anno.</p>
      <figure>
        <img src="https://www.ilpost.it/wp-content/uploads/2019/11/chartoftheday_19943_maximum_documented_tide_levels_in_venice_n.jpg"/>
      </figure>
      <p><b>Cosa c’entra il cambiamento climatico?</b><br/>Secondo i <a href="http://www.isprambiente.gov.it/files2017/pubblicazioni/quaderni/quaderno_10_17.pdf">dati dell’ISPRA</a> (Istituto Superiore per la Protezione e la Ricerca Ambientale) tra il 1872 e il 2016 il livello del mare a Venezia è cresciuto di quasi 35 cm, a un ritmo di 2,5 mm all’anno. Diversi climatologi e scienziati sono concordi nel ritenere che parte della causa di questo innalzamento del mare a Venezia sia da attribuire allo scioglimento dei ghiacci della calotta glaciale antartica, la più grande massa di ghiaccio del nostro pianeta, prodotto dal riscaldamento globale. Questo fenomeno è stato confermato da un <a href="https://www.ilpost.it/2019/09/25/rapporto-speciale-ipcc-riscaldamento-globale-oceani-ghiacci/">recente rapporto</a> del Gruppo intergovernativo sul cambiamento climatico (IPCC) – gli scienziati ed esperti delle Nazioni Unite che studiano il riscaldamento globale – secondo cui entro la fine del secolo ci potrebbe essere un innalzamento dei mari fino a 1,1 metri, nel peggiore dei casi, che potrebbe avere un impatto catastrofico su Venezia.</p>
      <p>All’innalzamento del livello del mare (un fenomeno chiamato eustatismo) va aggiunto il fenomeno della subsidenza, che come spiega il CPSM è «lo sprofondamento del suolo per cause naturali e antropiche» e che nel caso di Venezia è dovuto principalmente allo svuotamento della falda acquifera da parte dell’uomo, che in passato è stato fatto in maniera molto intensiva nella zona industriale di Marghera: questo fenomeno ha fatto sì che tra il 1950 e il 1970 il suolo di Venezia si abbassasse di 12 cm.</p>
      <p>Per tutti questi motivi da tempo ormai Venezia sta studiando un modo per prevenire che l’acqua alta sommerga regolarmente la città, e nei prossimi anni dovrebbe essere infine inaugurato il <a href="https://www.ilpost.it/2014/06/18/mose/">MOSE</a>, una specie di enorme e costosissima diga mobile che si azionerà quando l’alta marea supererà la soglia dei 110 centimetri. La costruzione del MOSE è iniziata circa quindici anni fa, ma è stata caratterizzata da grandi ritardi e imprevisti: attualmente l’opera è realizzata al 94 per cento, secondo i suoi costruttori, e la data annunciata per la sua entrata in funzione è <a href="https://www.ilpost.it/2019/11/13/mose-venezia-lavori-conclusione/">la fine del 2021</a>.</p>
      <p>
        <b>Leggi anche: <a href="https://www.ilpost.it/2019/11/13/foto-acqua-alta-venezia-2/">Le foto dell’acqua alta a Venezia</a></b>
      </p>
      <related>
        <h4>Articoli Correlati</h4>
        <a href="https://www.ilpost.it/2019/11/14/werner-herzog-mandalorian-kardashian/"/>
        <a href="https://www.ilpost.it/2019/11/13/bolivia-colpo-di-stato/"/>
        <a href="https://www.ilpost.it/2019/11/13/digitale-terrestre/"/>
      </related>
    </article>
  </body>
</html>