<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-continua-buscant-el-9-substitut-dun-suarez-preocupat-per-lestat-fisic/noticia/2963367/"/>
    <meta property="og:site_name" content="CCMA"/>
    <meta property="article:published_time" content="2019-11-14T11:58:21+00:00"/>
    <meta property="og:title" content="El Barça continua buscant el 9 substitut d'un Suárez preocupat per l'estat físic"/>
    <meta property="og:description" content="El davanter uruguaià, a dos mesos de complir trenta-tres anys, ha admès que arribarà un moment en què no podrà donar tot el que el Barça li exigeix. No té clar encara el seu futur, però commina el club blaugrana a portar-li un substitut pensant en el futur"/>
  </head>
  <body>
    <article>
      <h1>El Barça continua buscant el 9 substitut d'un Suárez preocupat per l'estat físic</h1>
      <h2>El davanter uruguaià, a dos mesos de complir trenta-tres anys, ha admès que arribarà un moment en què no podrà donar tot el que el Barça li exigeix. No té clar encara el seu futur, però commina el club blaugrana a portar-li un substitut pensant en el futur</h2>
      <address><time datetime="2019-11-14T11:58:21+00:00">14 Nov 2019, 11:58</time> by <a rel="author">Jordi Sunyer</a></address>
      <p>Com no pocs jugadors del <b>Barça</b>, <b>Luis Suárez</b> sol ser generós amb els mitjans del seu país. Aprofitant, habitualment, les pauses de seleccions, el "charrúa" brinda les seves reflexions a emissores de ràdio locals i nacionals i diaris, amb més freqüència del que ho fa a Barcelona. En aquest cas, Ovación, el suplement d'esports d'El País uruguaià, ha recollit el consell del davanter blaugrana cap als responsables esportius del club, ja insinuat a principi de temporada i també l'any passat, quan el Barça va flirtejar estratègicament amb <b>Luka Jovic</b>. <b>Suárez</b> complirà trenta-tres anys al gener i es mostra conscient de les seves minvants capacitats físiques.</p>
      <blockquote>"Que el club estigui buscant o vulgui portar un altre 9 no és estrany: és la realitat del futbol. Ja ho vaig dir fa temps: arribarà un moment en què la meva edat no em permetrà estar a l'altura del que precisa el Barça per competir. Però mentre tingui força, que em portin competència és molt millor. Per a mi, perquè m'exigirà. I per al club, perquè podran anar preparant un futbolista per al futur amb l'ajuda de tots els grans jugadors que té el Barça."</blockquote>
      <p><b>Suárez</b>, amb tot, vol arribar en plena forma al Mundial de Qatar, del 2022, i assegura que no té clar el seu futur, malgrat que se l'havia relacionat amb el <b>San Lorenzo</b> argentí ("perquè vaig dir que m'agradava l'equip del <b>Beto Acosta</b> i de <b>Romeo</b>, res més") i amb l'MLS ("vaig parlar-ne amb <b>Nico Lodeiro</b>, perquè m'agrada el país i la lliga, però no puc dir res"). Interpreta el "charrúa" que el davanter que el rellevi al Barça passi un període com a secundari, adaptant-se, abans d'assumir la responsabilitat que ha dut <b>Suárez</b> a ser el quart màxim golejador de la història blaugrana.</p>
      <p>Difícilment el relleu de l'internacional uruguaià arribarà, però, de <b>la Masia</b>. El criteri de l'àrea esportiva del Barça no ha variat: per a un davanter top, relleu top. Ha de ser un punta jove però consolidat en una de les grans lligues d'Europa i que presenti bons registres en aquest campionat. Per tant, i malgrat les esperances que hi ha dipositades en ell, no serà <b>Abel Ruiz</b>, el davanter centre del filial. "És un jugador encara en procés de formació", assenyalen des del club. A més, el valencià ha evolucionat: ja no és el golejador dels seus anys com a cadet i juvenil, sinó un davanter molt més tàctic i mòbil que, sovint, cau i parteix des de la banda. <b>Valverde</b> no li ha donat oportunitats: només vint-i-dos minuts intranscendents contra el Getafe la temporada passada. I <b>Ruiz</b> s'ha obert la porta:</p>
      <blockquote>"Sempre he dit que la meva primera opció és el Barça. Sempre vols continuar creixent i millorant, buscant el millor per a tu, i la meva primera decisió va ser quedar-me a jugar a Segona B i esperar oportunitats al primer equip. Però si no gaudeixes de les oportunitats que desitges, hauré de buscar-les a fora i mirar de disposar d'aquests minuts en altres competicions. Jo confiaré en el Barça si el Barça confia en mi."</blockquote>
      <p><b>Ruiz</b> és el segon jugador del Barça que, en pocs dies, obre les portes a una cessió, després de <b>Riqui Puig</b>. <b>Suárez</b>, en l'entrevista a Ovación, explica que, al club blaugrana, l'exigència és màxima. I a l'àrea esportiva saben que el substitut ha de saber conviure-hi des del primer dia.</p>
    </article>
  </body>
</html>