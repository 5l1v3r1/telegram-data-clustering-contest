<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-karnataka-assembly-bypolls-bjp-announces-names-of-13-rebel-mla-as-its-candidates-for-the-first-list-2848702.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T11:31:59+00:00"/>
    <meta property="og:title" content="कर्नाटक उपचुनाव: BJP की पहली सूची जारी, 13 बागी विधायकों को बनाया उम्मीदवार"/>
    <meta property="og:description" content="कर्नाटक विधानसभा उपचुनाव के लिए भारतीय जतना पार्टी ने गुरुवार को उम्मीदवारों की पहली सूची जारी कर दी है। इस सूची में 13 बागी विधायकों (अयोग्य) के नामों की घोषणा की गई है। कांग्रेस और जेडीएस के बागी..."/>
  </head>
  <body>
    <article>
      <h1>कर्नाटक उपचुनाव: BJP की पहली सूची जारी, 13 बागी विधायकों को बनाया उम्मीदवार</h1>
      <address><time datetime="2019-11-14T11:31:59+00:00">14 Nov 2019, 11:31</time> by <a rel="author">लाइव हिन्दुस्तान टीम,नई दिल्ली</a></address>
      <p>कर्नाटक विधानसभा उपचुनाव के लिए भारतीय जतना पार्टी ने गुरुवार को उम्मीदवारों की पहली सूची जारी कर दी है। इस सूची में 13 बागी विधायकों (अयोग्य) के नामों की घोषणा की गई है। कांग्रेस और जेडीएस के बागी 17 विधायकों में से 15 ने आज बेंगलुरु में मुख्यमंत्री बीएस येदियुरप्पा की मौजूदगी में बीजेपी में शामिल हो गए। इसके बाद उपचुनाव के लिए इनके नाम का ऐलान किया गया।</p>
      <p>जिन 13 बागी विधायकों को बीजेपी ने टिकट दिया है उसमें अथानी सीट से महेश कुमातल्ली, कगवाड से श्रीमंतगौडा पाटिल, गोकक से रमेश जराकीहोली, येल्लापुर से शिवराम हेब्बर, हिरेकरुर से बीसी पाटिल, विजयनगर से आनंद सिंह, चिक्कबल्लापुर से के सुधाकर, केआर पुरा से भैरथी बासवराज, येश्वनाथपुरा से एसटी सोमशेकर, महालक्ष्मी लाउट से के गोपालइयाह, होसकेटे सीट से एमटीबी नागराज, कृष्णराजपेट से केसी नारायनगोवडा और हुंसुर विधानसभा सीट से एच विश्वनाथ को उम्मीदवार घोषित किया है।  इसके अलावा शिवाजीनगर से भी बीजेपी ने एम शरवाना को मैदान में उतारा है।</p>
      <p>बता दें कि बुधवार को ही कर्नाटक के बागी विधायकों को सुप्रीम कोर्ट से बड़ी राहत मिली है। बागी विधायकों की याचिका पर फैसला सुनाते हुए सुप्रीम कोर्ट ने इनको कर्नाटक में हो रहे विधानसभा उपचुनाव में चुनाव लड़ने की अनुमति दे दी है। लेकिन कोर्ट ने इनकी अयोग्यता को बरकरार रखा है। </p>
      <figure>
        <iframe data-src="https://twitter.com/ANI/status/1194907057528303617?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>शीर्ष अदालत के फैसले के बाद कुछ अयोग्य विधायकों ने दिल्ली में अश्वत्थनारायण के साथ भारतीय जनता पार्टी के संगठन महासचिव बी एल संतोष से मुलाकात की थी। अश्वत्थनारायण ने बताया था कि पार्टी नेता और अयोग्य विधायक मुख्यमंत्री और प्रदेश भाजपा अध्यक्ष से गुरूवार को मुलाकात करेंगे और भविष्य की योजना के बारे में निर्णय करेंगे। </p>
      <figure>
        <iframe data-src="https://twitter.com/ANI/status/1194932816435302401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>