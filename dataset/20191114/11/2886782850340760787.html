<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/14/demokraciat-ajanlott-a-kubai-vezetok-figyelmeben-a-spanyol-kiraly"/>
    <meta property="og:site_name" content="euronews"/>
    <meta property="article:published_time" content="2019-11-14T11:33:32+00:00"/>
    <meta property="og:title" content="Demokráciát ajánlott a kubai vezetők figyelmébe a spanyol király"/>
    <meta property="og:description" content="A demokráciáról és az emberi jogok tiszteletéről beszélt a spanyol király kubai látogatásának végén, a szerda esti állami díszvacsorán. Nyíltan vetette fel beszédében VI. Fülöp a kubai vezetők előtt, hogy a szabadság, az emberi méltóság és az emberi jogok védelme a demokráciában működik legjobban."/>
  </head>
  <body>
    <article>
      <h1>Demokráciát ajánlott a kubai vezetők figyelmébe a spanyol király</h1>
      <address><time datetime="2019-11-14T11:33:32+00:00">14 Nov 2019, 11:33</time> by <a rel="author">Tamas Maraczi</a></address>
      <figure>
        <img src="https://static.euronews.com/articles/stories/04/29/96/10/773x435_cmsv2_4862897c-6302-5183-b88c-d057c82e8926-4299610.jpg"/>
      </figure>
      <p>A demokráciáról és az emberi jogok tiszteletéről beszélt a spanyol király kubai látogatásának végén, a szerda esti állami díszvacsorán. Szokatlanul nyíltan vetette fel ünnepi beszédében VI. Fülöp a szigetország kommunista vezetői előtt, hogy a szabadság, az emberi méltóság és az emberi jogok védelme a demokráciában működik a legjobban.</p>
      <p>Szerda délután a király spanyol és kubai üzletemberekkel is találkozott Havannában, és a Kubát sújtó amerikai szankciók ellenére a spanyol befektetések folytatását támogatta.</p>
      <p>"Spanyolország Kuba fontos kereskedelmi partnere. Az EU tagállamai közül mi vagyunk az első számú európai exportőr Kuba felé. És a legfontosabb befektető a kubai turisztikai szektorban, 70 spanyol hotel működik itt" - fogalmazott a spanyol király.</p>
      <p>Kuba szombaton ünnepli alapításának 500. évfordulóját, erre időzítették a vizitet, amelynek jelentősége, hogy még soha nem járt spanyol uralkodó állami látogatáson Kubában. VI. Fülöpöt a spanyol konzervatív politikusok és a sajtó keményen támadták, amiért a csütörtökön befejeződő négynapos látogatásán a kubai ellenzék képviselőivel nem találkozott.</p>
    </article>
  </body>
</html>