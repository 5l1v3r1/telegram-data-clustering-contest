<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecka-ekonomika-se-ve-3-ctvrtleti-vyhnula-recesi-rust-v-eu-zrychlil/1820855?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T11:28:00+00:00"/>
    <meta property="og:title" content="Německá ekonomika se ve 3. čtvrtletí vyhnula recesi, růst v EU zrychlil"/>
    <meta property="og:description" content="Berlín/Brusel - Německá ekonomika se ve třetím čtvrtletí těsně vyhnula recesi. Hrubý domácí produkt se ve srovnání s předchozím čtvrtletím zvýšil o 0,1 procenta po poklesu 0,2 procenta v období duben až červen. Vyplývá to z údajů, které dnes zveřejnil spolkový statistický úřad. Růst ekonomiky eurozóny ve třetím čtvrtletí zrychlil na 0,2 pct., v celé EU na 0,3 pct. Potvrdily to zpřesněné údaje statistického úřadu Eurostat."/>
  </head>
  <body>
    <article>
      <h1>Německá ekonomika se ve 3. čtvrtletí vyhnula recesi, růst v EU zrychlil</h1>
      <address><time datetime="2019-11-14T11:28:00+00:00">14 Nov 2019, 11:28</time> by <a rel="author" href="http://www.ctk.cz/" target="_blank">ČTK</a></address>
      <p>Berlín/Brusel - Německá ekonomika se ve třetím čtvrtletí těsně vyhnula recesi. Hrubý domácí produkt se ve srovnání s předchozím čtvrtletím zvýšil o 0,1 procenta po poklesu 0,2 procenta v období duben až červen. Vyplývá to z údajů, které dnes zveřejnil spolkový statistický úřad. Růst ekonomiky eurozóny ve třetím čtvrtletí zrychlil na 0,2 pct., v celé EU na 0,3 pct. Potvrdily to zpřesněné údaje statistického úřadu Eurostat.</p>
      <p>"Nemáme technickou recesi, ale čísla o růstu jsou stále příliš slabá," komentoval pro televizní stanici ARD zprávu ministr hospodářství Peter Altmaier. Recese je obvykle definována jako dvě čtvrtletí mezičtvrtletního ekonomického poklesu za sebou.</p>
      <p>Analytici dotazovaní agenturou Reuters očekávali v průměru pokles HDP o 0,1 procenta. Statistický úřad také revidoval údaje za první dvě čtvrtletí roku. Doposud uváděl, že za druhé čtvrtletí ekonomika klesla jen o 0,1 procenta. V prvním čtvrtletí byl pak růst proti předchozím zprávám vyšší o 0,1 procentního bodu a činil 0,5 procenta.</p>
      <p>V meziročním srovnání tempo růstu zrychlilo na půl procenta z 0,3 procenta ve druhém čtvrtletí. Údaj byl v souladu s očekáváním analytiků.</p>
      <p>Podle statistiků ekonomiku v mezičtvrtletním srovnání podpořila hlavně spotřeba. Výdaje domácností i vlády se zvýšily. Rostl také vývoz, zatímco dovoz zůstal zhruba na stejné úrovni jako v předchozích třech měsících.</p>
      <p>Německé hospodářství se v poslední době potýká se slabší globální poptávkou, která má negativní dopad na německý export a průmysl. K potížím německé ekonomiky přispívá obchodní konflikt mezi Spojenými státy a Čínou a také nejistota kolem plánovaného brexitu.</p>
      <p>Přestože se ekonomika vyhnula recesi, analytici varují, že Německo stagnuje a celková hospodářská situace je obtížná. Ekonom ING Carsten Brzeski agentuře AP řekl, že německá ekonomika je rozdělena do dvou světů - depresivního a bezstarostného. Na jedné straně je zpracovatelský průmysl v čele s automobilovým, který bojuje s mezinárodními a strukturálními výzvami. Na druhé straně je soukromá spotřeba, která zůstává solidní díky nízké inflaci a úrokovým sazbám a silnému pracovnímu trhu.</p>
      <p>"Hlavní otázkou je, jak dlouho může bezstarostný svět odolávat negativním dopadům světa depresivního," řekl Brzeski. "Nejnovější vývoj naznačuje, že ochranný štít se začal rozpadat," dodal.</p>
      <p>Německo je největší ekonomikou v Evropě a zároveň největším obchodním partnerem České republiky. Vláda v letošním roce očekává zvýšení HDP o půl procenta po loňské expanzi o 1,4 procenta. Příští rok má ekonomika vzrůst o jedno procento.</p>
      <h3>Hospodářský růst v EU ve 3. čtvrtletí zrychlil na 0,3 procenta</h3>
      <p>Růst ekonomiky eurozóny ve třetím čtvrtletí zůstal na 0,2 procenta, v celé EU pak zrychlil na 0,3 procenta. Oznámil to evropský statistický úřad Eurostat. Potvrdil tak svůj předběžný rychlý odhad z konce minulého měsíce. Ve druhém kvartálu činil hospodářský růst v zemích eurozóny i v celé EU 0,2 procenta.</p>
      <p>V meziročním srovnání se hrubý domácí produkt (HDP) eurozóny ve třetím čtvrtletí zvýšil o 1,2 procenta. Jeho růst se shodoval s hodnotou za druhý kvartál. V celé EU meziroční růst zpomalil na 1,3 procenta z 1,4 procenta.</p>
      <p>Ve třetím čtvrtletí stoupl v eurozóně i v celé EU počet zaměstnaných v porovnání s předchozím kvartálem o 0,1 procenta, uvedl dále Eurostat. Ve druhém čtvrtletí se zaměstnanost v eurozóně zvýšila o 0,2 procenta a v EU o 0,3 procenta.</p>
      <p>Evropská centrální banka v říjnu podle očekávání ponechala svou měnovou politiku beze změny, včetně úrokových sazeb. V září ECB snížila depozitní úrokovou sazbu o 0,1 procentního bodu na nové minimum minus 0,5 procenta.</p>
    </article>
  </body>
</html>