<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197332/tsipras-gia-xrysoxoidi-anenoxlitoi-oi-emporoi-narkotikon-xylofortonoyn-toys-foitites"/>
    <meta property="og:site_name" content="CNN.gr"/>
    <meta property="article:published_time" content="2019-11-14T11:35:03+00:00"/>
    <meta property="og:title" content="Τσίπρας για Χρυσοχοΐδη: Ανενόχλητοι οι έμποροι ναρκωτικών, ξυλοφορτώνουν τους φοιτητές"/>
    <meta property="og:description" content="Σκληρή σύγκρουση για την ασφάλεια"/>
  </head>
  <body>
    <article>
      <h1>Τσίπρας για Χρυσοχοΐδη: Ανενόχλητοι οι έμποροι ναρκωτικών, ξυλοφορτώνουν τους φοιτητές</h1>
      <h2>Πρωτοφανή επίθεση εξαπέλυσε χτες ο Αλέξης Τσίπρας εναντίον της κυβέρνησης και του Μιχάλη Χρυσοχοΐδη για την πολιτική στον τομέα της ασφάλειας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 13:35 , 14 November 2019 - 13:41</p>
      <p>Σε ομιλία του στην <b>Κοζάνη</b> και σε συνέντευξή του στον Flash, ο πρόεδρος του <b>ΣΥΡΙΖΑ</b> άφησε βαρύτατες αιχμές για το <b>υπουργείο Προστασίας του Πολίτη</b> και την κυβέρνηση συνολικά.</p>
      <p>Ο κ. <b>Τσίπρας</b> δεν περιορίστηκε στην κριτική περί αυταρχισμού, αλλά κατηγόρησε την κυβέρνηση για ανοχή απέναντι στα καρτέλ των ναρκωτικών και τη διαφθορά των πολιτικών. Είναι η πρώτη φορά τα τελευταία χρόνια που αξιωματική αντιπολίτευση εγκαλεί κυβέρνηση για ανεκτική στάση απέναντι στους ναρκέμπορους.</p>
      <h3>Επικοινωνιακά σόου</h3>
      <p>Συγκεκριμένα, ο<b> Αλέξης Τσίπρας</b> μίλησε για<b> νεοσυντηρητισμό</b> και ακρότητες της κυβέρνησης. Υποστήριξε ότι «προκειμένου να στρέψουν τα μάτια των πολιτών και της κοινής γνώμης και του συντηρητικού ακροατηρίου τους από την ανικανότητά τους να διαχειριστούν το προσφυγικό στήνουν <b>επικοινωνιακά σόου</b> στα <a href="https://www.cnn.gr/eidhseis/tag/1262/exarxeia"><b>Εξάρχεια</b></a>, στις σχολές, ακόμα και σε κινηματογράφους όπου μπαίνουν ένστολοι να βγάλουν ανήλικους από μια κινηματογραφική ταινία η οποία σπάει τα ταμεία, ακόμα και σε κλαμπ όπου πηγαίνουν στους νέους ανθρώπους και τους συμπεριφέρονται λες και είναι τα καρτέλ της κοκαΐνης της Κολομβίας».</p>
      <p>Στη συνέχεια ο επικεφαλής της αξιωματικής αντιπολίτευσης άφησε βαρύτατους υπαινιγμούς για τη στάση του κ. <b>Χρυσοχοΐδη</b> απέναντι στο <b>εμπόριο ναρκωτικών</b>:</p>
      <blockquote>«Γιατί δεν πάνε να χτυπήσουν τα καρτέλ των ναρκωτικών και της εγκληματικότητας; Γιατί στα Εξάρχεια, αντί να πηγαίνουν να χτυπάνε τα κυκλώματα διακίνησης ναρκωτικών, που τα ξέρουμε και τα ξέρουν κι εμείς χτυπήσαμε δυο φορές και συλλάβαμε γιάφκες για διακίνηση ναρκωτικών, πηγαίνουν και συλλαμβάνουν μωρομάνες, πρόσφυγες και μετανάστες με τα παιδιά τους; Γιατί δεν πάνε να χτυπήσουν τις εγκληματικές οργανώσεις που έχουν την ευθύνη για τη διάδοση των ναρκωτικών, παρά μονάχα πάνε στα κλαμπ να πιάνουν ανήλικα παιδιά;».</blockquote>
      <h3>Οι φοιτητές και το άσυλο</h3>
      <p>Ο κ. Τσίπρας αναφέρθηκε επίσης στο θέμα της <b>ΑΣΟΕΕ</b> και του <a href="https://www.cnn.gr/eidhseis/tag/62113/panepisthmiako-asylo"><b>πανεπιστημιακού ασύλου</b></a>, με μια τοποθέτηση σαφώς πιο «κεντρώα» από άλλων στελεχών του <b>ΣΥΡΙΖΑ.</b> «Όπου υπάρχουν εστίες <b>μπαχαλάκηδων</b> πρέπει να αντιμετωπιστούν σύμφωνα με το νόμο και αυτό για να γίνει δε χρειαζόταν να αλλάξει ο νόμος για το άσυλο, μπορούσαν να γίνουν και με τον προηγούμενο νόμο», είπε χαρακτηριστικά.</p>
      <p>Προσέθεσε ότι:</p>
      <blockquote>«Επειδή σ' αυτόν τον τόπο υπάρχει μια βαριά ιστορία, θέλουμε να υπερασπιστούμε το δικαίωμα των νέων ανθρώπων, ακόμα κι αν είναι μειοψηφία, να διακινούν τις απόψεις και τις θέσεις τους. Όχι το δικαίωμα στο μπάχαλο. Είμαστε καθαροί απέναντι σ' αυτό. […] Όμως απέναντι στη διακίνηση των ιδεών, απέναντι στα νέα παιδιά που χωρίς κουκούλες αλλά με τα σώματά τους και με τα τραγούδια τους βγαίνουν να υπερασπιστούν τις ιδέες τους, δεν θα ανεχθούμε αυτή την εικόνα. Την εικόνα να βρίσκονται αντιμέτωποι στις δυνάμεις καταστολής, να τους ξυλοφορτώνουν, να τους ποτίζουν χημικά και την άλλη μέρα να πηγαίνουν στα σπίτια τους για να τους συλλαμβάνουν. Αυτές είναι εικόνες που είναι βγαλμένες από τη δεκαετία του ΄50 και του μετεμφυλιακού κράτους. Δεν είναι για την Ελλάδα του 2019».</blockquote>
      <h3>Τα λευκά κολάρα</h3>
      <p>Ο <b>Αλέξης Τσίπρας</b> συνέδεσε την ανομία με τα «<b>λευκά κολάρα</b>», κατηγορώντας την κυβέρνηση ότι δείχνει ανοχή στην παρανομία των υψηλά ιστάμενων. «Αυτοί που θέλουν να αποκαταστήσουν δήθεν τη νομιμότητα, γιατί εξαντλούν την αυστηρότητά τους στα ανυπεράσπιστα παιδιά 17 και 18 ετών και δεν πάνε να την εφαρμόσουν αυτή τη νομιμότητα και απέναντι στους εγκληματίες του λευκού κολάρου;», αναρωτήθηκε. Προσέθεσε ότι: «Γιατί δεν την εξαντλούν απέναντι στους τραπεζίτες που τους δίνουν σήμερα ασυλία και απέναντι στο διεφθαρμένο πολιτικό προσωπικό που θέλουν να το βγάλουν λάδι με την παραγραφή των αδικημάτων τους; Γιατί, γιατί άραγε δεν ψηφίζουν την ερμηνευτική δήλωση που εμείς έχουμε βάλει στο άρθρο 86 του Συντάγματος στη συνταγματική αναθεώρηση, που λέει το πολύ απλό, ότι η δωροδοκία πολιτικών δεν εμπίπτει στα καθήκοντα των υπουργών, δεν είναι στα καθήκοντα του υπουργού να χρηματίζεται και άρα δεν μπορεί να υπάρχει αποσβεστική προθεσμία, παραγραφή δηλαδή για τη δωροδοκία, ακόμα κι αν θεωρήσουμε ότι είναι σε ισχύ το άρθρο 86;»</p>
      <p>Είναι προφανές ότι γύρω από το θέμα της <a href="https://www.cnn.gr/eidhseis/tag/796/asfaleia"><b>ασφάλειας</b></a> στήνεται μια εξαιρετικά οξυμένη αντιπαράθεση κυβέρνησης-αντιπολίτευσης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197341/se-exelixi-to-foititiko-syllalitirio-sto-kentro-tis-athinas-kleistoi-oi-dromoi">Σε εξέλιξη το φοιτητικό συλλαλητήριο στο κέντρο της Αθήνας - Κλειστοί οι δρόμοι</a>
        </li>
        <li>
          <a href="https://www.cnn.gr/news/ellada/story/197306/analipsi-eythynis-gia-tin-epithesi-kata-astynomikon-sta-exarxeia">Ανάληψη ευθύνης για την επίθεση κατά αστυνομικών στα Εξάρχεια</a>
        </li>
        <li>
          <a href="https://www.cnn.gr/news/politiki/story/197301/tsipras-h-kyvernisi-stinei-tileoptika-sooy-sta-exarxeia-se-panepistimia-akomi-kai-kinimatografoys">Τσίπρας: Η κυβέρνηση στήνει τηλεοπτικά σόου στα Εξάρχεια, σε Πανεπιστήμια ακόμη και κινηματογράφους</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
        <li>
          <a href="https://www.cnn.gr/eidhseis/tag/796/asfaleia">ΑΣΦΑΛΕΙΑ</a>
        </li>
        <li>
          <a href="https://www.cnn.gr/eidhseis/tag/7708/asylo">ΑΣΥΛΟ</a>
        </li>
        <li>
          <a href="https://www.cnn.gr/eidhseis/tag/62113/panepisthmiako-asylo">ΠΑΝΕΠΙΣΤΗΜΙΑΚΟ ΑΣΥΛΟ</a>
        </li>
        <li>
          <a href="https://www.cnn.gr/eidhseis/tag/1262/exarxeia">ΕΞΑΡΧΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197332/snapshot/1AB305814.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197341/snapshot/2755836.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197313/snapshot/adrian-dascal-j6gusXDBrBI-unsplash.jpg"/>
      </figure>
    </article>
  </body>
</html>