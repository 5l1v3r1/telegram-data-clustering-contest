<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cultura/premio-guidarello-2019-1.4885541"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-14T11:37:03+00:00"/>
    <meta property="og:title" content="Premio Guidarello, riconoscimenti ad Agnese Pini e Ferruccio de Bortoli"/>
    <meta property="og:description" content="Giornalismo, la cerimonia il 23 novembre al teatro Alighieri di Ravenna. Per la sezione Turismo, riconoscimento al comico Paolo Cevoli"/>
  </head>
  <body>
    <article>
      <h1>Premio Guidarello, riconoscimenti ad Agnese Pini e Ferruccio de Bortoli</h1>
      <h2>Giornalismo, la cerimonia il 23 novembre al teatro Alighieri di Ravenna. Per la sezione Turismo, riconoscimento al comico Paolo Cevoli</h2>
      <address><time datetime="2019-11-14T11:37:03+00:00">14 Nov 2019, 11:37</time> by <a rel="author">il Resto del Carlino</a></address>
      <p>Ravenna, 14 novembre 2019 - Sarà assegnato al giornalista e scrittore <b>Ferruccio de Bortoli</b>, presidente della casa editrice Longanesi e già direttore del Corriere della Sera e del Sole24Ore, il Guidarello ad honorem della XLVIII edizione del premio per il giornalismo d’autore organizzato da Confindustria Romagna. “Abbiamo voluto attribuire il nostro riconoscimento a un testimone privilegiato ed estremamente qualificato dei profondi cambiamenti che caratterizzano la comunicazione pubblica nei nostri tempi”, spiega il presidente degli industriali romagnoli, Paolo Maggioli.</p>
      <p>La cerimonia di consegna dei premi si terrà al teatro Alighieri di Ravenna sabato 23 novembre alle 17.30, sarà condotta da <b>Bruno Vespa</b>, che presiede la giuria nazionale, e presentata da Margherita Ghinassi.</p>
      <p>Per il <b>giornalismo nazionale</b><u>,</u> la sezione società premia la cronista <b>Agnese Pini</b>, che da agosto guida La Nazione, prima donna in 160 anni di storia del quotidiano. Nella sezione cultura il riconoscimento è attribuito ad <b>Antonio Polito</b>, vicedirettore del Corriere della Sera, per la raffinatezza delle sue analisi che cercano di scuotere il mondo politico dalla confusione in cui è spesso impigliato.</p>
      <p>Infine per la sezione radio/televisione il premio va <b>Franco Di Mare,</b> vicedirettore del TG1, che è stato corrispondente di guerra nelle aree più calde del mondo intervistando personalità della politica e della cultura da Blair a Peres, da Chirac ad Arafat, fino ad Amos Oz e Jorge Amado, unendo alla qualità dei suoi reportage televisivi il brio e la capacità di analisi del conduttore televisivo</p>
      <p>Per il <b>giornalismo Romagna</b> questi i riconoscimenti della giuria presieduta da Roberto Balzani: sezione società:<b> Roberto Gagnor </b>(oggetto e sceneggiatura) e<b> Giampaolo Soldati </b>(disegni) per l’episodio <i>Pico di Bisanzio e il mosaico barbaro</i> in “Topolino” n. 3301, che valorizza la città presso un pubblico di giovani e appassionati desueto rispetto ai canali di comunicazione abituali, ma efficace e intrigante proprio per la capacità di saldare la memoria urbana a una dimensione favolistica ed ironica, tipica di un genere e di una generazione di norma disancorate dalle immagini più paludate della pubblicistica storico-artistica e accademica; sezione cultura:<b> Fiorenzo Landi </b>per il saggio <i>Paolo Fabbri storico</i> sul numero XXV di “Ravenna studi e ricerche” che tratteggia la figura e l’opera del geografo recentemente scomparso, intellettuale a tutto tondo con lo sguardo sempre rivolto al territorio del quale denunciava, senza timori, difetti e manchevolezze. Per la sezione audiovisivi riconoscimenti saranno consegnati a<b> Francesca Fialdini e Angela Rafanelli</b> per il programma “In viaggio con lei: Rimini” trasmesso su RAI3, che guida con leggerezza attraverso luoghi, personaggi, miti, che hanno contribuito a creare, modificare, rinnovare l’immagine della Riviera romagnola nelle sue diverse anime e stagioni. Si trova così l’originaria vocazione della spiaggia, animata da fedeli famiglie, quella successiva e più trasgressiva della vita notturna e del divertimento, e quella del patrimonio culturale, qui esemplificata dall’eredità felliniana e dal borgo marinaro San Giuliano. Un racconto che introduce così nelle ragioni dell’attrattiva di Rimini, in un contesto turistico internazionale sempre più complesso e concorrenziale.</p>
      <p>Infine il premio <b>Guidarello Turismo</b> è attribuito dalla giuria guidata dal presidente di Federturismo, Gianfranco Battisti, al comico <b>Paolo Cevoli</b> la web serie 'Romagnoli dop', progetto realizzato con la Regione Emilia-Romagna e Visit Romagna per valorizzare non solo il territorio, ma tutta la sua gente e il suo spirito di accoglienza e ospitalità unici, che hanno fatto il successo del turismo in Romagna. In 13 puntate e 200 testimonianze, viene raccontata in modo autoironico e scanzonato la romagnolità in tutte le sue sfaccettature, restituendo un ritratto genuino e accurato del carattere di una comunità fortemente legata alla propria identità e altrettanto aperta alle contaminazioni.</p>
      <p>Come ogni anno, salirà sul palco anche la classe vincitrice del XIII Guidarello Giovani, la cui premiazione si terrà martedì 19 novembre alle ore 10 al Palazzo dei Congressi di Ravenna.</p>
      <p>Il Premio Guidarello gode del patrocinio del Ministero per i Beni e le attività culturali, della Provincia di Ravenna, con la compartecipazione dell’assessorato alla Cultura del Comune di Ravenna, è realizzato con il contributo della Camera di Commercio di Ravenna, in partnership con Eni, con il sostegno Fondazione Cassa di Risparmio di Ravenna e grazie a BPER Banca e Intesa Sanpaolo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>