<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zahist-firtasha-pereshkodzhaje-yogo-ekstradiciji-do-ssha-mzs-avstriji-639908.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T11:12:00+00:00"/>
    <meta property="og:title" content="Захист Фірташа перешкоджає його екстрадиції до США, - МЗС Австрії"/>
    <meta property="og:description" content="Голова МЗС Австрії Александр Шалленберг заявив, що як тільки всі судові процеси будуть завершені й відповідні силові структури отримають рішення суду, буде ухвалено рішення про екстрадицію Фірташа до США"/>
  </head>
  <body>
    <article>
      <h1>Захист Фірташа перешкоджає його екстрадиції до США, - МЗС Австрії</h1>
      <address>
        <time datetime="2019-11-14T11:12:00+00:00">14 Nov 2019, 11:12</time>
      </address>
      <h4>Голова МЗС Австрії Александр Шалленберг заявив, що як тільки всі судові процеси будуть завершені й відповідні силові структури отримають рішення суду, буде ухвалено рішення про екстрадицію Фірташа до США</h4>
      <p>Захист українського бізнесмена Дмитра Фірташа затягує його екстрадицію до США. Про це на спільному з міністром закордонних справ Вадимом Пристайком брифінгу заявив голова МЗС Австрії Александр Шалленберг.</p>
      <p>«Що стосується питання Фірташа, то воно не затягується з австрійської сторони... Міністерство юстиції уже прийняло відповідну постанову про екстрадицію пана Фірташа, але Фірташ та його адвокати, відповідно, затягують цей процес і наполягають на перегляді справи», - зазначив міністр.</p>
      <p>Шалленберг додав, що як тільки всі судові процеси будуть завершені й відповідні силові структури отримають рішення суду, буде ухвалено рішення про екстрадицію Фірташа до США.</p>
      <p>16 червня міністр юстиції Австрії Клеменс Яблонер дав остаточний дозвіл на екстрадицію українського бізнесмена Дмитра Фірташа в США, але поки він залишається у Відні. У США Фірташу загрожує понад 80 років вʼязниці з конфіскацією майна та арештом активів.</p>
      <p>Фірташ скористався ситуацією з телефонною розмовою президента США Дональда Трампа і Володимира Зеленського, щоб оскаржити рішення про екстрадицію</p>
      <p>Адвокати Фірташа передавали адвокату президента США Рудольфу Джуліані документи з компрометуючою інформацією  про колишнього віцепрезидента Джо Байдена та американського спецпрокурора Роберта Мюллера, який розслідував можливе втручання Росії у вибори в 2016 році.</p>
      <footer>Джерело: <a href="https://thebabel.com.ua/">theБабель</a></footer>
      <related>
        <a href="https://glavcom.ua/news/time-kompromat-na-baydena-dzhuliani-otrimav-vid-firtasha-633015.html"/>
        <a href="https://glavcom.ua/news/zatrimani-v-ssha-partneri-dzhuliani-pracyuvali-na-firtasha-zmi-632125.html"/>
        <a href="https://glavcom.ua/columns/vadymdenysenko/koli-zelenskogo-visunut-na-nobelivsku-premiyu-miru-623680.html"/>
      </related>
    </article>
  </body>
</html>