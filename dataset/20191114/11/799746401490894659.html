<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103040/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T11:33:04+00:00"/>
    <meta property="og:title" content="У ЄС прокоментували відмову Британії подавати кандидатуру в Єврокомісію"/>
    <meta property="og:description" content="У Брюсселі вивчають можливості, яким чином досягнути формування нової Єврокомісії до 1 грудня."/>
  </head>
  <body>
    <article>
      <h1>У ЄС прокоментували відмову Британії подавати кандидатуру в Єврокомісію</h1>
      <address>
        <time datetime="2019-11-14T11:33:04+00:00">14 Nov 2019, 11:33</time>
      </address>
      <p>У Брюсселі вивчають можливості, яким чином досягнути формування нової Єврокомісії до 1 грудня.</p>
      <p>Як повідомляє кореспондент "Європейської правди", про це на брифінгу в Брюсселі заявила речниця Єврокомісії Дана Спінант.</p>
      <p>Раніше посол Великої Британії в ЄС Тім Барроу офіційним листом <b><a href="https://www.eurointegration.com.ua/news/2019/11/14/7103037/">повідомив </a></b>Європейську комісію, що британський уряд не подасть кандидатуру єврокомісара до виборів 12 грудня.</p>
      <p>"Ми чекаємо деталей повідомлення Британії і думаємо над наступними кроками. Намір обраного президента в тому, що нова колегія почала роботу 1 грудня, і вона працює з усіма інституціями ЄС, щоб досягти цього", - сказала вона.</p>
      <p>Спінант наголосила, що Британія висловила у своєму листі відсутність бажання затримувати формування нової комісії.</p>
      <p>"Це дуже специфічна і комплексна ситуація. Це дійсно виняткова ситуація, в якій ми ще ніколи не були. Ми розглядаємо різні опції, щоб побачити, як, виходячи з позиції, яку зайняла Британія, досягнути формування нової комісії до 1 грудня, що залишається нашою ціллю", - пояснила вона.</p>
      <p>Нагадаємо, минулого місяця Європейський Союз погодився продовжити термін дії Brexit до кінця січня.</p>
      <p>Незадовго перед цим фон дер Ляєн сказала, якщо Велика Британія залишатиметься членом ЄС після 1 листопада, "тоді, звичайно, я б просила Велику Британію надіслати комісара".</p>
      <p>Початок роботи нової Єврокомісії перенесли на 1 грудня через відхилення кандидатур єврокомісарів від Франції, Румунії та Угорщини.</p>
      <p>
        <b>Читайте також: <a href="https://www.eurointegration.com.ua/articles/2019/10/31/7102449/">"Вибори замість Brexit: чи здатний новий парламент вивести Британію з ЄС".</a></b>
      </p>
      <related>
        <a href="https://www.eurointegration.com.ua/news/2019/11/14/7103039/"/>
      </related>
    </article>
  </body>
</html>