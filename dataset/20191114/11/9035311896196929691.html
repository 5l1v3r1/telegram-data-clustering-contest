<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/14/pekin-in-tutumu-nedeniyle-ab-buyukelcilerinin-dogu-turkistan-a-ziyareti-zayif-ihtimal"/>
    <meta property="og:site_name" content="euronews"/>
    <meta property="article:published_time" content="2019-11-14T11:51:32+00:00"/>
    <meta property="og:title" content="AB büyükelçilerinin Doğu Türkistan'a ziyareti 'zayıf ihtimal'"/>
    <meta property="og:description" content="Avrupa Birliği tarafından Çin’e büyükelçilik düzeyinde yapılması beklenen ziyaret “yüksek ihtimalle” gerçekleşmeyecek."/>
  </head>
  <body>
    <article>
      <h1>AB büyükelçilerinin Doğu Türkistan'a ziyareti 'zayıf ihtimal'</h1>
      <address><time datetime="2019-11-14T11:51:32+00:00">14 Nov 2019, 11:51</time> by <a rel="author">Melis Ozoglu</a></address>
      <p>Avrupa Birliği (AB) tarafından Doğu Türkistan'a (Sincan) büyükelçilik düzeyinde yapılmak istenen ziyaretin, Pekin'in bazı koşulları yerine getirmeyi kabul etmemesi nedeniyle 'yüksek ihtimalle' gerçekleşmeyeceği belirtildi.</p>
      <p>Diplomatik kaynaklara göre, uzun süredir Çin'in Uygur Türkleri politikasını eleştiren Birlik, bu ziyaretin Pekin tarafından bir “propaganda malzemesi” olarak kullanmasından endişe ediyor.</p>
      <p>Hali hazırda Çin, AB yetkililerini mart ayında ülkeye davet etmiş; fakat AB, böyle bir gezinin 'dikkatli hazırlık' gerektirdiğini dile getirerek, daveti kabul etmemişti.</p>
      <h3>Ziyaret 'yüksek ihtimalle' gerçekleşmeyecek</h3>
      <p>Ziyaret tartışmaları hakkında Reuters’a konuşan diplomatik kaynaklar Doğu Türkistan'a gidecek heyete, bölgede serbeste ziyaret hakkı verilmemesi ve gezinin Çin tarafından bir 'meşrulaştırma' olarak kullanılabileceği endişesi nedeniyle 'yüksek ihtimalle' gerçekleşmeyeceğini dile getirdi.</p>
      <p>Avrupa ile iletişimi sürdürmeye istekli olduğunu dile getiren Çin yaptığı açıklamada, “AB büyükelçileri de dahil olmak üzere tarafsız bir duruşa sahip ve ön yargısız olan herkes, Sincan'a gidip etrafına bir göz atmaya davet ediyoruz" dedi.</p>
      <h3>BM : Çin'de bir milyon Uygur toplama kamplarında tutuluyor</h3>
      <p>Birleşmiş Milletler (BM) Irk Ayrımcılığının Ortadan Kaldırılması Komitesi, Çin'de etnik Uygur kökenli bir milyona yakın kişinin kitlesel olarak gizli bir şekilde toplama kamplarını andıran yerlerde tutulduğuna dair güvenilir bir çok rapora ulaştıklarını bildirmişti.</p>
      <p>Ayrıca Komite, Çin'i 2 milyona yakın Uygur ve Müslüman azınlıklara mensup diğer vatandaşları, "beyin yıkama faaliyetleri" kapsamında siyasi kamplara zorla göndermekle suçlamıştı. Pekin ise söz konusu kampların aşırılığa karşı "yeniden eğitim merkezleri" olduğunu öne sürüyor.</p>
      <p>ABD Dışişleri Bakanlığı'nın verilerine göre de Çin, Doğu Türkistan genelinde inşa ettiği toplama kamplarında 1 ila 3 milyon arasında Uygur, Kazak, Kırgız ve diğer etnik azınlıklara mensup Müslümanları zorla tutuyor.</p>
      <p>
        <a href="https://tr.euronews.com/2019/10/01/cin-de-3-ay-kampta-tutulan-uygur-turku-yasadiklarini-euronews-e-anlatti-video">Çin'de 3 ay kampta tutulan Uygur Türkü yaşadıklarını Euronews'e anlattı</a>
      </p>
      <h3>Kampların incelemeye açılması çağrısı yanıt bulmadı</h3>
      <p>Birleşmiş Milletler (BM) İnsan Hakları Konseyine üye 22 ülke, temmuz ayında Çin'in, Uygur Türkleri ve diğer azınlıklara yönelik muamelesinin eleştirildiği ve kitlesel gözaltıların durdurulması çağrısına yer verilen bir mektubu <a href="https://tr.euronews.com/2019/07/27/cin-uygur-politikasini-destekleyen-ulkelerin-sayisi-50-ye-cikti">imzaladı</a>.</p>
      <p>İnsan Hakları İzleme Örgütünün raporunda, son iki yılda Sincan Uygur Özerk Bölgesi'nde çok sayıda kişinin "önleyici polisiye tedbir" adı altında suçsuz yere alıkonulduğu ve siyasi bakımdan tehlikeli olarak değerlendirilen bireylerin herhangi bir yargı kararı olmaksızın toplama kamplarına gönderildiği ifade edilmişti.</p>
      <p>Birleşmiş Milletler (BM) ve diğer uluslararası örgütler, kampların incelemeye açılması çağrılarını yinelerken, Çin şu ana kadar kendi belirlediği birkaç kampın az sayıda yabancı diplomat ve basın mensubu tarafından kısmen görülmesine izin verdi. Çin makamları, BM yetkililerinin doğrudan bilgi almak amacıyla bölgede serbestçe inceleme yapma talebini geri çeviriyor.</p>
      <p>Bu sırada Fransa Cumhurbaşkanı Emmanuel Macron’un geçtiğimiz gün Çin’e gerçekleştirdiği ziyarette bu yöndeki çağrılara rağmen Sincan Müslümanlarının keyfi şekilde gözaltında tutulmasına sessiz kalmasına İnsan Hakları İzleme <a href="https://tr.euronews.com/2019/11/14/%C3%87in%20ziyaretinde%20Sincan%20M%C3%BCsl%C3%BCmanlar%C4%B1yla%20ilgili%20sessiz%20kalan%20Fransa%20lideri%20Macron%E2%80%99a%20HRW'den%20tepki">Örgütü (HWR) tepki gösterdi.</a></p>
      <ul>
        <li>
          <a href="https://tr.euronews.com/2019/07/30/disisleri-bakan-mevlut-cavusoglu-cin-in-sincan-bolgesine-10-kisilik-gozlem-heyeti-gonderec">Çavuşoğlu: Çin'in davetiyle Sincan'a 10 kişilik gözlem heyeti göndereceğiz</a>
        </li>
        <li>
          <a href="https://tr.euronews.com/2019/06/21/uygur-turklerine-yonelik-baskinin-arastirilmasini-isteyen-onerge-reddedildi">Uygur Türklerine yönelik baskının araştırılmasını isteyen önerge reddedildi</a>
        </li>
        <li>
          <a href="https://tr.euronews.com/2017/08/03/turkiye-dogu-turkistan-islami-hareketini-teror-orgutu-olarak-tanidi">Türkiye, Doğu Türkistan İslami Hareketi'ni terör örgütü olarak tanıdı</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>