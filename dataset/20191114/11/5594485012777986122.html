<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/bg-futbol/blgariya-na-dermendzhiev-svoboda-na-terena-i-bez-olovo-v-krakata_443041.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-14T11:24:00+00:00"/>
    <meta property="og:title" content="България на Дерменджиев - свобода на терена и без олово в краката"/>
    <meta property="og:description" content="Без повече експерименти, настъпи часът на истината"/>
  </head>
  <body>
    <article>
      <h1>България на Дерменджиев - свобода на терена и без олово в краката</h1>
      <h2>Без повече експерименти, настъпи часът на истината</h2>
      <address>
        <time datetime="2019-11-14T11:24:00+00:00">14 Nov 2019, 11:24</time>
      </address>
      <figure>
        <img src="https://static.blitz.bg/documents/thumbnails/sport/780/201911/157357908673752-2b1ea6abdf653d5faa578b9208c30e21.jpg"/>
        <figcaption>lap.bg</figcaption>
      </figure>
      <p>Новият треньор на националния отбор по футбол на България Георги Дерменджиев дебютира в четвъртък 19:00 часа в контролата с Парагвай, а в неделя по същото време на него се пада да завърши тежкия квалификационен цикъл за Евро 2020 срещу Чехия, започнат и продължен от героите от САЩ '94 Петър Хубчев и Красимир Балъков.</p>
      <p>За разлика от "немските възпитаници", Дерменджиев е смятан за по-либерален треньор, който не повтаря непрекъснато думата дисциплина в съблекалнята. За него е важно футболистите да са психологически готови за битка, като им дава нужната свобода на терена, за да постигнат целите си, като премахнат "оловото в краката".<br/><br/>Фактите са, че тимът ни до този момент няма победа, вкарал е 5 гола, допуснал е най-много от всички в групата (17 попадения) и беше разбит с 6:0 от Англия в последната си среща, което е антирекорд у дома. Друг факт е това, че нашите вече няма какво да губят и трябва да започнат да побеждават.<br/><br/><a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/"><b>Winbet - най-голямото разнообразие от пазари! (18+)</b></a></p>
      <p>Игралият някога като защитник Дерменджиев определено има афинитет към атакуващия футбол и се очаква да внедри модерната схема 4-2-3-1 с атаки по фланговете, и ангажимент на всички полеви футболисти да участват в изграждането на атаките и в националния отбор. Отборите му често бележат много голове, но и допускат, което е сред слабостите на подобен стил на игра.</p>
      <p>Архитекта, както е известен във футболните среди, нямаше особени успехи в последните си два клубни тима - Ордабаси и Левски, но остава в историята като втория треньор след Станимир Стоилов, вкарал български отбор в групите на Шампионската лига. </p>
      <p>Именно успехите с Лудогорец му спечелиха възможността да води "лъвовете" в решителните битки за Евро 2020, където е нужен именно турнирен боец. За разлика от предшественика си Красимир Балъков, който завъртя рекордно количество играчи, Дерменджиев още след първите повиквателни каза, че е взел най-доброто и не е забравил никого, което означава спиране с експериментите и мобилизация за часа на истината в решителните битки.</p>
      <p>В настоящия му тим липсват цял отбор от досега викани играчи, сред които много опитни или млади таланти, но важното е не кой, а как ще играе в националната селекция. Самият Дерменджиев каза, че е обнадежден и смята да оправдае доверието, определяйки тима си като "отбор с потенциал".<br/> </p>
      <figure>
        <img src="http://static.blitz.bg/documents/editor/1573578922807b83.png"/>
      </figure>
      <p>
        <b>
          <a href="https://www.blitz.bg/sport/bg-futbol/nashata-kvalifikatsionna-grupa-za-evro-2020_426182.html">Нашата квалификационна група за Евро 2020</a>
        </b>
      </p>
    </article>
  </body>
</html>