<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/14/news/milano_violenza_sessuale_su_una_70enne_29enne_arrestato-241080132/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T11:09:00+00:00"/>
    <meta property="og:title" content="Sequestra e violenta una donna di 70 anni per 11 ore: a Milano arrestato un 29enne"/>
    <meta property="og:description" content="L'aggressione in un appartamento lo scorso 3 novembre. Il contatto con un sito di incontri online. Secondo quanto riferito dai carabinieri sarebbe"/>
  </head>
  <body>
    <article>
      <h1>Sequestra e violenta una donna di 70 anni per 11 ore: a Milano arrestato un 29enne</h1>
      <h2>L'aggressione in un appartamento lo scorso 3 novembre. Il contatto con un sito di incontri online. Secondo quanto riferito dai carabinieri sarebbe l'autore di altri 3 episodi</h2>
      <address>
        <time datetime="2019-11-14T11:09:00+00:00">14 Nov 2019, 11:09</time>
      </address>
      <p>Un uomo di 29 anni, italiano, è stato arrestato dal nucleo operativo dei carabinieri di Milano Duomo per violenza sessuale aggravata, sequestro di persona e rapina nei confronti di una donna italiana 70enne. La violenza sarebbe avvenuta lo scorso 3 novembre. Secondo quanto riferito dai militari della compagnia Duomo, l'aggressione si sarebbe consumata in un appartamento.<br/><br/>Daniele Corona, domiciliato a Dovera (Cremona) ma residente a Lodi, aveva contattato la 70enne su un sito di incontri per adulti. Dopo aver concordato una prestazione, l'uomo si è presentato nell'appartamento in zona Arco della Pace. La donna ha raccontato che Daniele Corona ha avuto un atteggiamento "normale" finché non ha iniziato ad assumere cocaina ed è diventato violento. Ha chiuso a chiave la porta della camera da letto per impedire alla vittima di scappare, l'ha obbligata ad avere rapporti non protetti, l'ha picchiata e minacciata con un coltello che aveva con sé. La 70enne è rimasta in balia dell'uomo dalle 22 alle 9 del 3 novembre, quando è andato via portando con sé i tre cellulari della vittima e 500 euro. Gli investigatori lo hanno individuato partendo dal numero di cellulare segnato dalla donna su un'agenda.<br/><br/>Secondo quanto riferito dai carabinieri, che hanno lavorato insieme alla squadra Mobile di Lodi, sarebbe l'autore di altri 3 episodi (anche se nell'ordinanza di custodia cautelare è contestato solo quello milanese): due stupri (quello avvenuto a Milano e un altro a Cremona nei confronti di una prostituta romena avvenuto la scorsa settimana) e due tentativi nel Lodigiano (a maggio nei confronti di una donna di mezza età e nella notte tra 12 e 13 novembre nei confronti di una prostituta colombiana). L'uomo è stato portato in carcere a Lodi.<br/><br/><br/><br/><br/> </p>
    </article>
  </body>
</html>