<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/14/news/mose_chi_e_elisabetta_spitz_l_ex_regina_degli_immobili_di_stato_sceta_come_nuovo_supercommissario-241084426/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T11:58:00+00:00"/>
    <meta property="og:title" content="Mose, chi è Elisabetta Spitz: l'ex regina degli immobili di Stato scelta come supercommissaria"/>
    <meta property="og:description" content="Architetta con una lunga carriera nella macchina pubblica è stata per otto anni alla guida dell'Agenzia del Demanio e cinque a quella di Invimit, la controllata pubblica che si occupa della dimissione del patrimonio immobiliare italiano. Ex moglie di Marco Follini, oggi è commissaria straordinaria di Sorgente Sgr"/>
  </head>
  <body>
    <article>
      <h1>Mose, chi è Elisabetta Spitz: l'ex regina degli immobili di Stato scelta come supercommissaria</h1>
      <h2>Architetta con una lunga carriera nella macchina pubblica è stata per otto anni alla guida dell'Agenzia del Demanio e cinque a quella di Invimit, la controllata pubblica che si occupa della dismissione del patrimonio immobiliare italiano. Ex moglie di Marco Follini, oggi è commissaria straordinaria di Sorgente Sgr</h2>
      <address><time datetime="2019-11-14T11:58:00+00:00">14 Nov 2019, 11:58</time> by <a rel="author">FLAVIO BINI</a></address>
      <p><b>MILANO - </b>Non è certamente nuova alla macchina dello Stato e della burocrazia pubblica <b>Elisabetta Spitz</b>, <a href="https://www.repubblica.it/politica/2019/11/14/news/venezia_conte_per_ora_5mila_euro_ai_privati_e_20mila_agli_esercenti-241078908/?ref=RHPPTP-BH-I241078979-C12-P1-S1.12-T1">nuova supercommissaria per il Mose</a>, la cui nomina è stata anticipata questa mattina dalla ministra delle Infrastrutture <b>Paola De Micheli</b>.<br/><br/>Classe 1953, ex moglie dell'ex segretario Udc <b>Marco Follini</b>, per otto anni - dal 2000 al 2008 - è stata a guida dell'Agenzia del Demanio, l'ente che si occupa della gestione dello sterminato patrimonio immobiliare pubblico lungo tutto il Paese.  Scelta sotto il governo di centrosinistra dall'ex ministro delle Finanze <b>Vincenzo Visco</b>, che nel 1999 l'aveva indicata anche come membro del comitato di sette esperti incaricati di elaborare un progetto di riforma del Ministero, è stata confermata poi dal successivo governo di centrodestra.<br/><br/><br/>Laurea in Architettura, e una lunga esperienza all'interno della macchina pubblica nella valorizzazione del patrimonio immobiliare, si è già occupata due volte del capoluogo veneto in incarichi precedenti. Dal1992 al 1999 - si legge nel suo curriculum -  come presidente del consorzio di progettazione della salvaguardia delle aree abitate di Venezia e nel biennio 2009-2010 come Consulente dell’Autorità Portuale di Venezia per la formulazione del Piano di gestione del Porto di Venezia e governance delle procedure".<br/><br/>Di asset immobiliari pubblici Elisabetta Spitz ha continuato a occuparsi anche negli anni successivi. Nel 2013 è stata nominata amministratore delegato di Invimit, la controllata pubblica che si occupa della vendita di una parte del patrimonio immobiliare statale, dove è restata in sella fino al dicembre 2018.<br/><br/>Spitz però ha trovato molto presto un nuovo incarico, visto che nel gennaio 2019 la Banca d'Italia l'ha scelta come commissaria straoridinaria di Sorgente sgr, la società immobiliare del gruppo Sorgente finita al centro di <a href="https://ricerca.repubblica.it/repubblica/archivio/repubblica/2018/05/18/fondi-immobiliari-la-guerra-tra-enasarco-e-sorgente-porta-mainetti31.html">una aspra contesa legale</a> con Enasarco, l'ente previdenziale degli agenti e dei rappresentanti di commercio.</p>
    </article>
  </body>
</html>