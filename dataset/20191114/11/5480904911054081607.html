<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nehoda-na-znojemsku-ma-patou-obet-v-nemocnici-zemrel-chlapec/1820954?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T11:40:00+00:00"/>
    <meta property="og:title" content="Nehoda na Znojemsku má pátou oběť, v nemocnici zemřel chlapec"/>
    <meta property="og:description" content="Brno - Pondělní autonehoda u Pavlic na Znojemsku má pět obětí. Ve Fakultní nemocnici v Brně zemřel i těžce zraněný chlapec. ČTK to dnes řekl ředitel nemocnice Roman Kraus. Jde o nejtragičtější nehodu na českých silnicích od září 2015. Na úmrtí čtyřměsíčního chlapce upozornil server Blesk.cz. Ředitel Kraus na dotaz ČTK uvedl, že dítě zemřelo ve středu večer."/>
  </head>
  <body>
    <article>
      <h1>Nehoda na Znojemsku má pátou oběť, v nemocnici zemřel chlapec</h1>
      <address><time datetime="2019-11-14T11:40:00+00:00">14 Nov 2019, 11:40</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Pondělní autonehoda u Pavlic na Znojemsku má pět obětí. Ve Fakultní nemocnici v Brně zemřel i těžce zraněný chlapec. ČTK to dnes řekl ředitel nemocnice Roman Kraus. Jde o nejtragičtější nehodu na českých silnicích od září 2015. Na úmrtí čtyřměsíčního chlapce upozornil server Blesk.cz. Ředitel Kraus na dotaz ČTK uvedl, že dítě zemřelo ve středu večer.</p>
      <slideshow>
        <figure>
          <img src="https://i3.cn.cz/6/1573748125_P201911140974901.jpg"/>
        </figure>
        <figure>
          <img src="https://i3.cn.cz/6/1573748106_P201911140974401.jpg"/>
        </figure>
        <figure>
          <img src="https://i3.cn.cz/6/1573739809_P201911140798501.jpg"/>
        </figure>
        <figure>
          <img src="https://i3.cn.cz/6/1573739614_P201911140793701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <p>Nehodu podle prvotního policejního vyšetřování zavinil řidič auta, který předjížděl nákladní vůz v nepřehledném stoupání přes plnou středovou čáru. S protijedoucím autem se srazil na horizontu. Vůz, který předjížděl, bylo Audi 6 a měl rakouskou poznávací značku. Jel směrem do Jihlavy. O život přišli při nehodě tři cestující z tohoto vozu, jedna spolucestující byla těžce zraněná. V protijedoucím volkswagenu přišla o život mladá řidička. Její dítě museli záchranáři přepravit s vážným zraněním do nemocnice, kde do středečního večera bojovalo o život. Lehce zraněný byl i řidič osobního auta, které jelo za volkswagenem a při nehodě do něj najelo.</p>
      <p>Nehodu policie nadále vyšetřuje. Vhledem k tomu, že pravděpodobný viník nehody zemřel, policie věc pravděpodobně odloží. Mluvčí policie Kamila Haraštová dnes ČTK řekla, že u takto vážných nehod vyšetřování vzhledem k více poškozeným obvykle trvá měsíce, ne-li rok.</p>
      <p>V září 2015 na dálnici D1 u Vyškova zemřelo při srážce nákladního auta a dodávky pět lidí. V nemocnici v Brně-Bohunicích zemřela o několik dní později jedna ze tří zraněných, která se stala šestou obětí.</p>
    </article>
  </body>
</html>