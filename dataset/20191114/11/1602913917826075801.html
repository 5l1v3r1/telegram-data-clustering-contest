<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/primaria-capitalei-va-cumpara-energie-termica-si-de-la-alti-furnizori-in-afara-de-elcen-18583543"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-14T11:14:00+00:00"/>
    <meta property="og:title" content="Primăria Capitalei va cumpăra energie termică şi de la alţi furnizori, în afară de ELCEN"/>
    <meta property="og:description" content="Primăria Capitalei va achiziţiona energie termică pentru zonele Pipera – Aviaţiei  şi Colentina – Fundeni de la alţi furnizori în afară de ELCEN, asta pentru că CET-urile Pipera şi Titan nu mai furnizează energie. Un proiect în acest sens a fost votat în şedinţa CGMB de joi."/>
  </head>
  <body>
    <article>
      <h1>Primăria Capitalei va cumpăra energie termică şi de la alţi furnizori, în afară de ELCEN</h1>
      <address><time datetime="2019-11-14T11:14:00+00:00">14 Nov 2019, 11:14</time> by <a rel="author" href="https://www.zf.ro/autor/nicolae-oprea" target="_blank">Nicolae Oprea</a></address>
      <p>Primăria Capitalei va achiziţiona energie termică pentru zonele Pipera – Aviaţiei  şi Colentina – Fundeni de la alţi furnizori în afară de ELCEN, asta pentru că CET-urile Pipera şi Titan nu mai furnizează energie. Un proiect în acest sens a fost votat în şedinţa CGMB de joi.</p>
      <p>„Se aprobă demararea de către RADET Bucureşti a procedurilor necesare în vederea achiziţionării de energie termică în zonele deficitare ale sistemului de alimentare centralizată cu energie termică din Municipiul Bucureşti, repectiv Pipera — Aviaţiei şi Colentina — Fundeni”, se arată în raportul de specialitate al proiectului votat în şedinţa CGMB de joi.</p>
      <p>Alexandrul Burghiu, director RADET, a explicat pentru MEDIAFAX că CET-urile de la care PMB urmează să cumpere energie nu există în prezent, însă se va face o licitaţie pentru construirea unui astfel de sistem.</p>
      <p>„Sistemul de termoficare al RADET este proiectat cu 6 CET-uri mari, însă, în prezent, Pipera şi Titan nu mai furnizează energie. Practic, prin acest proiect, RADET cere acordul Consiliului General al Municipiului Bucureşti pentru demararea procedurilor de achiziţie a energiei termice în zonele respective. Vom face licitaţie, în care noi punem condiţii, adică în cât timp să construiască CET-ul şi de câtă energie avem nevoie. Totodată, noi ne obligăm să cumpărăm de la ei pe o anumită perioadă de timp. Este o soluţie pentru a reface sistemul”, a declarat pentru MEDIAFAX Alexandru Burghiu.</p>
    </article>
  </body>
</html>