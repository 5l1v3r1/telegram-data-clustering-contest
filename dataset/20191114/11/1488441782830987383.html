<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/14/whatsapp-si-aggiorna-beta-volta-lo-aprirete-vi-ricorderete-facebook-foto-681715/"/>
    <meta property="og:site_name" content="AndroidWorld"/>
    <meta property="article:published_time" content="2019-11-14T11:24:03+00:00"/>
    <meta property="og:title" content="WhatsApp si aggiorna in beta: ogni volta che lo aprirete vi ricorderete che è di Facebook (foto)"/>
    <meta property="og:description" content="WhatsApp ha ricevuto un nuovo aggiornamento che investe il suo canale di beta testing per Android, il quale introduce una..."/>
  </head>
  <body>
    <article>
      <h1>WhatsApp si aggiorna in beta: ogni volta che lo aprirete vi ricorderete che è di Facebook (foto)</h1>
      <h2>Iniziano anche a trapelare le prime procedure per attivare il tema scuro.</h2>
      <address><time datetime="2019-11-14T11:24:03+00:00">14 Nov 2019, 11:24</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p><b>WhatsApp</b> ha ricevuto un <b>nuovo aggiornamento</b> che investe il suo canale di <b>beta</b> testing per Android, il quale introduce una novità grafica che verrà riproposta ogni qualvolta che si aprirà l’app.</p>
      <p>Come vedete dagli esempi riportati nella <b>galleria a fine articolo</b>, la nuova beta di WhatsApp integra una <b>nuova descrizione</b> nella cosiddetta <i>Splash Screen</i>, la schermata che viene proposta all’apertura dell’app, riferita alla <b>proprietà di Facebook</b> su WhatsApp. La stessa descrizione è stata apposta anche nella <b>schermata delle impostazioni</b> dell’app.</p>
      <p>Osservando bene alcuni degli esempi in galleria vi accorgerete di una novità che <b>si fa attendere da tempo</b>: l’implementazione globale del <b>tema scuro</b> per WhatsApp. Nelle ultime ore sono trapelate online <a href="https://www.xda-developers.com/whatsapp-dark-mode-force-enable-developer-options/">alcune procedure</a> per <b>forzare</b> l’attivazione del tema scuro nella nota app di messaggistica, in particolare per <a href="https://www.androidworld.it/tag/android-10/">Android 10</a> e per i device Oppo o Realme aggiornati alla ColorOS 6: in poche parole, la procedura indica di <b>abilitare</b> la voce <i><b>Esegui override modalità Buio forzata</b></i> presente all’interno delle <i>Opzioni Sviluppatore</i>, per poi abilitare il tema scuro a livello di sistema.</p>
      <p>Abbiamo provato ad eseguire la procedura ma, avendo l’ultima beta di WhatsApp ed Android 10, <b>non siamo riusciti</b> a vedere il tema scuro della nota app di messaggistica. Fateci sapere <b>se voi ce l’avete fatta</b>.</p>
      <p>L’aggiornamento che abbiamo descritto si riferisce alla <b>versione 2.19.331</b> ed è in fase di distribuzione per coloro che hanno <b>aderito</b> al programma di beta testing. <a href="https://play.google.com/apps/testing/com.whatsapp">Questo è l’indirizzo</a> per iscriversi, mentre qui sotto vi lasciamo il relativo <b>badge</b> di download.</p>
      <p>
        <a href="https://play.google.com/store/apps/details?id=com.whatsapp&amp;hl=it&amp;ah=y4zFTyERqUDwgu4WhZgl5YXIGJ8">Disponibile su Google Play</a>
      </p>
      <p>Fonte: <a href="https://wabetainfo.com/whatsapp-beta-for-android-2-19-331-whats-new/">WABetaInfo</a></p>
    </article>
  </body>
</html>