<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-14T03:00:00+00:00"/>
    <meta property="og:title" content="حماس: هر حمله تل‌آویو را کوبنده‌تر پاسخ می‎‌دهیم"/>
    <meta property="og:description" content="به گزارش مهر، رامین حسین آبادیان: به دنبال دور جدید تجاوز نظامی رژیم صهیونیستی به نوار غزه، گروه های مقاومت مواضع این رژیم در نقاط مختلف اراضی اشغالی را آماج حملات خود قرار داده‌اند. رسانه های عبری زبان تاکنون به زخمی شدن ۲۹ صهیونیست در جریان حملات مقاومت اذعان کرده اند. "/>
  </head>
  <body>
    <article>
      <h1>حماس: هر حمله تل‌آویو را کوبنده‌تر پاسخ می‎‌دهیم</h1>
      <address>
        <time datetime="2019-11-14T03:00:00+00:00">14 Nov 2019, 03:00</time>
      </address>
      <p>سخنگوی جنبش مقاومت اسلامی حماس با بیان اینکه گروه های مقاومت هر حمله تل آویو را کوبنده تر پاسخ می دهند، گفت: صهیونیستها به صورت دسته جمعی از هراس موشک های مقاومت، می گریزند.</p>
      <p>به گزارش مهر، رامین حسین آبادیان: به دنبال دور جدید تجاوز نظامی رژیم صهیونیستی به نوار غزه، گروه های مقاومت مواضع این رژیم در نقاط مختلف اراضی اشغالی را آماج حملات خود قرار داده‌اند. رسانه های عبری زبان تاکنون به زخمی شدن ۲۹ صهیونیست در جریان حملات مقاومت اذعان کرده اند. </p>
      <p>در این گیر و دار اتاق مشترک گروههای مقاومت فلسطین با صدور بیانیه ای اعلام کرد: مقاومت برای دومین روز به واکنش به تجاوز و جنایت اسرائیل ادامه می دهد. مقاومت، مواضع اسرائیلی و شهرک های صهیونیست نشین را در انتقام خون شهیدان و خون ملت فلسطین هدف قرار می دهد. در این بیانیه آمده است: مقاومت  به روند خود در پاسخ به حملات صهیونیستها ادامه خواهد داد و در خونخواهی شهداء، درسی به دشمن صهیونیست خواهد داد که هرگز آنرا فراموش نخواهد کرد.</p>
      <p>اتاق مشترک گروههای مقاومت فلسطین بیان کرد: اسرائیلی ها در پناهگاهها نتایج حماقت مقامات سیاسی و نظامی خود را ببینند. در این بیانیه آمده است: رویارویی نظامی با توافق و هماهنگی در عالی ترین سطح انجام می شود. مقاومت تاکتیک ها و طرحهای منظمی در راستای توافق و تکامل میان جناح های نظامی دارد. به دشمن اجازه یورش به ملت مان یا اینکه قواعد درگیری مورد نظرش را به مقاومت ما تحمیل کند، نخواهیم داد. هرگز به اشغالگران برای بازگشت به سیاست ترورهای بزدلانه تحت هیچ شرایطی اجازه نمی دهیم.</p>
      <p>درخصوص دور جدید جنایت های رژیم صهیونیستی علیه فلسطینیان در نوار غزه خبرنگار مهرگفتگویی را با «عبداللطیف القانوع» سخنگوی جنبش مقاومت اسلامی حماس ترتیب داده است که مشروح آن از نظر می گذرد؛ </p>
      <p>*رژیم صهیونیستی حملات ددمنشانه ای را علیه غزه کلید زده است. به دنبال این حملات تاکنون بیش از ۲۰ فلسطینی شهید و بیش از ۷۰ نفر نیز زخمی شده اند. هدف اصلی و اساسی صهیونیستها از دور جدید تجاوزگری علیه مقاومت را چه می دانید؟ </p>
      <p>درحال حاضر رژیم صهیونیستی با بحران های شدید داخلی از لحاظ سیاسی رو به رو هست. طبیعی است در چنین شرایطی یکی از اهداف اصلی و اساسی صهیونیست ها انتقال این بحران به نوار غزه است تا بدین ترتیب، رهبران و فرماندهان مقاومت، تاوان آن را پرداخت کنند. شهادت «بهاء ابوالعطا» فرمانده شاخه نظامی جنبش جهاد اسلامی نیز با همین هدف صورت گرفت. </p>
      <p>اما در هر صورت، مقاومت فلسطین اجازه تحقق این هدف را به صهیونیست ها نخواهد داد. مقاومت فلسطین اجازه نخواهد داد صهیونیست ها با ریختن خونِ مردم بی گناه، اهداف و مقاصد سیاسی داخلی خود را محقق سازند و بحران های سیاسی خود را سامان دهند. </p>
      <p>*صهیونیستها و رسانه های آن ها اینگونه القاء می کنند که گروه های مقاومت در پاسخگویی به جنایت های آن ها دارای وحدت کلمه نیستند. پاسخ شما به این شبهه افکنی و فرافکنی های دروغین صهیونیستها چیست و سطح هماهنگی گروه های مختلف مقاومت را چطور ارزیابی می کنید؟ </p>
      <p>ما در گروه های مقاومت، همگی در جبهه و خندق واحد هستیم. اتاق عملیات مشترک مقاومت متشکل از شاخه های نظامی تمامی گروه های مقاومت است. درحال حاضر ۱۳ شاخه نظامی وابسته به گروه های مقاومت اسلامی در این اتاق عملیات مشترک نقش آفرینی می کنند. تمامی تصمیم گیری ها و عملیات ها در این اتاق برنامه ریزی و اجراء می شوند. </p>
      <p>بنابراین، ناگفته پیداست که وحدت کلمه ویژه ای میان گروه های مقاومت اسلامی وجود دارد. گروه های مقاومت در اتاق عملیات مشترک به طور دائم  با یکدیگر در تماس هستند و تمامی امور را با هم هماهنگ می کنند. </p>
      <p>واقعیت این است که جنایت علیه «بها ابوالعطاء» و «اکرم العجوری» جنایت علیه تمام مقاومت فلسطین محسوب می شود. ما به این جنایت پاسخ می دهیم. این اتاق عملیات مشترک است که تشخیص می دهد در چه زمانی و چه مکانی چه پاسخی به دشمن بدهد. </p>
      <p>*گروه های مقاومت اسلامی در فلسطین اعلام کرده اند که پاسخ مناسبی به رژیم صهیونیستی خواهند داد. شما به عنوان سخنگوی گروه مقاومت اسلامی حماس پاسخ مقاومت به رژیم صهیونیستی را چطور می بینید؟ </p>
      <p>رژیم صهیونیستی یک رژیم مجرم، قاتل و سفاک است که جنایت کثیفی را علیه «ابوالعطا» و «العجوری» مرتکب شد. مقاومت فلسطین از همان ساعات اولیه ارتکاب این جنایت، حملات موشکی به مواضع صهیونیستها را در دستور کار خود قرار داد. اکنون نیز همچنان این حملات گسترده ادامه دارند و متوقف نشده اند.</p>
      <p>طبق آخرین اخبار و گزارش ها، در حال حاضر ده ها هزار نفر از شهرک نشینان شهرک های صهیونیست نشین در حالتی از ترس و وحشت به سر می برند و جملگی پا به فرار از مناطق محل سکونت خود گذاشته اند. همانطور که پیشتر گفتم، ما در کمین صهیونیستها هستیم و اجازه تحقق اهداف آن ها را نمی دهیم. </p>
      <p>*«بنیامین نتانیاهو» نخست وزیر رژیم صهیونیستی اعلام کرده است که این رژیم به سیاست ترور رهبران مقاومت چه در حماس و چه در جهاد اسلامی ادامه می دهد. به نظر شما آیا این سیاست خبیثانه می تواند تأثیری بر روش مقاومت و شیوه عمل آن در آینده داشته باشد؟ </p>
      <p>رژیم صهیونیستی همواره در طول روند مبارزه با گروه های مقاومت متحمل شکست شده است. یکی از سیاست های این رژیم در قبال مقاومت سیاست ترور بوده که با شکست مواجه شده است. صهیونیستها تاکنون موفق به تغییر قواعد جنگ نشده اند و نتوانستند مقاومت را به زانو درآورند و البته در آینده هم نخواهند توانست. </p>
      <p>مقاومت فلسطین هر حمله تل آویو را کوبنده تر پاسخ می دهد. ما قواعد جنگ را به صهیونیستها تحمیل کرده و می کنیم. اسرائیل حتی با ترور بهاء ابوالعطا هم نتوانست قواعد جنگ را تغییر دهد. </p>
    </article>
  </body>
</html>