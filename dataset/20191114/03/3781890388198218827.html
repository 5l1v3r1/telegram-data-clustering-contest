<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741554"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T03:18:00+00:00"/>
    <meta property="og:title" content="ไฟเขียวอบรมอย่างเข้มรองผอ.สพท.-ศน.ใหม่"/>
    <meta property="og:description" content="'ณัฏฐพล'เห็นชอบ สพฐ.จัดอบรมพัฒนาก่อนบรรจุแต่งตั้ง 304 รอง ผอ.สพท. และ ศึกษานิเทศก์ 813 คน"/>
  </head>
  <body>
    <article>
      <h1>ไฟเขียวอบรมอย่างเข้มรองผอ.สพท.-ศน.ใหม่</h1>
      <address>
        <time datetime="2019-11-14T03:18:00+00:00">14 Nov 2019, 03:18</time>
      </address>
      <p>
        <b>"ณัฏฐพล"เห็นชอบ สพฐ.จัดอบรมพัฒนาก่อนบรรจุแต่งตั้ง 304 รอง ผอ.สพท. และ ศึกษานิเทศก์ 813 คน</b>
      </p>
      <p>วันนี้(14 พ.ย.) ดร.อำนาจ วิชยานุวัติ เลขาธิการคณะกรรมการการศึกษาขั้นพื้นฐาน(กพฐ.) เปิดเผยว่า เมื่อเร็ว ๆ นี้ นายณัฏฐพล ทีปสุวรรณ รมว.ศึกษาธิการ ได้ให้ความเห็นชอบให้ผู้ได้รับการคัดเลือกเพื่อบรรจุและแต่งตั้งให้ดํารงตําแหน่งรองผู้อํานวยการสํานักงานเขตพื้นที่การศึกษา(สพท.) สังกัดสำนักงานคณะกรรมการการศึกษาขั้นพื้นฐาน(สพฐ.)จำนวน 304 ราย และ ศึกษานิเทศก์ 813 ราย เข้ารับการพัฒนาก่อนการบรรจุและแต่งตั้งตามหลักเกณฑ์และวิธีการที่คณะกรรมการข้าราชการครูและบุคลากรทางการศึกษา(ก.ค.ศ.)กําหนด โดยมีเงื่อนไขหลัก คือ  ในการพัฒนาต้องเน้นการสร้างองค์ความรู้เพื่อตอบโจทย์การแก้ปัญหาการทำงานในพื้นที่ ซึ่งจะต้องลงไปสัมผัสในตำแหน่งรองผอ.สพท. และ ศึกษานิเทศก์ ทั้งนี้ สพฐ.ได้มอบหมายให้มหาวิทยาลัยสวนดุสิตเป็นหน่วยงานพัฒนา โดยเน้นการรับความรู้จากผู้บริหารและวิทยากร ในลักษณะ Project Base และ  Problem Base เพื่อสร้างองค์ความรู้ 30% จากนั้นลงพื้นที่เพื่อทำ Project Base และหรือ  Problem Base 60% ส่วนอีก 10% เป็นการสรุปองค์ความรู้และถอดบทเรียน รวมถึงพัฒนาบุคลิกภาพให้เหมาะสมกับแต่ละตำแหน่ง<br/><br/>เลขาธิการ กพฐ.กล่าวต่อไปว่า อย่างไรก็ตามทั้ง 2 ตำแหน่งจะต้องมีการทำข้อตกลงในการเสริมความรู้ 3 เรื่องด้วย คือ 1. การพัฒนาภาษาอังกฤษ ตามกรอบมาตรฐานความสามารถทางภาษาอังกฤษที่เป็นมาตรฐานสากล หรือ Common European Framework of Reference for Languages (CEFR)  2. ทักษะความเข้าใจและใช้เทคโนโลยีดิจิทัล หรือ Digital literacy  จากสถาบันที่ได้รับการรับรองมาตรฐานสากล และ 3. การต่อยอด Project Base และ  Problem Base สู่การพัฒนาในพื้นที่ที่ตนเองได้รับการแต่งตั้งเป็นเวลา 1 ปี<br/><br/>“สพฐ.คาดหวังว่าการพัฒนาดังกล่าวจะเป็นการเสริมสร้างองค์ความรู้และติดดาบให้ รองผอ.สพท.และศึกษานิเทศก์ ได้ลงไปทำงานในพื้นที่โดยมีเป้าหมาย ที่การพัฒนาคุณภาพการศึกษาเป็นสำคัญ ทั้งนี้คาดว่าในส่วนของ รอง ผอ.สพท.น่าจะเริ่มเข้าสู่ระบบการอบรมได้ภายในต้นเดือนธันวาคมนี้ ส่วนศึกษานิเทศก์ สพฐ.จะเร่งดำเนินการโดยเร็วเป็นลำดับต่อไป”ดร.อำนาจกล่าว<br/> </p>
    </article>
  </body>
</html>