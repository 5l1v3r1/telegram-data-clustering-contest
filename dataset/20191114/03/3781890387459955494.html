<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741557"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T03:49:00+00:00"/>
    <meta property="og:title" content="รัฐบาลสหรัฐ &quot;รับรอง&quot; รักษาการผู้นำโบลิเวีย"/>
    <meta property="og:description" content="สหรัฐเป็นประเทศมหาอำนาจแห่งแรก ที่ประกาศ 'ให้การยอมรับ' นางยานีน อาเนซ ในฐานะ 'ผู้นำรักษาการ' ของโบลิเวีย ซึ่งยังคงมีการประท้วงอย่างหนัก หลังการลาออก 'แบบสายฟ้าแลบ' ของอดีตประธานาธิบดีอีโว โมราเลส"/>
  </head>
  <body>
    <article>
      <h1>รัฐบาลสหรัฐ "รับรอง" รักษาการผู้นำโบลิเวีย</h1>
      <address>
        <time datetime="2019-11-14T03:49:00+00:00">14 Nov 2019, 03:49</time>
      </address>
      <p>
        <b>สหรัฐเป็นประเทศมหาอำนาจแห่งแรก ที่ประกาศ "ให้การยอมรับ" นางยานีน อาเนซ ในฐานะ "ผู้นำรักษาการ" ของโบลิเวีย ซึ่งยังคงมีการประท้วงอย่างหนัก หลังการลาออก "แบบสายฟ้าแลบ" ของอดีตประธานาธิบดีอีโว โมราเลส</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 13 พ.ย. ว่ากระทรวงการต่างประเทศสหรัฐเผยแพร่แถลงการณ์เมื่อวันพุธ ว่ารัฐบาลวอชิงตันมีความชื่นชมยินดีเป็นอย่างยิ่ง ต่อการที่นางยานีน อาเนซ ลุกขึ้นปกป้องประชาธิปไตยในโบลิเวีย ด้วยการทำหน้าที่รักษาการประธานาธิบดี นำพาประเทศเปลี่ยนผ่านอำนาจภายใต้รัฐธรรมนูญ และสหรัฐพร้อมทำงานร่วมกับรัฐบาลเฉพาะกาลของโบลิเวีย พร้อมทั้งสนับสนุนการจัดการเลือกตั้งทั่วไปครั้งใหม่ที่เสรี เป็นธรรมและโปร่งใส "โดยเร็วที่สุด" ถือเป็นประเทศใหญ่แห่งแรกที่ออกมา "ให้การรับรอง" รักษาการประธานาธิบดีโบลิเวีย<br/> </p>
      <figure>
        <iframe data-src="https://twitter.com/SecPompeo/status/1194806455574126592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_KfZGmZKwXu110110_533.jpg?v=20191114156?v=2155"/>
      </figure>
      <p><b>นางยานีน อาเนซ จับมือรับการแสดงความยินดีจากพล.อ.เซอร์จิโอ โอเรลลานา เซลเทลลาส ผู้บัญชาการกองทัพโบลิเวีย</b><br/> </p>
      <figure>
        <iframe data-src="https://twitter.com/tictoc/status/1194806050320502784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Reuters/status/1194552985889726465?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ อาเนซ วัย 52 ปี อดีตรองประธานวุฒิสภาโบลิเวียคนที่ 2 ก้าวขึ้นดำรงตำแหน่งรักษาการผู้นำประเทศ เมื่อวันอังคารที่ผ่านมา หลังได้รับการรับรองจากศาลรัฐธรรมนูญ แม้ที่ประชุมรัฐสภาไม่สามารถลงมติเห็นชอบได้ก็ตาม โดยความเคลื่อนไหวเกิดขึ้นหลังการลาออกจากตำแหน่งของนายอีโว โมราเลส เมื่อวันที่ 10 พ.ย. ที่ผ่านมา "ตามคำขอ" ของผู้บัญชาการกองทัพและตำรวจแห่งชาติ จากการที่ผลการเลือกตั้งประธานาธิบดีเมื่อปลายเดือนต.ค. "ไม่โปร่งใส" ตามการตรวจสอบขององค์การนานารัฐอเมริกัน ( โอเอเอส )</p>
      <figure>
        <img src="https://www.dailynews.co.th/admin/upload/20191114/news_NhTYWDJVYY110115_533.jpg?v=20191114156?v=4239"/>
      </figure>
      <p> <br/>อย่างไรก็ตาม เม็กซิโกซึ่งปัจจุบันอยู่ภายใต้การบริหารของรัฐบาลฝ่ายซ้าย เป็นประเทศที่เข้ามามีบทบาทต่อสถานการณ์ในโบลิเวียอย่างรวดเร็ว ด้วยการมอบสถานะผู้ลี้ภัยทางการเมืองให้แก่โมราเลส ซึ่งเป็นนักการเมืองฝ่ายซ้ายที่ครองอำนาจผู้นำประเทศต่อเนื่องกว่า 13 ปี ยาวนานที่สุดในลาตินอเมริกา ขณะที่โมราเลสประณามการขึ้นสู่อำนาจของอาเนซอย่างหนักว่า "ไม่ชอบธรรม" และ "เป็นการรัฐประหารของฝ่ายขวา" พร้อมทั้งยืนยันว่าเขาจะลี้ภัยอยู่ในเม็กซิโก "ไม่นาน" ด้านประธานาธิบดีอันเดรส มานูเอล โลเปซ โอบราดอร์ ผู้นำเม็กซิโก ยังสงวนท่าทีต่อการขึ้นสู่ตำแหน่งรักษาการประธานาธิบดีโบลิเวียของอาเนซ ท่ามกลางการประท้วงที่รุนแรงขึ้นระหว่างฝ่ายสนับสนุนโมราเลสกับฝ่ายต่อต้าน ส่งผลให้มีผู้เสียชีวิตแล้วอย่างน้อย 7 คน.<br/><br/><b>เครดิตภาพ : AP</b></p>
    </article>
  </body>
</html>