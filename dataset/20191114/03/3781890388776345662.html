<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740848"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T03:30:00+00:00"/>
    <meta property="og:title" content="ขีดเส้น15วันสั่งร้านอาหาร ปรับปรุงกลิ่นฉุน'อุดมสุข60'"/>
    <meta property="og:description" content="'กลิ่นไม่พึ่งประสงค์' จากร้านอาหารภายในซอยอุดมสุข 60 ล่าสุด 'เขตบางนา' ออกบันทึกแจ้งให้ 'ผู้ประกอบการ' รับทราบและเร่งปรับปรุงภายใน 15 วัน เพื่อบรรเทาความเดือดร้อนชาวบ้าน"/>
  </head>
  <body>
    <article>
      <h1>ขีดเส้น15วันสั่งร้านอาหาร ปรับปรุงกลิ่นฉุน'อุดมสุข60'</h1>
      <address>
        <time datetime="2019-11-14T03:30:00+00:00">14 Nov 2019, 03:30</time>
      </address>
      <figure>
        <img src="https://www.dailynews.co.th/admin/upload/20191109/news_OiedLLrRFJ204245_533.jpg?v=20191115044"/>
      </figure>
      <p>
        <b>"กลิ่นไม่พึ่งประสงค์" จากร้านอาหารภายในซอยอุดมสุข 60 ล่าสุด "เขตบางนา" ออกบันทึกแจ้งให้ "ผู้ประกอบการ" รับทราบและเร่งปรับปรุงภายใน 15 วัน เพื่อบรรเทาความเดือดร้อนชาวบ้าน</b>
      </p>
      <p>จากกรณีมีผู้ร้องเรียน <b>“กลิ่นไม่พึ่งประสงค์”</b> จากร้านอาหารภายในซอยอุดมสุข 60 สร้างความเดือดร้อน ส่งกลิ่นรุนแรงรบกวนชาวบ้าน บางรายถึงขั้นมีปัญหาระบบทางเดินหายใจ หากได้กลิ่นฉุนเป็นประจำ ซึ่งจากการตรวจสอบพบว่าร้านดังกล่าวได้นำตู้คอนเทนเนอร์มาดัดแปลงเป็นพื้นที่ครัว แต่ไม่ได้การติดตั้งปล่องดูดควันหรือดูดอากาศขึ้นไปด้านบน ทำให้คนในละแวกที่อาศัยอยู่ใกล้ร้านอาหาร พลอยได้รับผลกระทบจากปัญหาเรื่องกลิ่น <br/><br/>ล่าสุด <b>นายณัฐสันต์ จันทเตมีย์ ผู้อำนวยการเขตบางนา </b>ได้ชี้แจงผ่าน <b>"ชุมชนเมือง-เดลินิวส์"</b> ถึงกรณีนี้ว่า ทางเขตได้ลงพื้นที่ตรวจสอบพบว่าร้านอาหารที่ถูกแจ้งตั้งอยู่ที่ถนนเทพรัตน์ แขวงบางนาเหนือ เปิดดำเนินการมาได้ 1 ปีแล้ว ที่ผ่านมาไม่เคยถูกร้องเรียนมาก่อน โดยเป็นร้านอาหารที่มีครัวประกอบปรุงอาหารแบบเปิดเพื่อให้ลูกค้าสามารถชมการประกอบอาหารได้ ลักษณะทำให้เกิดกลิ่นควันจากการประกอบอาหารฟุ้งกระจายไปตามทิศทางลม และอาจก่อให้เกิดกลิ่นรบกวนผู้อยู่อาศัยใกล้เคียงได้ ทางเขตจึงออกบันทึกการตรวจแนะนำของเจ้าพนักงานตามพระราชบัญญัติการสาธารณสุข พ.ศ.2535 ให้เจ้าของร้านปรับปรุงแก้ไข ให้แล้วเสร็จภายใน 15 วัน ซึ่งทางผู้ประกอบการรับทราบและเร่งดำเนินการปรับปรุงแก้ไข   <br/><br/>ทั้งนี้ ตามข้อกฎหมายที่เกี่ยวข้องกับการควบคุมมลภาวะทางกลิ่น เมื่อเจ้าหน้าที่ออกคำสั่งเป็นหนังสือให้บุคคลหรือเจ้าของหรือผู้ครอบครองสถานที่ ซึ่งเป็นต้นเหตุหรือเกี่ยวข้องกับการก่อให้เกิดเหตุรำคาญ ระงับกำจัด ควบคุม และป้องกันเหตุรำคาญ หรือมิให้ใช้ ยินยอมให้บุคคลใด ใช้สถานที่นั้น หากผู้ใดไม่ปฏิบัติตามคำสั่งหรือขัดขวางการปฏิบัติหน้าที่ของเจ้าพนักงานท้องถิ่น ต้องระวางโทษ จำคุกไม่เกิน 1 เดือน หรือปรับไม่เกิน 2,000 บาท หรือทั้งจำทั้งปรับ.<br/><br/><i>ข่าวที่เกี่ยวข้อง...</i><br/><b><a href="https://www.dailynews.co.th/bangkok/737590"><mark>กลิ่น'ร้านอาหาร'รบกวนชีวิต 'อุดมสุข60'ร้องเขตจัดการ!</mark></a></b></p>
    </article>
  </body>
</html>