<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/cekarna-detske-pohotovosti-novomestske-nemocnice-ma-unikatni-vyzdobu-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T03:57:00+00:00"/>
    <meta property="og:title" content="Barevná džungle pro děti. Čekárna novoměstské nemocnice má unikátní výzdobu"/>
    <meta property="og:description" content="/FOTOGALERIE/ Ptáci, motýli, zvířátka, listy i květy pestrých barev – to vše nyní zdobí jednu ze stěn čekárny pohotovosti v dětském oddělení novoměstské nemocnice. Malí pacienti a jejich doprovod od nynějška už nemusí na vyšetření čekat ve strohé místnosti, barevná džungle jim poskytne příjemné rozptýlení, při němž mnozí snad alespoň na chvíli zapomenou na bolest a strach."/>
  </head>
  <body>
    <article>
      <h1>Barevná džungle pro děti. Čekárna novoměstské nemocnice má unikátní výzdobu</h1>
      <address><time datetime="2019-11-14T03:57:00+00:00">14 Nov 2019, 03:57</time> by <a rel="author">Helena Zelená Křížová</a></address>
      <p>„Výzdobu pro dětské pacienty vyrobily a také instalovaly Vlaďka Zemanová a Hana Kramárová ze Žďáru nad Sázavou, zakladatelky společnosti Barevný svět z papíru. Stovky papírových barevných listů, květů, papoušků a motýlů vyráběly pro nemocnici asi měsíc,“ prozradila mluvčí nemocnice Tamara Pecková.</p>
      <figure>
        <img src="https://g.denik.cz/1/48/ctk-pro-pacienty-trpici-dystrofii-je-nadeji-genova-terapie_denik-150-3x2.jpg"/>
      </figure>
      <aside>
        <a href="https://www.denik.cz/zdravi/nevylecitelna-svalova-dystrofie-nadeji-pro-pacienty-je-genova-terapie-20191113.html">Nevyléčitelná svalová dystrofie: Nadějí pro pacienty je genová terapie Přečíst článek ›</a>
      </aside>
      <p>Nápad vyzdobit nemocniční čekárnu vznikl - jak jinak než - při čekání na lékařské ošetření. „Hana Kramárová byla se svou dcerou Natálkou na dětské pohotovosti. Natálka chodí do druhé třídy a místnost, kde s maminkou čekala, se jí vůbec nelíbila. Připadala jí studená a neútulná,“ začala s popisem vzniku unikátního projektu Vlaďka Zemanová.</p>
      <h3>Na řadě jsou další nemocnice</h3>
      <p>„Už když jsme se s dcerou vracely domů, věděla jsem, že zeď v čekárně nezůstane prázdná moc dlouho. Vlaďka souhlasila a paní vrchní dětského oddělení taky. Pustily jsme se do práce a výsledek na sebe nenechal dlouho čekat. Snad se bude dětem líbit, “ doplnila konec příběhu Hana Kramárová.</p>
      <figure>
        <img src="https://g.denik.cz/8/09/nemocnice-rumburk-insolvence_denik-150-3x2.jpg"/>
      </figure>
      <aside>
        <a href="https://www.denik.cz/regiony/rumburk_luzicka_nemocnice_dluhy_miilony.html">Lužická nemocnice v Rumburku má finanční potíže. Dluží skoro 90 milionů korun Přečíst článek ›</a>
      </aside>
      <p>Novoměstská nemocnice už vyzdobenou čekárnu dětské pohotovosti má, v plánu je ale také oživení a zútulnění prostředí dalších dětských nemocničních zařízení. „Oslovili jsme nemocnice v Jihlavě a Havlíčkově Brodě, že bychom jim výzdobu udělaly zdarma, protože chceme veselé děti a rádi pomáháme dobré věci. A domlouváme se i s Fakultní nemocnicí Královské Vinohrady,“ prozradila Vlaďka Zemanová.</p>
    </article>
  </body>
</html>