<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrtransnafta-otrimala-4-2-mln-yevro-kompensaciyi-vid-rf-za-neyakisnu-naftu-329595_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T03:54:00+00:00"/>
    <meta property="og:title" content="&quot;Укртранснафта&quot; отримала 4,2 млн євро компенсації від РФ за неякісну нафту"/>
    <meta property="og:description" content="Однак і ця сума не є остаточною, оскільки Транснефть продовжує резервувати потужності компанії."/>
  </head>
  <body>
    <article>
      <h1>"Укртранснафта" отримала 4,2 млн євро компенсації від РФ за неякісну нафту</h1>
      <h2>Однак і ця сума не є остаточною, оскільки "Транснефть" продовжує резервувати потужності компанії.</h2>
      <address>
        <time datetime="2019-11-14T03:54:00+00:00">14 Nov 2019, 03:54</time>
      </address>
      <p>У період з травня по листопад 2019 року "Укртранснафта" отримала майже 4,2 млн євро від російського ВАТ "Транснефть" у якості <a href="https://dt.ua/ECONOMICS/rosiya-zaplatila-ukrayini-ponad-3-mln-yevro-za-neyakisnu-naftu-323710_.html"><b>компенсації за</b><b><b> неякісну російську нафту, яка</b> опинилася у нафтопроводі компанії</b></a>, повідомляє <a href="https://www.facebook.com/ukrtransnafta/">прес-служба</a> "Укртранснафти".</p>
      <p>"З травня по листопад 2019 АТ "Укртранснафта" отримало 4,168 млн євро від ВАТ "Транснефть" за резервування потужностей української нафтотранспортної системи через потрапляння до неї нафти із підвищеним вмістом хлорорганічних сполук", – сказано у повідомленні.</p>
      <p>Однак і ця сума не є остаточною, оскільки "Транснефть" продовжує резервувати потужності "Укртранснафти" під власні потреби. Розмір компенсаційних платежів визначається у рамках діючих договірних відносин і залежить від залишку обсягів неякісної російської нафти в українському нафтопроводі станом на перше число кожного місяця.</p>
      <p>Нагадаємо, що 22 квітня на білоруському "Мозирському нафтопереробному заводі" <b><a href="https://dt.ua/ECONOMICS/u-bilorusi-polamavsya-npz-cherez-rosiyskoyi-nafti-nizkoyi-yakosti-309334_.html">сталася поломка через неякісну російську нафту</a></b> з підвищеним вмістом хлоридів. У той же день білоруський концерн <b><a href="https://dt.ua/ECONOMICS/bilorus-skorotila-tranzit-nafti-z-rosiyi-309271_.html">"Белнефтехім" тимчасово обмежив</a> </b>експортні поставки нафтопродуктів з Росії в інші країни. 25 квітня<b> <a href="https://dt.ua/WORLD/polscha-vidmovilasya-priymati-neyakisnu-rosiysku-naftu-309608_.html">Польща зупинила транзит неякісної російської нафти</a></b> по ділянці нафтопроводу "Дружба" через ризик виникнення серйозної промислової аварії. 26 квітня аналогічне <b><a href="https://dt.ua/UKRAINE/ukrayina-pripinila-tranzit-rosiyskoyi-nafti-cherez-naftoprovid-druzhba-309764_.html">рішення прийняла Україна</a>.</b></p>
      <p>27 квітня радник президента компанії "Транснафта" Ігор Дьомін заявив про те, що <b><a href="https://dt.ua/WORLD/u-rosiyi-zayavili-pro-navmisne-zabrudnennya-nafti-u-naftoprovodi-druzhba-309844_.html">нафта нібито "була забруднена навмисне"</a></b>, російські правоохоронці відкрили кримінальне провадження. Проте непомітно "влити" в трубопровід на перегоні "Унеча-Мозир" кілька цистерн хлоридів неможливо.</p>
      <p>Детальніше щодо "брудної" російської нафти читайте в статті Сергія Куюна "<b><a href="https://dt.ua/energy_market/zipsovana-druzhba-310903_.html">Зіпсована "Дружба"</a> </b>у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tL3VrcnRyYW5zbmFmdGEv">Укртранснафта / Facebook</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>