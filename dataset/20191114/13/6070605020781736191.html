<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/teatre-Principal-reobrira-cultural-empresarial_0_2343965734.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T13:49:16+00:00"/>
    <meta property="og:title" content="El Teatre Principal reobrirà com un centre cultural i empresarial"/>
    <meta property="og:description" content="Un grup d'empresaris acorda amb el Grup Balañá la cessió d'ús de la superfície de l'espai"/>
  </head>
  <body>
    <article>
      <h1>El Teatre Principal reobrirà com un centre cultural i empresarial</h1>
      <h2>Un grup d'empresaris acorda amb el Grup Balañá la cessió d'ús de la superfície de l'espai</h2>
      <address>
        <time datetime="2019-11-14T13:49:16+00:00">14 Nov 2019, 13:49</time>
      </address>
      <p>El Teatre Principal, el més antic de Barcelona, tornarà a obrir les seves portes aviat. <a href="https://www.lavanguardia.com/local/barcelona/20191114/471588181685/teatro-principal-barcelona-rambla-centro-cultural.html">Segons avança avui <i>La Vanguardia</i></a> i ha confirmat l'ARA, un grup inversor encapçalat per l'empresari José María Trénor (propietari de la cadena d'hotels Praktik) ha firmat un acord amb el Grup Balañá per a la cessió d'ús de la superfície del teatre durant 50 anys. L'objectiu d'aquest acord és omplir l'equipament, ubicat al capdavall de la Rambla, amb una programació cultural els 365 dies de l'any i convertir-lo en un punt de trobada entre empreses, marques, cultura, innovació i esports. </p>
      <p>Els promotors de la iniciativa volen pactar amb l'Ajuntament de Barcelona la forma i els usos del projecte. De moment, el consistori ha valorat "molt positivament" el contingut de la proposta. "És un dels equipaments culturals estratègics de les Rambles", diu l'Ajuntament. Pel que fa al contingut específic del projecte, el consistori assegura que en farà "un seguiment exhaustiu" per garantir "que es compleixin tots els requisits".   </p>
      <p>El propòsit és que el Principal tingui activitats culturals permanents, amb un gran protagonisme de la música i les arts escèniques. També volen incloure actes relacionats amb l'empresa i la innovació i una zona específica per a l'exhibició i la pràctica esportiva. Per tirar-ho endavant, l'edifici necessitarà una remodelació que s'iniciarà quan s'hagi pactat el projecte arquitectònic i d'usos amb l'Ajuntament. El disseny del projecte anirà a càrrec de l'equip d'arquitectes de Londres AL_A en col·laboració amb l'arquitecte i exregidor de l'Ajuntament de Barcelona Daniel Mòdol i el taller d'arquitectura d'Enric Batlle. </p>
      <h3>Un teatre que s'ha incendiat cinc vegades</h3>
      <p>Fundat al tombant del segle XVI  com un corral de comèdies amb el nom de Teatre de la Santa Creu, el Principal ha patit cinc incendis i cinc reconstruccions, a més d'una reforma el 1992. El Principal ja va viure un procés de reobertura l'octubre del 2013, quan va tornar a aixecar el teló després de set anys tancat. <a href="https://www.ara.cat/premium/cultura/Toni-Alba-anys-volia-parar_0_1006099449.html">Toni Albà havia de dirigir-lo</a>, però poc després va marxar del projecte davant els incompliments de les promeses dels empresaris que l'impulsaven, agrupats sota la companyia Principal Project (amb Àlex Gual i Xavier Balaguer com a socis). </p>
      <p>El teatre va funcionar pocs mesos. Un any després de la seva reobertura, la policia<a href="https://www.ara.cat/societat/llibertat-responsable-Teatre-Principal-prostitucio_0_1219078345.html"> va detenir el responsable del Principal</a>, Carlos Caballero, en una operació policial contra la prostitució. Caballero va quedar en llibertat després d'abonar una fiança. El Principal va seguir funcionant com a teatre i com a discoteca algunes nits, tot i que no tenia llicència municipal per oferir els serveis d'un club nocturn. L'octubre del 2015, l'Ajuntament<a href="https://www.ara.cat/societat/Barcelona-planta-soroll-locals-permis_0_1454854730.html"> va tancar la discoteca del Principal</a>, que va quedar pràcticament sense activitat fins ara.      </p>
    </article>
  </body>
</html>