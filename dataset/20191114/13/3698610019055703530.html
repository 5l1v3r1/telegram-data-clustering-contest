<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T13:56:00+00:00"/>
    <meta property="og:title" content="Депутатка &quot;Слуги народу&quot; звинуватила ОП та ГПУ в тиску на неї та її родину"/>
    <meta property="og:description" content="Зазначимо, що чоловіка Скороход, якого за її версією незаконно затримали, пов'язують з російським підприємцем."/>
  </head>
  <body>
    <article>
      <h1>Депутатка "Слуги народу" звинуватила ОП та ГПУ в тиску на неї та її родину</h1>
      <h2>Зазначимо, що чоловіка Скороход, якого за її версією незаконно затримали, пов'язують з російським підприємцем.</h2>
      <address>
        <time datetime="2019-11-14T13:56:00+00:00">14 Nov 2019, 13:56</time>
      </address>
      <p>Народна депутатка фракції "Слуга народу" Анна Скороход <b><a href="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html">заявила про тиск </a></b>на неї та родину, нібито через те, що вона голосує не так, як вказують у фракції. У свою чергу голова "Слуги народу" Давід Арахамія звинуватив Скороход у пропонуванні хабара.</p>
      <p>За словами Скороход, після того, як вона проголосувала проти відкриття земельного ринку та відстоювала у Раді держвласність ГТС, її чоловіка затримали за дорученням одного із заступників голови Офісу президента та заступника генпрокурора Віталія Каська.</p>
      <p>"Рішення про затримання було незаконним. Підставою став запит Росії за 2017 рік", - заявила  Скороход із трибуни парламенту.</p>
      <p>Вона звернулася до президента Володимира Зеленського, Держбюро розслідувань та інших правоохоронних органів "з проханням зупинити свавілля, яке ви робите".</p>
      <p>У свою чергу Давід Арахамія звинуватив Скороход у пропонуванні хабара народним депутатам.</p>
      <p>"Пані Скороход неодноразово зверталася до народних депутатів та пропонувала їм грошову матеріальну допомогу – це факт", - заявив Арахамія після виступу депутатки.</p>
      <p>Зазначимо, що за даними ЗМІ, чоловіком Скороход є Олексій Алякін, якого пов'язують із російським підприємцем Павлом Фуксом. Також Алякін володів російським банком "Пушкіно", але в 2013 році оголосив себе банкротом. У 2015 році один із судів Москви дозволив його заочний арешт в рамках звинувачення в організації  розкрадання коштів банку "Пушкіно" в особливо великих розмірах. Мова йде про суму близько 10 мільярдів російських рублів, що в доларовому еквіваленті складає близько 500 мільйонів.</p>
      <p>Українські правоохоронці затримували Алякіна за запитом Росії, але потім відпустили. В Україні він володіє будівельною компанією "Прогрес Буд", яка зареєстрована в Борисполі Київської області. У цій компанії Анна Скороход працювала заступницею директора.</p>
      <p>Напередодні <b><a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html">Верховна Рада України прийняла в першому </a></b>читанні законопроект №2178-10 "Про внесення змін до деяких законодавчих актів України щодо обігу земель сільськогосподарського призначення", яким передбачається відкриття ринку землі в жовтні 2020 року та можливість її продажу іноземцям у 2023 році. За документ проголосували 240 народних депутатів. Зокрема у "Слузі народу" за проект закону віддали свої голоси 227 парламентарів, проти – було троє.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>