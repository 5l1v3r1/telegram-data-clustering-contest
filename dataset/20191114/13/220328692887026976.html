<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/otkrikha-taynite-na-superstoletnitsite-406701.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T13:08:26+00:00"/>
    <meta property="og:title" content="Откриха тайните на суперстолетниците"/>
    <meta property="og:description" content="Японски учени разкриха защо има хора над 110 години"/>
  </head>
  <body>
    <article>
      <h1>Откриха тайните на суперстолетниците</h1>
      <address><time datetime="2019-11-14T13:08:26+00:00">14 Nov 2019, 13:08</time> by <a rel="author">Пламен Вълков</a></address>
      <p>Учени от института Рикен в Япония установиха защо суперстолетниците - хората на 110 и повече години, доживяват до толкова дълбока старост, съобщава в. "Мирър".</p>
      <p>Откритието им може да доведе да разработване на терапии, които ще увеличат броя на суперстолетниците. "Ако открием връзка между имунната система, стареенето и дълголетието, това може да допринесе за увеличаване продължителостта на живата", заяви ръководителят на изследването Косуке Хашимото.</p>
      <p>С напредването на възрастта рискът от рак и други животозастрашаващи болести се увеличава в резултат на намаляването на имунните Т-клетки. Те унищожават микроби и вируси и са в изобилие у суперстолетниците.</p>
      <p>
        <b>
          <a href="https://nova.bg/news/view/2019/10/25/266640/%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8-%D1%81%D1%82%D0%BE%D0%BB%D0%B5%D1%82%D0%BD%D0%B8%D0%BA-%D0%B4%D1%8A%D0%BB%D0%B6%D0%B0%D0%BB-%D0%B4%D1%8A%D0%BB%D0%B3%D0%BE%D0%BB%D0%B5%D1%82%D0%B8%D0%B5%D1%82%D0%BE-%D1%81%D0%B8-%D0%BD%D0%B0-%D1%83%D0%B8%D1%81%D0%BA%D0%B8%D1%82%D0%BE/">Британски столетник дължал дълголетието си на уискито</a>
        </b>
      </p>
      <p>В рамките на единствено по рода си изследване Хашимото и колегите му фокусирали вниманието си върху хиляди имунни клетки във взетата от 7 суперстолетници кръв. Тези кръвни проби били сравнени с други, взети от петима случайно подбрани участници на 50-80-годишна възраст. "Получените резултати навеждат на мисълта, че имунната система на суперстолетниците може да предостави защита срещу вирусни инфекции и развитие на тумори, осигурявайки изключително дълголетие - отбеляза Хашимото. - Това обяснява защо в повечето случаи суперстолетниците прекарват по-голямата част от живота си в добро здраве."</p>
      <p>
        <b>
          <a href="https://nova.bg/news/view/2019/08/23/260670/%D1%83%D1%87%D0%B5%D0%BD%D0%B8-%D1%83%D1%81%D1%82%D0%B0%D0%BD%D0%BE%D0%B2%D0%B8%D1%85%D0%B0-%D0%BA%D0%BB%D1%8E%D1%87%D0%BE%D0%B2%D0%B8-%D0%BF%D1%80%D0%B8%D0%B7%D0%BD%D0%B0%D1%86%D0%B8-%D0%BE%D0%BF%D1%80%D0%B5%D0%B4%D0%B5%D0%BB%D1%8F%D1%89%D0%B8-%D0%B4%D0%B0%D0%BB%D0%B8-%D1%87%D0%BE%D0%B2%D0%B5%D0%BA-%D1%89%D0%B5-%D0%B6%D0%B8%D0%B2%D0%B5%D0%B5-%D0%B4%D1%8A%D0%BB%D0%B3%D0%BE/">Учени установиха ключови признаци, определящи дали човек ще живее дълго</a>
        </b>
      </p>
      <p>Било установено, че особен вид Т-клетки, известни като CD4+, са 4-5 пъти повече у суперстолетниците, отколкото у по-младите от тях участници. Не е ясно защо и как това удължава живота. Откритието може да доведе до разработване на хапче, което е еликсир на младостта. "Съставът на Т-клетките се променя с напредването на възрастта - поясни Хашимото. - Макар имунните клетки у суперстолетниците да не са подробно изследвани, имунната им система несъмнено е съхранила способността си да се бори с инфекциите и рака."</p>
      <p>Канадски учени увериха, че броят на суперстолетниците ще се увеличи, тъй като се повишава средната продължителност на живота. Като анализирали продължителността на живота на дълголетници в САЩ, Великобритания, Франция и Япония от 1968 г., специалистите не открили доказателства за лимит. Според тях, ако изобщо съществува максимална продължителност на живота, предстои тя да бъде идентифицирана.</p>
    </article>
  </body>
</html>