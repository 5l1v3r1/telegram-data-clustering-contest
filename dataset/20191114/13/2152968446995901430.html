<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/14/mvr-zadyrja-61-godishen-myj-ubil-mlada-jena-v-iambol.429620"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T13:25:00+00:00"/>
    <meta property="og:title" content="МВР задържа 61-годишен мъж, убил млада жена в Ямбол"/>
    <meta property="og:description" content="Тяло на 35-годишна е открито в дома й със следи от насилие | Dnes.bg"/>
  </head>
  <body>
    <article>
      <h1>МВР задържа 61-годишен мъж, убил млада жена в Ямбол</h1>
      <h2>Тяло на 35-годишна е открито в дома й със следи от насилие</h2>
      <address><time datetime="2019-11-14T13:25:00+00:00">14 Nov 2019, 13:25</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Полицаи от Ямбол са задържали 61-годишен мъж за убийство на млада жена, съобщиха от МВР.</p>
      <p>Разследването е започнало в нощта срещу 11 ноември след постъпил сигнал в полицията, че в къща в областния град е намерено тяло на 35-годишна жена със следи от насилие.</p>
      <p>На адреса са изпратени криминалисти и Бърза помощ. Сформиран е разследващ екип за изясняване на всички факти и обстоятелства около случая.</p>
      <p>На местопроизшествието са извършени процесуално-следствени действия, образувано е досъдебно производство. Предприети са оперативно-издирвателни действия за разкриване на извършителя.</p>
      <p>В резултат на извършената за кратко време голям обем работа е установена съпричастността към деянието на 61-годишен мъж от града. Той е задържан с полицейска мярка за срок до 24 часа.</p>
      <p>На 11 ноември в хода на досъдебното производство мъжът е привлечен в качеството му на обвиняем за извършено престъпление по НК и с прокурорско постановление е задържан за срок от 72 часа. Процесуално-следствените действия продължават под ръководството на Окръжна прокуратура - Ямбол.</p>
    </article>
  </body>
</html>