<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/guanya-Premio-Cervantes_0_2343965732.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T13:07:22+00:00"/>
    <meta property="og:title" content="Joan Margarit guanya el premi Cervantes"/>
    <meta property="og:description" content="El jurat destaca la transcendència de la seva poesia i la lucidesa del llenguatge innovador"/>
  </head>
  <body>
    <article>
      <h1>Joan Margarit guanya el premi Cervantes</h1>
      <h2>El jurat destaca la transcendència de la seva poesia i la lucidesa del llenguatge innovador</h2>
      <address>
        <time datetime="2019-11-14T13:07:22+00:00">14 Nov 2019, 13:07</time>
      </address>
      <p>El poeta de llarg recorregut Joan Margarit (Sanaüja, 1938) ha estat el mereixedor del premi Cervantes d'enguany. El ministre de Cultura en funcions, José Guirao, ho ha anunciat aquest migdia. Li han concedit el premi "per la seva obra poètica de fonda transcendència i lúcid llenguatge sempre innovador” i que “ha enriquit tant la llengua espanyola como la llengua catalana”, ha exposat el ministre. "El premi ha recaigut en un grandíssim poeta en llengua espanyola i catalana i que era mereixedor del premi, com altres anteriors i els que vindran", ha dit José Guirao, en anunciar la decisió del jurat d'un premi que està dotat amb 125.000 euros. Al maig passat va guanyar el premi <a href="https://llegim.ara.cat/actualitat/Margarit-Reina-Sofia-Poesia-Iberoamericana_0_2229377230.html">Reina Sofía de poesia iberoamericana</a>. </p>
      <p>
        <a href="https://www.ara.cat/suplements/diumenge/poema-mes-dificil-que-morir-se_0_2127387251.html">Entrevista amb Joan Margarit</a>
      </p>
      <p>L'any passat la guanyadora del Cervantes va ser l'escriptora uruguaiana <a href="https://llegim.ara.cat/actualitat/guanya-premi-Cervantes_0_2125587567.html"> Ida Vitale</a>. Amb Margarit, ja són cinc els autors catalans que han guanyat el prestigiós guardó: Juan Marsé (2008), Ana María Matute (2010), Juan Goytisolo (2014) i Eduardo Mendoza (2016). Ara bé, Margarit és l'únic dels premiats catalans que ha desenvolupat la seva carrera literària en llengua catalana.</p>
      <p>D'altra banda, Joan Margarit va anunciar que donava part del seu llegat a l'<a href="https://llegim.ara.cat/actualitat/Joan-Margarit-llegat-llengues-Cervantes_0_2338566144.html"> Institut Cervantes</a>.  La caixa de Margarit serà la número 1019 i conté poemes que no s'han publicat. La caixa s’obrirà l’11 de maig del 2038, quan es compleixin 100 anys del naixement del poeta.</p>
      <p>Premiat en nombroses ocasions -Nacional de Poesia, Rosalía de Castro i Jaume Fuster...-, Margarit ha publicat diversos poemaris, entre els quals <i> Joana </i>(2002), <i> Càlcul d'estructures</i> (2005) i <i> Casa de Misericòrdia</i> (2007). La poesia sempre l'ha acompanyat: “He treballat per escriure. Sempre he escrit en els bars del costat de l'obra”, va afirmar en una entrevista.</p>
    </article>
  </body>
</html>