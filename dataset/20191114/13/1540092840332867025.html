<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/epixeiriseis/story/197359/allages-sta-attica-mpainoyn-sto-sxima-efoplistes-thesmikoi-ependytes"/>
    <meta property="og:site_name" content="CNN.gr"/>
    <meta property="article:published_time" content="2019-11-14T13:38:06+00:00"/>
    <meta property="og:title" content="Αλλαγές στα Attica: Μπαίνουν στο σχήμα εφοπλιστές &amp; θεσμικοί επενδυτές"/>
    <meta property="og:description" content="Αλλαγές στα πολυκαταστήματα Attica , καθώς όπως έγινε γνωστό στο μετοχικό κεφάλαιό τους εντάσσονται νέοι επενδυτές. Πιο συγκεκριμένα, στην εταιρεία συμμετοχών..."/>
  </head>
  <body>
    <article>
      <h1>Αλλαγές στα Attica: Μπαίνουν στο σχήμα εφοπλιστές &amp; θεσμικοί επενδυτές</h1>
      <h2>Αλλαγές στα πολυκαταστήματα Attica, καθώς όπως έγινε γνωστό στο μετοχικό κεφάλαιό τους εντάσσονται νέοι επενδυτές. Πιο συγκεκριμένα, στην εταιρεία συμμετοχών των Κ. Λαμπρόπουλου, Κ. Τσουβελεκάκη και Α. Σγουμπόπουλου, εντάσσονται μέσα από το επενδυτικό όχημα που διαχειρίζεται η Virtus International Partners, καταξιωμένοι επιχειρηματικοί όμιλοι, όπως ο Όμιλος Λασκαρίδη, το Κοινωφελές Ίδρυμα Αλέξανδρος Σ. Ωνάσης, ο Γιάννης Σαραντίτης, ο Όμιλος Τσάκου και θεσμικά χαρτοφυλάκια.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:38 , 14 November 2019 - 15:55</p>
      <p>«Η <b>νέα σύνθεση</b> του μετοχικού σχήματος θα καταστήσει δυνατή τη δημιουργία και την αξιοποίηση συνεργειών με όσους από τους επενδυτές έχουν σχετικές δραστηριότητες στον χώρο του τουρισμού, αλλά και τη μεταφορά τεχνογνωσίας από μία ομάδα οργανισμών και ανθρώπων που έχουν να επιδείξουν σημαντικές επιτυχίες στον επιχειρηματικό στίβο» αναφέρει η ανακοίνωση, και συμπληρώνει:</p>
      <blockquote>«Ενισχυμένο πλέον, το νέο σχήμα θα είναι σε θέση να αναπτύξει τους νέους στρατηγικούς στόχους του ομίλου, με κυριότερους: (α) την επέκτασή του σε δραστηριότητες όπως το χονδρικό και λιανικό εμπόριο ρούχων, αξεσουάρ και καλλυντικών, (β) τη δημιουργία νέων καταστημάτων, βάσει και των αναγκών του καταναλωτικού κοινού, σε πρωτοποριακές αναπτύξεις όπως αυτή του Ελληνικού και (γ) την περαιτέρω ενίσχυση της θέσης του υφιστάμενου πολυκαταστήματος στο City Link ως ενός premium προορισμού αγορών, μέσα από την επέκτασή του σε νέο χώρο 4.000 τ.μ. Ταυτόχρονα, χάρη στο νέο σχήμα, τα πολυκαταστήματα attica θα ανταποκριθούν ακόμη καλύτερα στον μετασχηματισμό της αγοράς και στις σύγχρονες επιταγές αυτής, με άμεση και βασική προτεραιότητά τους την ανάπτυξη του ηλεκτρονικού εμπορίου».</blockquote>
      <h3>Ολόκληρη η ανακοίνωση:</h3>
      <p>Με την παρουσία και νέων ισχυρών επενδυτών διευρύνεται το μετοχικό σχήμα που μεταξύ άλλων ελέγχει τα πολυκαταστήματα attica, έχοντας ως στόχο την περαιτέρω γεωγραφική ανάπτυξη του δικτύου αλλά και την επέκταση του σχήματος σε περισσότερες δραστηριότητες πέραν της διαχείρισης πολυκαταστημάτων.</p>
      <p>Με τα πολυκαταστήματα attica να έχουν διαγράψει μία σχεδόν δεκαπενταετή επιτυχημένη πορεία στον κλάδο του λιανικού εμπορίου, στην εταιρεία συμμετοχών των Κ. Λαμπρόπουλου, Κ. Τσουβελεκάκη και Α. Σγουμπόπουλου, εντάσσονται μέσα από το επενδυτικό όχημα που διαχειρίζεται η Virtus International Partners, καταξιωμένοι επιχειρηματικοί όμιλοι, όπως ο Όμιλος Λασκαρίδη, το Κοινωφελές Ίδρυμα Αλέξανδρος Σ. Ωνάσης, ο Γιάννης Σαραντίτης, ο Όμιλος Τσάκου και θεσμικά χαρτοφυλάκια. Η νέα σύνθεση του μετοχικού σχήματος θα καταστήσει δυνατή τη δημιουργία και την αξιοποίηση συνεργειών με όσους από τους επενδυτές έχουν σχετικές δραστηριότητες στον χώρο του τουρισμού, αλλά και τη μεταφορά τεχνογνωσίας από μία ομάδα οργανισμών και ανθρώπων που έχουν να επιδείξουν σημαντικές επιτυχίες στον επιχειρηματικό στίβο.</p>
      <p>Ενισχυμένο πλέον, το νέο σχήμα θα είναι σε θέση να αναπτύξει τους νέους στρατηγικούς στόχους του ομίλου, με κυριότερους: (α) την επέκτασή του σε δραστηριότητες όπως το χονδρικό και λιανικό εμπόριο ρούχων, αξεσουάρ και καλλυντικών, (β) τη δημιουργία νέων καταστημάτων, βάσει και των αναγκών του καταναλωτικού κοινού, σε πρωτοποριακές αναπτύξεις όπως αυτή του Ελληνικού και (γ) την περαιτέρω ενίσχυση της θέσης του υφιστάμενου πολυκαταστήματος στο City Link ως ενός premium προορισμού αγορών, μέσα από την επέκτασή του σε νέο χώρο 4.000 τ.μ.</p>
      <p>Ταυτόχρονα, χάρη στο νέο σχήμα, τα πολυκαταστήματα attica θα ανταποκριθούν ακόμη καλύτερα στον μετασχηματισμό της αγοράς και στις σύγχρονες επιταγές αυτής, με άμεση και βασική προτεραιότητά τους την ανάπτυξη του ηλεκτρονικού εμπορίου. Για την εξυπηρέτηση των παραπάνω στόχων, το νέο μετοχικό σχήμα θα εξετάσει, όπου απαιτείται, τη σύναψη διεθνών συνεργασιών που θα δημιουργήσουν συνθήκες συγκριτικών πλεονεκτημάτων ιδιαίτερα στις αγορές υψηλών απαιτήσεων (up scale) τόσο στους υφιστάμενους, όσο και σε μελλοντικούς χώρους και τομείς λειτουργίας.</p>
      <p>Η Virtus International Partners του Λ. Παπακωνσταντίνου, που διαχειρίζεται επίσης το Virtus South European Fund και έχει κάνει την πρώτη επένδυση στην εταιρεία ASTIR Vitogiannis Α.Ε., δημιούργησε και διαχειρίζεται το νέο επενδυτικό όχημα και θα έχει την ευθύνη να συμβάλει στη δημιουργία υπεραξίας μέσα από συγκεκριμένες ενέργειες ανάπτυξης τόσο σε τοπικό, όσο και σε διεθνές επίπεδο. Σύμβουλοι στην ολοκλήρωση της διαδικασίας ήταν οι PwC και Reed Smith, μαζί με τις δικηγορικές εταιρείες Potamitis Vekris και Σουριαδάκις - Τσιμπρής.</p>
      <p>Ο σημερινός κύκλος εργασιών της εταιρείας συμμετοχών και των συγγενών επιχειρήσεων των attica ξεπερνά τα 200 εκατ. ευρώ, ενώ το ανθρώπινο δυναμικό που απασχολούν ανέρχεται σε περισσότερους από 2.000 εργαζομένους. Τόσο η εταιρεία συμμετοχών όσο και οι συγγενείς επιχειρήσεις των attica διοικούνται από επαγγελματικό management, που λειτουργεί στα πρότυπα των διεθνών ομίλων έχοντας συμβάλει καθοριστικά στην επίτευξη των επιχειρηματικών στόχων και την υλοποίηση των αντίστοιχων σχεδίων.</p>
      <p>Σχολιάζοντας τη διεύρυνση του μετοχικού σχήματος των attica, ο κ. Λάμπρος Παπακωνσταντίνου, Chief Investment Officer, Virtus International Partners LP, ανέφερε:</p>
      <blockquote>«Είμαστε ιδιαίτερα χαρούμενοι για τη συμμετοχή μας στη μετοχική ομάδα που, μεταξύ άλλων, ελέγχει τα πολυκαταστήματα attica, γιατί αποτελεί χαρακτηριστικό δείγμα των εταιρειών στις οποίες θέλουμε να επενδύσουμε. Τα attica είναι μία πολύ εύρωστη εταιρεία, με ηγετική θέση στον κλάδο της, εξαιρετικά οικονομικά στοιχεία και ικανό και επιτυχημένο management. Με το βλέμμα προς το μέλλον, τα attica έχουν ένα management που ενδιαφέρεται να είναι σε θέση οδηγού και την επόμενη μέρα, μετόχους που θέλουν να συμμετέχουν μαζί μας στα επόμενα βήματα του επενδυτικού σχήματος και ξεκάθαρη στρατηγική και όραμα για την επόμενη πενταετία. Αξιοποιώντας την τεχνογνωσία που έχει αναπτυχθεί από τη λειτουργία των πολυκαταστημάτων, θα εστιάσουν περαιτέρω σε δραστηριότητες στο εμπόριο ρούχων, αξεσουάρ και καλλυντικών και στη δημιουργία νέων concept σε πρωτοποριακές αναπτύξεις όπως αυτή του Ελληνικού. Η συμμετοχή μας αυτή αποτελεί τη δεύτερη ολοκληρωμένη επένδυση της Virtus International Partners στην Ελλάδα που ανακάμπτει σταδιακά. Πιστεύουμε στις δυνατότητες και τις προοπτικές της χώρας, είμαστε παρόντες και θα συνεχίσουμε να αναζητούμε και νέες, καλές επενδυτικές ευκαιρίες».</blockquote>
      <p>Από την πλευρά του, ο κ. Ηλίας Κούκουτσας, Πρόεδρος &amp; Διευθύνων Σύμβουλος, ΑΤΤΙΚΑ ΠΟΛΥΚΑΤΑΣΤΗΜΑΤΑ, και μέλος ΔΣ της μητρικής εταιρείας, προσέθεσε:</p>
      <blockquote>«Η συμφωνία για την προσθήκη καταξιωμένων επιχειρηματιών και οργανισμών στο μετοχικό μας σχήμα σηματοδοτεί μία σημαντική ημέρα για τη διοικητική μας ομάδα. Με απόλυτη δέσμευση στις αναπτυξιακές προσπάθειες τόσο στη διαχείριση πολυκαταστημάτων όσο και σε νέους τομείς εμπορικής δραστηριοποίησης, αισθανόμαστε έτοιμοι να ανταποκριθούμε στην εμπιστοσύνη τους όσο και σε αυτή των συνεργατών, προμηθευτών και πελατών που χρόνια τώρα έχουν αγκαλιάσει όλες τις επιχειρηματικές μας πρωτοβουλίες. Βασιζόμενοι στους ανθρώπους μας, καλωσορίζουμε τα νέα μέλη του μετοχικού σχήματος και είμαστε αισιόδοξοι ότι τα κοινά μας σχέδια σε αυτό το ευρύτερο πλαίσιο συνεργασίας θα στεφθούν με επιτυχία».</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/epixeiriseis/story/197100/oi-epta-allages-sti-forologia-poy-veltionoyn-to-klima-gia-tis-epixeiriseis">Οι επτά αλλαγές στη φορολογία που βελτιώνουν το κλίμα για τις επιχειρήσεις</a>
        </li>
        <li>
          <a href="https://www.cnn.gr/oikonomia/story/197021/synexizontai-oi-reystopoiiseis-sta-ellinika-omologa-kleidonoyn-kerdi-oi-ependytes">Συνεχίζονται οι ρευστοποιήσεις στα ελληνικά ομόλογα - Κλειδώνουν κέρδη οι επενδυτές</a>
        </li>
        <li>
          <a href="https://www.cnn.gr/oikonomia/story/196750/me-xrysi-viza-kai-forologika-diavatiria-kyniga-toys-ependytes-i-ellada">Με χρυσή βίζα και φορολογικά διαβατήρια κυνηγά τους επενδυτές η Ελλάδα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82226/attica">ATTICA</a>
        </li>
        <li>
          <a href="https://www.cnn.gr/eidhseis/tag/16961/ependytes">ΕΠΕΝΔΥΤΕΣ</a>
        </li>
        <li>
          <a href="https://www.cnn.gr/eidhseis/tag/303/epixeiriseis">ΕΠΙΧΕΙΡΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197394/snapshot/01_KARAVEL.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197416/snapshot/2756582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197396/snapshot/2754706.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197393/snapshot/2716023.jpg"/>
      </figure>
    </article>
  </body>
</html>