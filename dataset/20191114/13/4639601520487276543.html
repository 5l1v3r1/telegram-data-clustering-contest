<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/finance/plakiotakis-tha-proxorisei-i-ependysi-620-ek-eyro-tis-cosco/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T13:14:50+00:00"/>
    <meta property="og:title" content="Πλακιωτάκης: Θα προχωρήσει η επένδυση 620 εκ. ευρώ της Cosco"/>
    <meta property="og:description" content="Ο υπουργός είπε ότι υπάρχει τεράστιο επενδυτικό ενδιαφέρον από την κινεζική πλευρά στις υποδομές, την ενέργεια και τον τουρισμό, ενώ προσέθεσε ότι ο πρόεδρος της Cosco επανέλαβε την πρόθεση τού παγκόσμιου ναυτιλιακού ομίλου να προχωρήσει σε επενδύσεις στο λιμάνι του Πειραιά"/>
  </head>
  <body>
    <article>
      <h1>Πλακιωτάκης: Θα προχωρήσει η επένδυση 620 εκ. ευρώ της Cosco</h1>
      <h2>Ο υπουργός είπε ότι υπάρχει τεράστιο επενδυτικό ενδιαφέρον από την κινεζική πλευρά στις υποδομές, την ενέργεια και τον τουρισμό, ενώ προσέθεσε ότι ο πρόεδρος της Cosco επανέλαβε την πρόθεση τού παγκόσμιου ναυτιλιακού ομίλου να προχωρήσει σε επενδύσεις στο λιμάνι του Πειραιά</h2>
      <address><time datetime="2019-11-14T13:14:50+00:00">14 Nov 2019, 13:14</time> by <a rel="author">ΤοΒΗΜΑ Team</a></address>
      <p>«Η πρόσφατη επίσκεψη του Προέδρου της Κίνας στο λιμάνι του Πειραιά, πιστοποιεί την πραγματική σημασία που δίνει η κινεζική πλευρά στην ανάπτυξη και περαιτέρω βελτίωση των υποδομών στο λιμάνι» τόνισε σήμερα σε συνέντευξη Τύπου, ο υπουργός Ναυτιλία και Νησιωτικής Πολιτικής Γιάννης Πλακιωτάκης, αναφερόμενος στην πρόσφατη επίσκεψή του στη Σανγκάη και στις επαφές που είχε με τον πρόεδρο της Cosco σε Κίνα και Ελλάδα.</p>
      <p>Ο υπουργός είπε ότι υπάρχει τεράστιο επενδυτικό ενδιαφέρον από την κινεζική πλευρά στις υποδομές, την ενέργεια και τον τουρισμό, ενώ προσέθεσε ότι ο πρόεδρος της Cosco επανέλαβε την πρόθεση τού παγκόσμιου ναυτιλιακού ομίλου να προχωρήσει σε επενδύσεις στο λιμάνι του Πειραιά, προκειμένου το container terminal να αποκτήσει την ικανότητα διακίνησης 10 εκατ. TEUS το χρόνο, με όραμα να γίνει o Πειραιάς ένα από τα πρώτα λιμάνια στην Ευρώπη.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Αναφερόμενος στο master plan του ΟΛΠ που έχει εγκριθεί, είπε ότι η υλοποίηση των επενδύσεων 620 εκατ. ευρώ της Cosco μπορεί να προχωρήσει, ενώ αναφορικά με τα δύο έργα που αφορούν την κατασκευή του προβλήτα 4 και της επέκταση του car terminal τόνισε ότι θα πρέπει πρώτα να υπάρξει μία βάση συνεννόησης με τις τοπικές κοινωνίες. «Γνωρίζετε πολύ καλά ότι οποιαδήποτε επένδυση είτε μικρή είτε μεγάλη θα πρέπει να έχει την αποδοχή της τοπικής κοινωνίας» ανέφερε χαρακτηριστικά.</p>
      <p>Ο κ. Πλακιωτάκης επισήμανε ότι ήδη δύο κινεζικές τράπεζες -η μία εκ των οποίων μάλιστα συμμετέχει σε μία επένδυση με φωτοβολταϊκά στη Σητεία, προϋπολογισμού 300 εκατ. ευρώ- θα ανοίξουν γραφεία αντιπροσώπευσης στην Ελλάδα, προσθέτοντας ότι υπάρχει έντονο ενδιαφέρον και από μία τρίτη κινεζική τράπεζα που εξειδικεύεται στη δανειοδότηση ναυτιλιακών επιχειρήσεων και δραστηριοτήτων αλλά και στον τομέα των υποδομών.</p>
      <p>Συμπλήρωσε εξάλλου ότι πέρα από το μνημόνιο συνεργασίας που υπεγράφη μεταξύ του υπουργείου Ναυτιλίας και της Cosco, υπεγράφησαν από την ελληνική κυβέρνηση άλλες 15 συμφωνίες που κινούνται στην κατεύθυνση συγκεκριμένων επενδυτικών πρωτοβουλιών και περαιτέρω εμβάθυνσης των σχέσεων μεταξύ των δύο χωρών.</p>
      <p>Αναφορικά με την αξιοποίηση των 10 μεγαλύτερων λιμανιών της χώρας (Πάτρα, Ηγουμενίτσα, Ηράκλειο, Καβάλα, Βόλος, Ελευσίνα, Λαύριο, Ραφήνα, Κέρκυρα, Αλεξανδρούπολη) ο υπουργός δήλωσε ότι υπήρξε μία πρώτη επαφή με το ΤΑΙΠΕΔ και έχει ζητήσει να του παρουσιαστούν όλα τα πιθανά μοντέλα αξιοποίησης.</p>
      <p>Τόνισε ότι αυτό θα γίνει μέσα στο Νοέμβριο και μέσα στο 2020 θα υπάρξουν εξελίξεις στον τομέα αυτό.</p>
      <p>«Έχουμε μία κυβέρνηση η οποία στην πράξη πλέον αποδεικνύει ότι θέλει και επιθυμεί τις επενδύσεις. Καταφέραμε μέσα σε τρείς μήνες και εγκρίναμε το αναθεωρημένο επενδυτικό σχέδιο για το λιμάνι του Πειραιά που υπό άλλες συνθήκες θα χρειαζότανε κάποια χρόνια» ανέφερε ο υπουργός Ναυτιλίας προσθέτοντας ότι «αυτό δείχνει αξιοπιστία και ό,τι λέμε προεκλογικά το κάνουμε πράξη μετεκλογικά».</p>
      <p>Τέλος για τις άγονες γραμμές στην ακτοπλοΐα είπε ότι αύριο Παρασκευή 15 Νοεμβρίου θα υπάρξει μία συνολική εικόνα για τα αποτελέσματα του διαγωνισμού, ενώ είπε ότι αρχές Δεκεμβρίου θα προκηρυχθούν και νέες δρομολογιακές γραμμές.</p>
      <p>Τέλος, ανακοίνωσε ότι μέχρι τις 15 Δεκεμβρίου θα είναι έτοιμο ένα νομοσχέδιο και θα τεθεί προς διαβούλευση, το οποίο θα περιλαμβάνει καινοτόμες και μεταρρυθμιστικές προτάσεις που θα καλύπτουν ένα ευρύ φάσμα δραστηριοτήτων του υπουργείου Ναυτιλίας σε λιμάνια, ακτοπλοΐα και Λιμενικό Σώμα.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>