<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-praze-pristi-rok-znovu-zahraje-kapela-kiss/1821029?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T13:36:00+00:00"/>
    <meta property="og:title" content="V Praze příští rok znovu zahraje kapela Kiss"/>
    <meta property="og:description" content="Praha - Do Prahy se příští rok znovu vrátí americká rocková legenda Kiss. Vystoupí 1. července v O2 areně. ČTK to dnes za agenturu Live Nations sdělil Petr Novák. Kapela oznámila, že v roce 2020 prodlouží své závěrečné turné pojmenované End of the Road (Konec cesty)."/>
  </head>
  <body>
    <article>
      <h1>V Praze příští rok znovu zahraje kapela Kiss</h1>
      <address><time datetime="2019-11-14T13:36:00+00:00">14 Nov 2019, 13:36</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Do Prahy se příští rok znovu vrátí americká rocková legenda Kiss. Vystoupí 1. července v O2 areně. ČTK to dnes za agenturu Live Nations sdělil Petr Novák. Kapela oznámila, že v roce 2020 prodlouží své závěrečné turné pojmenované End of the Road (Konec cesty).</p>
      <p>Kiss jsou jednou z nejznámějších a nejvlivnějších rockových kapel všech dob. Skupina vydala 44 alb a prodala po celém světě více než 100 milionů desek. Kariéra kapely je poznamenána rekordně navštěvovanými koncertními šňůrami po celém světě.</p>
      <p>"Všechno, co jsme vybudovali, a všechno, co jsme si za poslední čtyři desetiletí podmanili, by se nikdy nestalo bez milionů lidí po celém světě, kteří v těch letech naplnili kluby, arény a stadiony. Toto turné bude závěrečná oslava pro ty, kteří nás viděli a poslední šance pro ty, kteří ne," cituje Novák kapelu.</p>
      <p>Kapela Kiss je označována za legendu světového glam rocku. V České republice, kde mají mnoho oddaných fanoušků, se Kiss představili už několikrát. I v pražské O2 areně byli několikrát, v roce 2014 na ně dorazilo 15.000 diváků. Letos v červnu vystoupením kapely na fotbalovém stadionu v pražském Edenu vyvrcholil druhý ročník hudební akce nazvané Prague Rocks. Podle pořadatelů jí aplaudovalo přibližně 25.000 diváků.</p>
    </article>
  </body>
</html>