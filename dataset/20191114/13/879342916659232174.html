<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/14/infografika/suspilstvo/rynok-zemli-komu-mozhna-bude-kupuvaty-zemlyu-ta-yakyx-umov"/>
    <meta property="og:site_name" content="Слово і Діло"/>
    <meta property="article:published_time" content="2019-11-14T13:17:00+00:00"/>
    <meta property="og:title" content="Ринок землі: кому можна буде купувати землю та за яких умов"/>
    <meta property="og:description" content="Ухвалений у першому читанні законопроект про ринок землі передбачає досить вільні квоти, прописує умови розстрочки на купівлю землі та визначає, які с/г землі не будуть продаватися."/>
  </head>
  <body>
    <article>
      <h1>Ринок землі: кому можна буде купувати землю та за яких умов</h1>
      <address>
        <time datetime="2019-11-14T13:17:00+00:00">14 Nov 2019, 13:17</time>
      </address>
      <p>
        <b>Верховна рада ухвалила в першому читанні законопроект про ринок землі, запропонований партією «Слуга народу». <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy">«За» проголосували 240 депутатів, серед яких 227 голосів були від «слуг».</a> В Раді зареєстровано ще 10 альтернативних законопроектів, але на голосування винесли документ N2178-10. «Слово і Діло» досліджувало, що передбачає законопроект.</b>
      </p>
      <p>До парламенту <a href="http://w1.c1.rada.gov.ua/pls/zweb2/webproc4_1?pf3511=67059">законопроект</a> «Про внесення змін до деяких законодавчих актів України щодо обігу земель с/г призначення» був поданий 10 жовтня і трохи більше як за місяць його вже попередньо погодили, щоправда під опір опозиції, блокування трибуни та мітинги (як за, так і проти відкриття ринку землі) під стінами Ради.</p>
      <figure>
        <img src="http://media.slovoidilo.ua/media/infographics/10/99002/99002-1_uk_origin.png"/>
      </figure>
      <p>За два дні до голосування президент <a href="https://www.slovoidilo.ua/2019/11/11/novyna/polityka/zelenskyj-poyasnyv-yak-vyrishuvatymut-pytannya-prodazhu-zemli-inozemcyam">Зеленський пояснив у відеозверненні, що між першим і другим читанням до законопроекту про обіг земель с/г призначення будуть внесені правки,</a> згідно з якими право продавати і купувати землю матимуть тільки українські громадяни й українські компанії, засновані винятково громадянами України.</p>
      <p>Також глава держави пояснив, що іноземці та компанії, які мають іноземців серед засновників, «отримають право купувати землю лише в разі, якщо на це буде дано згоду народу на всеукраїнському референдумі».</p>
      <p>У законопроекті, що попередньо погодила Рада, передбачено скасувати мораторій на продаж земель с/г призначення всіх форм власності.</p>
      <p>Володіти землею мають право громадяни України, територіальні громади, держава, юридичні особи (створені за законами України), а також іноземці та особи без громадянства у випадку спадкування за законом. Зеленський говорив саме про правки стосовно іноземців, які є кінцевими беніфіціарами в українських юридичних фірмах.</p>
      <p>Щодо кількості землі, якою може володіти одна особа, то законопроект пропонує такі квоти: в межах ОТГ не більше 35%, в межах області (або АР Крим) не більше 8%, в межах України не більше 0,5% с/г земель.</p>
      <p>Орендарі матимуть переважне право на купівлю земельної ділянки, яку орендують. Викупити с/г землі у власність можна буде з розстрочкою платежу до 5 років за ціною, яка дорівнює нормативній грошовій оцінці таких земель, без проведення земельних торгів.</p>
      <p>Розстрочкою зможуть скористатися громадяни, які мають право: постійного користування, довічного успадкованого володіння, оренди (отримане шляхом переоформлення права постійного користування).</p>
      <p>Заборонено володіти с/г землями до 1 січня 2024 року: юридичним особам, власниками чи кінцевими бенефіціаріями є іноземці, особам без громадянства, юридичним особам, які створені за законами інших країн, іноземним державам.</p>
      <p>Не можна буде викупити с/г землі державної та комунальної власності, приватної власності, які призначені для ведення товарного с/г виробництва, виділеними в натурі (на місцевості) власникам земельних часток (паїв) для ведення особистого селянського господарства.</p>
      <p>Раніше «Слово і Діло» досліджувало <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky">вартість гектара землі в країнах Європи та Північної Америки.</a></p>
      <p>Також ми розбирались з юристом, <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam">чи потрібно обов’язково проводити референдум щодо продажу землі та наскільки це відповідає Конституції.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/13/pogljad/polityka/pirrova-peremoha-pokazalo-holosuvannya-rynok-zemli-choho-chekaty-dali"/>
        <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy"/>
        <a href="https://www.slovoidilo.ua/2019/11/11/novyna/suspilstvo/rynok-zemli-yuryst-poyasnyv-proponuye-zelenskyj-zminyty-zakonoproekti-pro-prodazh-zemli"/>
      </related>
    </article>
  </body>
</html>