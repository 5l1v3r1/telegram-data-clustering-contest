<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/innovations/avariyni-dviguni-korablya-spacex-crew-dragon-uspishno-proyshli-viprobuvannya-50053533.html"/>
    <meta property="og:site_name" content="НВ"/>
    <meta property="article:published_time" content="2019-11-14T13:37:00+00:00"/>
    <meta property="og:title" content="Працює. Аварійні двигуни корабля SpaceX Crew Dragon успішно пройшли випробування"/>
    <meta property="og:description" content="Компанія SpaceX запустила двигуни на своєму новому пасажирському космічному кораблі, Crew Dragon, під час наземних випробувань на мисі Канаверал."/>
  </head>
  <body>
    <article>
      <h1>Працює. Аварійні двигуни корабля SpaceX Crew Dragon успішно пройшли випробування</h1>
      <h2>Компанія SpaceX запустила двигуни на своєму новому пасажирському космічному кораблі, Crew Dragon, під час наземних випробувань на мисі Канаверал.</h2>
      <address><time datetime="2019-11-14T13:37:00+00:00">14 Nov 2019, 13:37</time> by <a rel="author">Антон Ходоренко</a></address>
      <p>Це важливий крок до випробувального польоту нового транспортного засобу в майбутні місяці, <a href="https://www.theverge.com/2019/11/13/20936328/spacex-static-fire-crew-dragon-safety-superdraco">зазначили</a> в SpaceX.</p>
      <p>Двигуни, які SpaceX пропалювала на тестах, є частиною системи аварійного скидання Crew Dragon — найважливішої частини космічного корабля, яка активується, якщо під час запуску трапиться катастрофа. Під час випробувань двигуни відпрацювали заданий час.</p>
      <p>Crew Dragon призначений для польоту в космос на одній з ракет SpaceX Falcon 9, але якщо з якоїсь причини ця ракета вийде з ладу в повітрі, аварійні двигуни, вбудовані в корпус космічного корабля, загоряться і дозволять капсулі приземлитися, використовуючи свої власні парашути.</p>
      <p>Ці механізми аварійного скидання, відомі як SuperDracos, нещодавно стали джерелом занепокоєння для SpaceX. У квітні випробувальна капсула Crew Dragon вибухнула після того, як кілька разів пропалювала двигуни під час рутинних випробувань. SpaceX негайно сформував команду, щоб з’ясувати, що сталося. Через місяці розслідування з’ясувалося, що через негерметичний клапан частина палива з двигунів перейшла в іншу систему, що викликало ланцюгову реакцію, яка зруйнувала капсулу.</p>
      <p>Після нового випробування дослідження SpaceX щодо аварії тепер закрито, і компанія може рухатися далі. Тепер фахівці SpaceX і NASA проаналізують дані зі всіх датчиків і приймуть рішення про те, наскільки успішно пройшов тест.</p>
      <p>Якщо тест буде визнаний успішним, в грудні цей же корабель використовує систему для випробувань в польоті, після чого, ймовірно, Crew Dragon буде допущений до першого польоту з астронавтами на борту.</p>
      <p>Раніше <b>НВ</b> повідомляло, що <a href="https://techno.nv.ua/ukr/innovations/spacex-planuye-vidpravitsya-na-misyac-do-2022-50050786.html">президент SpaceX Гвінн Шотвелл розповіла про цілі компанії по запуску величезної ракети Starship</a>, яку вона розробляє. Перший політ на Місяць з вантажем повинен відбутися протягом найближчих трьох років</p>
      <p>«Ми хочемо, щоб Starship вийшов на орбіту наступного року, і ми хочемо посадити його на Місяць до 2022 року з вантажем і з людьми незабаром після цього», — сказала Шотвелл на конференції інвесторів.</p>
      <hr/>
    </article>
  </body>
</html>