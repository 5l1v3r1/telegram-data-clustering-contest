<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547321.html/%D8%AA%D9%88%D8%A7%D9%81%D9%82-%D9%88%D8%B2%D8%A7%D8%B1%D8%AA-%DA%A9%D8%B4%D9%88%D8%B1-%D9%88-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:56:00+00:00"/>
    <meta property="og:title" content="توافق وزارت کشور و شورای نگهبان برای برگزاری الکترونیکی انتخابات"/>
    <meta property="og:description" content="عبدالرضا رحمانی فضلی گفت: جهت برگزاری انتخابات الکترونیکی با شورای نگهبان به توافق رسیده‌ایم اما شورای نگهبان باید نرم افزاری و مسائل فنی ما را در جلسات کارشناسی بررسی کنند."/>
  </head>
  <body>
    <article>
      <h1>توافق وزارت کشور و شورای نگهبان برای برگزاری الکترونیکی انتخابات</h1>
      <h2>وزیر کشور در مشهد خبر داد؛</h2>
      <address>
        <time datetime="2019-11-14T13:56:00+00:00">14 Nov 2019, 13:56</time>
      </address>
      <p>عبدالرضا رحمانی فضلی گفت: جهت برگزاری انتخابات الکترونیکی با شورای نگهبان به توافق رسیده‌ایم اما شورای نگهبان باید نرم افزاری و مسائل فنی ما را در جلسات کارشناسی بررسی کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ عبدالرضا رحمانی فضلی پیش از ظهر امروز در حاشیه نشست هیئت‌های نظارت بر انتخابات که در تالار قدس حرم مطهر برگزاری شد، در جمع خبرنگاران اظهار کرد: در حال حاضر 45 الی 50 فرماندار داریم که سرپرست هستند و نمی‌شود به سرپرست در ایام انتخابات حکم داد و باید تعیین تکلیف شود.</p>
      <p>وزیر کشور افزود: اگر جایی تشخیص دهیم که جا به جایی آنها بنا به دلایلی به صلاح است جزو وظایف است که باید این امر انجام شود اما مهم است از این جابه جایی‌ها برداشت غلط نشود.</p>
      <p>وی با بیان اینکه در حین انجام انتخابات هیأت‌های نظارت را داریم، بیان کرد: هر دستگاه اجرایی اعم از دولت یا غیر دولت در انتخابات دخالت کردند هیأت‌های نظارت باید گزارش دهند و با آنها برخورد می‌شود.</p>
      <p>رحمانی فضلی متذکر شد: ما به عنوان وزارت کشور بازرسی در صحت اجرای انتخابات را به عهده داریم و اگر دستگاهی وارد شود و دخالت کند برخورد می‌کنیم.</p>
      <p>وزیر کشور با بیان اینکه هیأت‌های نظارت در تمامی شهرستان‌ها وجود دارد، عنوان کرد: درباره انتخابات الکترونیکی با شورای نگهبان به توافق رسیده‌ایم بحث احراز هویت‌ها را نیز با قوت انجام می‌دهیم.</p>
      <p>وی ادامه داد: در بحث اخذ و شمارش شوراها در دوره‌های قبل انتخابات الکترونیک را بدون اشکال برگزار کردیم، شورای نگهبان باید نرم افزاری و مسائل فنی ما را در جلسات کارشناسی بررسی کنند و لازم است تایید شورای نگهبان را برای اجرا داشته باشیم.</p>
      <p>رحمانی فضلی در خصوص برگزاری انتخابات کاملا الکترونیکی در دیگر شهرهای کشور تصریح کرد: امیدوارم به توافق دو جانبه برسیم، ما به این کار اطمینان داریم امیدواریم به توافق برسیم زیرا برای کشور ما بد است که نتوانیم در انتخابات مهمی مانند انتخابات شوراها به نتیجه برسیم و بخشی را به صورت الکترونیکی انجام دهیم.</p>
      <p>وزیر کشور با بیان اینکه جهت برگزاری انتخابات الکترونیکی با شورای نگهبان به توافق رسیده‌ایم ادامه داد: تلاش کردیم رضایت دوستان را در حوزه‌های کارشناسی جلب کنیم و صحبت‌ها ادامه دارد.</p>
      <p>انتهای پیام/</p>
    </article>
  </body>
</html>