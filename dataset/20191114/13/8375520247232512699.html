<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zuhvala-grabizhnicya-u-stolichniy-shkoli-zirvala-z-uchenici-zolotiy-lancyuzhok--639866.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T13:50:07+00:00"/>
    <meta property="og:title" content="Зухвала грабіжниця у столичній школі зірвала з учениці золотий ланцюжок"/>
    <meta property="og:description" content="Жінка зайшла у приміщення навчального закладу та зірвала з шиї учениці золотий ланцюжок, а після втекла"/>
  </head>
  <body>
    <article>
      <h1>Зухвала грабіжниця у столичній школі зірвала з учениці золотий ланцюжок</h1>
      <address>
        <time datetime="2019-11-14T13:50:07+00:00">14 Nov 2019, 13:50</time>
      </address>
      <h4>Жінка зайшла у приміщення навчального закладу та зірвала з шиї учениці золотий ланцюжок, а після втекла</h4>
      <p>У Києві поліція затримала раніше судиму зловмисницю, яка в одній зі столичних шкіл пограбувала школярку.</p>
      <p>Про це <a href="https://kyiv.npu.gov.ua/news/grabizh/u-kijevi-policziya-zatrimala-ranishe-sudimu-zlovmisniczyu-yaka-pograbuvala-shkolyarku/">повідомляє</a> пресслужба поліції Києва.</p>
      <p>До поліції надійшло повідомлення про грабіж у школі на вулиці Гната Юри. На місце події негайно виїхала слідчо-оперативна група територіального управління поліції та співробітники ювенальної превенції.</p>
      <p>Переглянувши записи з камер відеоспостереження, поліцейські встановили причетну до злочину 35-річну киянку, раніше судиму за крадіжки та шахрайства, і затримали її.</p>
      <p>«Ми з’ясували, що зловмисниця зайшла до приміщення школи, підійшла ззаду до 6-річної дівчинки та зірвала з її шиї золотий ланцюжок, а після скоєного втекла. Правопорушницю затримали у порядку статті 208 Кримінального процесуального кодексу України», - розповіла старший інспектор сектору ювенальної превенції Святошинського управління поліції Оксана Пономаренко.</p>
      <p>За даним фактом слідчим відділом Святошинського управління поліції розпочато кримінальне провадження за ч. 2 ст. 186 (Грабіж) Кримінального кодексу України. Вирішується питання про оголошення фігурантці підозри. Запобіжний захід їй обере суд. Підозрюваній загрожує до шести років позбавлення волі.</p>
      <related>
        <a href="https://glavcom.ua/kyiv/news/na-kijivshchini-policiya-zatrimala-molodika-yakiy-obkradav-dachi-foto-639662.html"/>
        <a href="https://glavcom.ua/kyiv/news/pid-kijevom-nevidomi-pograbuvali-budinok-advokata-yakiy-zaraz-u-bigah--639378.html"/>
        <a href="https://glavcom.ua/kyiv/news/troje-inozemciv-obikrali-magazin-na-maydani-nezalezhnosti-638655.html"/>
      </related>
    </article>
  </body>
</html>