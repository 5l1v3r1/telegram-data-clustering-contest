<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/14/7103049/"/>
    <meta property="og:site_name" content="Європейська правда"/>
    <meta property="article:published_time" content="2019-11-14T13:36:39+00:00"/>
    <meta property="og:title" content="Посадовці РФ і сепаратисти &quot;ДНР&quot; мали щоденні контакти перед збиттям MH17 - слідство"/>
    <meta property="og:description" content="Об’єднана слідча група (JIT), яка займається розслідуванням збиття малайзійського боїнга MH17 у небі над Донбасом, заявляє, що вплив Російської Федерації поширювався на адміністративні, фінансові та військові питання так званої “ДНР”."/>
  </head>
  <body>
    <article>
      <h1>Посадовці РФ і сепаратисти "ДНР" мали щоденні контакти перед збиттям MH17 - слідство</h1>
      <address>
        <time datetime="2019-11-14T13:36:39+00:00">14 Nov 2019, 13:36</time>
      </address>
      <p>Об'єднана слідча група (JIT), яка займається розслідуванням збиття малайзійського "Боїнга" MH17 у небі над Донбасом, заявляє, що вплив РФ поширювався на адміністративні, фінансові та військові питання так званої "ДНР", а контактні особи з РФ щоденно зв'язувались із донбаськими сепаратистами перед збиттям літака.</p>
      <p>Як пише "Європейська правда", такі висновки JIT оприлюднила у зверненні до свідків, які можуть поділитися інформацією про осіб, які контролювали керівництво "ДНР" в Донецьку і віддали наказ про розгортання ЗРК "БУК". Звернення опубліковане трьома мовами на <a href="https://www.politie.nl/">сайті</a> поліції Нідерландів.</p>
      <p>"Ступінь російського впливу відіграє роль при розслідуванні інших осіб, причетних до краху авіалайнера рейсу MH17. Саме тому сьогодні JIT публікує нове звернення до свідків", - заявила слідча група.</p>
      <p>JIT стверджує, що інтенсивність контактів між сторонами посилилася в першій половині липня 2014 року. Члени керівництва "ДНР" та їхні контактні особи в Російській Федерації зідзвонювалися майже щодня. Вони спілкувалися з лідерами в Москві, біля кордону з Україною і в Криму.</p>
      <p>Зв'язок відбувався переважно через безпечні телефони, надані російською службою безпеки.</p>
      <p>"Ознаки тісних зв'язків між російськими урядовцями та лідерами "ДНР" піднімають питання про можливу участь чиновників у розгортанні ЗРК "БУК", з якого 17 липня 2014 року було збито авіалайнер рейсу MH17", - заявила слідча група.</p>
      <p>JIT провела бесіди з декількома свідками, які були членами "ДНР" влітку 2014 року. Ці свідки заявили, що ключові фігури збройного угруповання отримували вказівки з Російської Федерації.</p>
      <p>Їхні показання підтверджуються телефонними розмовами, які були записані в той самий час. Наприклад, розмовою, в якій брав участь Олександр Бородай, одна з тих самих ключових фігур. У своїй розмові 3 липня 2014 року Бородай, як випливає, підтверджує, що він виконує вказівки з російської сторони.</p>
      <p>"Ну, у вас далекосяжні плани, а у мене - ні. Я виконую накази і захищаю інтереси виключно однієї держави, Російської Федерації. Ось, власне, і все", - цитує слідча група уривок розмови Бородая з неназваним співрозмовником.</p>
      <p>В іншій розмові на початку липня 2014 року член "ДНР" повідомляє місцевому командиру, що "прибудуть люди з повноваженнями від Шойгу". За словами члена "ДНР", ці люди "викидають нах.й місцевих польових командирів з підрозділів", а "москвичі" візьмуть командування.</p>
      <p>Кілька колишніх бойовиків повідомили JIT, що російська служба безпеки ФСБ і служба військової розвідки ГРУ були залучені в повсякденне управління "ДНР". Один зі свідків заявив, що лідери "ДНР" регулярно їздили до Москви, щоби проконсультуватися зі своїми контактними особами в ФСБ і ГРУ.</p>
      <p>Нагадаємо, міжнародна слідча група 19 червня <b><a href="https://www.eurointegration.com.ua/news/2019/06/19/7097509/">назвала імена перших чотирьох підозрюваних</a></b> в причетності до збиття літака. Це Сергій Дубинський (позивний "Хмурий"), Ігор Гіркін (позивний "Стрелок"), Олег Пулатов (позивний "Гюрза"), Леонід Харченко (позивний "Кріт").</p>
      <p>JIT – це міжнародна Спільна слідча група з розслідування катастрофи МН17 у складі Нідерландів, Австралії, Бельгії, Малайзії і України. Вона була створена більш ніж за місяць після того, як літак "Малайзійських авіаліній" було збито в небі над Донбасом у липні 2014 року. Усі 298 осіб на борту загинули.</p>
      <related>
        <a href="https://www.eurointegration.com.ua/news/2019/10/18/7102003/"/>
        <a href="https://www.eurointegration.com.ua/news/2019/10/10/7101748/"/>
      </related>
    </article>
  </body>
</html>