<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639980/%D8%AD%D9%85%D8%A7%DB%8C%D8%AA-%D8%B1%D8%A6%DB%8C%D8%B3-%D8%B4%D9%88%D8%B1%D8%A7%DB%8C-%D8%A7%D8%B1%D9%88%D9%BE%D8%A7-%D8%A7%D8%B2-%D8%B1%D9%82%D8%A8%D8%A7%DB%8C-%D8%AC%D8%A7%D9%86%D8%B3%D9%88%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T13:55:00+00:00"/>
    <meta property="og:title" content="حمایت رئیس شورای اروپا از رقبای جانسون در انتخابات انگلیس"/>
    <meta property="og:description" content="ریاست شورای اروپا با اعلام حمایت صریح از چهره‌های ضد برگزیت در انتخابات ماه آینده انگلیس گفت، خروج از اتحادیه اروپا، پایانی برای امپراتوری..."/>
  </head>
  <body>
    <article>
      <h1>
        <a href="https://www.bultannews.com/fa/news/639980/%D8%AD%D9%85%D8%A7%DB%8C%D8%AA-%D8%B1%D8%A6%DB%8C%D8%B3-%D8%B4%D9%88%D8%B1%D8%A7%DB%8C-%D8%A7%D8%B1%D9%88%D9%BE%D8%A7-%D8%A7%D8%B2-%D8%B1%D9%82%D8%A8%D8%A7%DB%8C-%D8%AC%D8%A7%D9%86%D8%B3%D9%88%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%86%DA%AF%D9%84%DB%8C%D8%B3">حمایت رئیس شورای اروپا از رقبای جانسون در انتخابات انگلیس</a>
      </h1>
      <h2>ریاست شورای اروپا با اعلام حمایت صریح از چهره‌های ضد برگزیت در انتخابات ماه آینده انگلیس گفت، خروج از اتحادیه اروپا، پایانی برای امپراتوری...</h2>
      <address><time datetime="2019-11-14T13:55:00+00:00">14 Nov 2019, 13:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «دونالد تاسک» رئیس شورای اروپا امروز (پنجشنبه) از رقبای انتخاباتی «بوریس جانسون» نخست وزیر انگلیس در انتخابات سراسری اعلام حمایت کرد.</p>
      <p>به نوشته روزنامه «گاردین»، تاسک که به‌زودی دوره ریاستش بر شورای اروپا به اتمام می‌رسد، خطاب به مخالفان برگزیت گفت امیدشان را از دست ندهند. وی همچنین افزود از این‌که در نهایت نظرش را آزادانه بیان می‌کند احساس خوبی دارد.</p>
      <p>تاسک توضیح داد که به «جان برکاو» رئیس مستعفی مجلس عوام انگلیس، به‌خاطر جان تازه بخشیدن به آزادی بیان حسادت می‌کند. برکاو هفته گذشته صراحتاً پس از کناره‌گیری از سمت خود اعلام کرد خروج از اتحادیه اروپا خسارت‌بار‌ترین شرایط پس از جنگ جهانی دوم را برای انگلیس رقم می‌زند.</p>
      <p>تاسک در این خصوص گفت: «می‌خواهم چیزهایی به شما بگویم که تا چند ماه پیش می‌ترسیدم اگر آن‌ها را بیان کنم به‌خاطر صداقت زیاد اخراج شوم. انتخابات انگلیس ماه آینده برگزار می‌شود. آیا هنوز می‌توان اوضاع را برگرداند؟ از زمانی که مردم فکر کردند اوضاع غیرقابل برگشت شده است، هانا آرنت نیز همین گمان را برد. پس تنها کلماتی که امروز به ذهنم می‌رسد فقط این است: نا امید نشوید. در این مسابقه، ما از وقت تلف شده گذشته‌ایم و وارد وقت اضافه شده‌ایم، شاید حتی به ضربات پنالتی برسیم».</p>
      <p>تاسک افزود: «مکرراً از حامیان برگزیت شنیده‌ام که می‌خواهند از اتحادیه اروپا خارج شوند تا بریتانیا را دوباره قدرتمند کنند و باروشان این است که این کشور در تنهایی خود می‌تواند [کشوری] بزرگ باشد. اما واقعیت درست عکس این است».</p>
      <p>تاسک شرح داد: «بریتانیا تنها به عنوان بخشی از اتحادیه اروپا می‌تواند نقشی جهانی ایفا کند. ما فقط در کنار هم می‌توانیم با بزرگترین و پیچیده‌ترین قدرت‌های جهان مقابله کنیم. در واقع می‌توانم همین را درباره آلمان و فرانسه بگویم و جهان این را می‌داند. همین حرف‌ها را در هند، نیوزیلند، استرالیا، کانادا و آفریقای جنوبی شنیده‌ام که انگلیس پس از جدایی، تبدیل به یک بیگانه خارجی می‌شود، یک بازیکن سطح دو، در حالی که زمین بازی در اختیار چین و آمریکا و اتحادیه اروپا است».</p>
      <p>رئیس شورای اروپا در ادامه لحن صریح و انتقادی خود نسبت به برگزیت گفت: «به هرکجا که رفتم این سوال تأسف‌آمیز را از من پرسیدند که "چرا آن‌ها این کار را می‌کنند؟". یکی از دوستان انگلیسی من احتمالاً راست می‌گوید برگزیت به‌راستی پایانی بر امپراطوری بریتانیا است».</p>
      <p>تاسک همچنین در واکنش به سخنان «امانوئل ماکرون» رئیس‌جمهور فرانسه درخصوص همکاری با روسیه گفت: «فقط می‌توانم بگویم امیدوارم که این اتفاق به قیمت آرزوی مشترک ما درباره حق حاکمیت اروپا تمام نشود».</p>
      <p>تلاش جانسون برای خارج کردن کشورش از اتحادیه اروپا در تاریخ ۳۱ اکتبر (۹ آبان) با رأی منفی پارلمان شکست خورد و پارلمان او را مجبور کرد از بروکسل تقاضا کند مهلت اجرای بروکسل را تمدید کند. پارلمان تنها به کلیات این توافق رأی مثبت داد و اجرای آن جهت بررسی بیشتر به ۳۱ ژانویه موکول شد.</p>
      <p>در مقابل جانسون خواهان برگزاری انتخابات همگانی زودهنگام در انگلیس شد تا شاید بتواند با تغییر ترکیب کابینه، رأی مورد نیاز برای تصویب توافق با بروکسل درخصوص نحوه خروج از اتحادیه اروپا را کسب کند.</p>
      <p>پیشنهاد او در پارلمان انگلیس با استقبال حزب «لیبرال دموکرات» مواجه شده و مورد تصویب قرار گرفت. قرار است این انتخابات زودهنگام در تاریخ ۱۲ دسامبر (۲۱ آذر) برگزار شود.</p>
      <p>علاوه بر تاسک، «ژان کلود یونکر» رئیس کمیسیون اروپا نیز هفته گذشته در آخرین روزهای کاری خود گفت، جانسون در کمپین همه‌پرسی سال ۲۰۱۶ خروج بریتانیا از اتحادیه اروپا دروغ‌های زیادی گفته است که کاش با آن‌ها مقابله می‌شد.</p>
      <p>این کمپین توانست مردم بریتانیا را متقاعد کند سوم تیر ماه سال ۱۳۹۵ در یک همه‌پرسی به خروج این کشور از اتحادیه اروپا رأی مثبت دهند.</p>
    </article>
  </body>
</html>