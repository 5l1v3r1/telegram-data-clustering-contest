<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/interpol-ne-zakriv-spravu-mazura-yakogo-zatrimali-za-zapitom-rf-posol-639936.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T13:07:57+00:00"/>
    <meta property="og:title" content="Інтерпол не закрив справу Мазура, якого затримали за запитом РФ — посол"/>
    <meta property="og:description" content="Інтерпол не закрив справу щодо співробітника секретаріату уповноваженого Верховної Ради України з прав людини, ветерана війни на Донбасі Ігора Мазура, а заблокував її до з’ясування обставин."/>
  </head>
  <body>
    <article>
      <h1>Інтерпол не закрив справу Мазура, якого затримали за запитом РФ — посол</h1>
      <address>
        <time datetime="2019-11-14T13:07:57+00:00">14 Nov 2019, 13:07</time>
      </address>
      <p>Інтерпол не закрив справу щодо співробітника секретаріату уповноваженого Верховної Ради України з прав людини, ветерана війни на Донбасі Ігора Мазура, а заблокував її до з’ясування обставин.</p>
      <p>Про це заявив посол України в Польщі Андрій Дещиця, <a href="https://www.ukrinform.ua/rubric-society/2818060-interpol-ne-zakriv-spravu-mazura-vona-u-pidvisenomu-stani-desica.html">повідомляє</a> «Укрінформ».</p>
      <p>«Подача нашою стороною документів до Інтерполу і факт, що з вечора 12 листопада статус Ігоря Мазура в системі Інтерполу був заблокований до з'ясування обставин, означали, що він не переслідується, а його справа перебуває у підвішеному стані, вона вивчається. Це дало йому можливість легально повернутися в Україну», — зазначив Дещиця.</p>
      <p>Посол наголосив, Україна «відповіла так само гібридно, як це зробила Росія», подаючи Мазура в розшук по лінії Інтерполу.</p>
      <p>Дипломат повідомив, що українська сторона переконує польських колег у тому, що справа, за якою переслідується Мазур, надумана. Окружна прокуратура Любліна продовжуватиме вивчати цю справу. Польська прокуратура затребувала документи по Мазуру від Росії, натомість українська прокуратура надала їм інформацію, яку українське представництво Інтерполу передало до генерального секретаріату цієї організації.</p>
      <p>Дещиця зауважив, що виїзд Мазура в Україну не означає закриття справи. Це остаточно вирішуватиме прокурор, який веде цю справу в Окружній прокуратурі Любліна.</p>
      <p>«Лише він може прийняти рішення: розвивати цю справу далі і передавати матеріали до суду чи ні», — зазначив Дещиця.</p>
      <p>Нагадаємо, раніше представник офісу Уповноваженого Верховної Ради з прав людини Андрій Мамалига повідомив про <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">затримання у Польщі одного з лідерів УНА-УНСО Ігора Мазура</a> (позивний «Тополя»).</p>
      <p>Віцеспікерка Сейму Польщі Малґожата Ґошєвська запевнила, що затримання співробітника секретаріату Уповноваженої Верховної Ради з прав людини, активіста та добровольця Ігоря Мазура з позивним «Тополя» в Польщі<a href="https://glavcom.ua/news/vicespikerka-polskogo-seymu-zapevnila-shcho-zatrimanogo-mazura-ne-vidadut-rosiji-638903.html"> є «виключно технічним» кроком і гарантує невинність затриманого.</a></p>
      <p>Згодом Ігор Мазур розповів, що <a href="https://glavcom.ua/news/zatrimaniy-igor-mazur-rozpoviv-yak-ranishe-yogo-ne-puskali-do-polshchi--639244.html">мав проблеми в’їзду до Польщі </a>пів року тому. </p>
      <p>Ігор Мазур у середу пізно ввечері <a href="https://glavcom.ua/news/veteran-ato-mazur-pislya-zatrimannya-u-polshchi-povernuvsya-v-ukrajinu-639782.html">повернувся в Україну.</a></p>
      <blockquote>
        <b> Читайте також: <a href="https://glavcom.ua/interviews/zatrimaniy-u-polshchi-igor-mazur-topolya-ya-ne-siditimu-na-divani-budu-y-tut-shkoditi-rosiji-639213.html">Затриманий у Польщі Ігор Мазур (Тополя): Я не сидітиму на дивані, буду й тут шкодити Росії</a></b>
      </blockquote>
      <related>
        <a href="https://glavcom.ua/news/veteran-ato-mazur-pislya-zatrimannya-u-polshchi-povernuvsya-v-ukrajinu-639782.html"/>
        <a href="https://glavcom.ua/news/sprobuje-zrobiti-novorosiyu-klimkin-nazvav-nastupnu-cil-putina-v-ukrajini-639820.html"/>
        <a href="https://glavcom.ua/country/society/zaareshtovaniy-v-okupovanomu-krimu-aktivist-prihodko-zvernuvsya-do-zelenskogo-639800.html"/>
      </related>
    </article>
  </body>
</html>