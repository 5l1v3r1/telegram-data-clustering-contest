<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Cs-PP-PSC-desafiament-separatista_0_2343965714.html"/>
    <meta property="og:site_name" content="Ara.cat"/>
    <meta property="article:published_time" content="2019-11-14T13:00:00+00:00"/>
    <meta property="og:title" content="Cs proposa un pacte a PP i PSC per &quot;donar resposta al desafiament separatista&quot;"/>
    <meta property="og:description" content="&quot;Hem de ser capaços de posar en valor el que ens uneix&quot;, defensa Lorena Roldán"/>
  </head>
  <body>
    <article>
      <h1>Cs proposa un pacte a PP i PSC per "donar resposta al desafiament separatista"</h1>
      <h2>"Hem de ser capaços de posar en valor el que ens uneix", defensa Lorena Roldán</h2>
      <address>
        <time datetime="2019-11-14T13:00:00+00:00">14 Nov 2019, 13:00</time>
      </address>
      <p>La portaveu de Ciutadans, Lorena Roldán, ha proposat aquest dijous una reunió al líder del PSC, Miquel Iceta, i al president del PP, Alejandro Fernández, per impulsar un "pacte per Catalunya" que doni resposta al "desafiament separatista" i als "grans reptes socials". La líder del partit taronja a Catalunya ha insistit en la necessitat d'aquest acord "davant la greu situació" que viu Catalunya. "Hem de ser capaços de posar en valor el que ens uneix", ha afegit la dirigent de Ciutadans.</p>
      <p>Amb tot, no ha concretat en què consisteix aquesta proposta més enllà de "posar en comú tot el que ens uneix". La diputada ha explicat que tant Iceta com Fernández han respost a la iniciativa i buscaran "una data" per trobar-se. No obstant això, el líder dels socialistes, Miquel Iceta, ha respost en un comunicat que lamenta que la proposta es plantegi "d'avui per demà" i que s'hagi anunciat públicament "només deu minuts després" d'enviar-la. Així, ha acusat la dirigent taronja d'estar "buscant un efecte mediàtic". Per tant, s'ha mostrat "disposat" a "seguir amb atenció les propostes que formuli Cs", però ha recalcat que, per a una "millor col·laboració entre forces polítiques", cal "procedir d'una altra manera".</p>
      <p>Roldán ha admès que Iceta li ha traslladat que "li hauria agradat saber-ho abans", però ha insistit que Cs no té "cap inconvenient en negociar els termes de la reunió". "Ha arribat el moment que els constitucionalistes ens posem d'acord per defensar els drets i les llibertats de tots els catalans", afirmat. </p>
      <p>La líder de Cs a Catalunya ha sortit al pas amb aquesta proposta després que ahir el PP insistís a Cs perquè s'integrin a la plataforma Catalunya Suma de cara a les pròximes eleccions catalanes. Aquest matí, Fernández ha reaccionat a la proposta de Roldán via Twitter recuperant la mateixa iniciativa. La dirigent taronja, malgrat les preguntes dels periodistes, ha evitat donar una resposta al plantejament del PP. Amb tot, ha considerat que la seva proposta "està per sobre dels pactes, de les ideologies": "Estem pensant en un gran acord. Tenim molts punts en comú per garantir la igualtat entre tots els ciutadans, la convivència". </p>
      <p>A l'octubre la dirigent taronja ja va buscar la unió de les tres forces en la moció de censura contra el president de la Generalitat, Quim Torra, però no va aconseguir el vot favorable del PSC. Encara que ho hagués fet, la iniciativa hauria fracassat igualment. </p>
      <h3>No al pacte de PSOE i PP</h3>
      <p>Pel que fa a les negociacions d'investidura, Roldán ha dibuixat un escenari en què només és possible un pacte del PSOE amb PP i Cs, o bé un altre dels socialistes amb "els extrems i els populistes" d'Unides Podem i els partits independentistes. S'ha apartat, doncs, de la possibilitat de facilitar un govern de Sánchez i Pablo Iglesias per evitar que depengui de les forces independentistes. "És a temps de rectificar", ha afirmat: "Hi ha opcions d'un acord de centre amb nosaltres i el PP". </p>
    </article>
  </body>
</html>