<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/sprava-vab-banku-kredit-abo-zmova-u-chomu-zvinuvachuyut-pbsaruka-50053518.html"/>
    <meta property="og:site_name" content="НВ"/>
    <meta property="article:published_time" content="2019-11-14T13:00:00+00:00"/>
    <meta property="og:title" content="НАБУ проти Нацбанку: Відновлення справедливості, політичні переслідування чи піар?"/>
    <meta property="og:description" content="Що у версії НАБУ примушує думати про дещо маніпулятивний підхід до справи"/>
  </head>
  <body>
    <article>
      <h1>НАБУ проти Нацбанку: Відновлення справедливості, політичні переслідування чи піар?</h1>
      <h2>Що у версії НАБУ примушує думати про дещо маніпулятивний підхід до справи</h2>
      <address><time datetime="2019-11-14T13:00:00+00:00">14 Nov 2019, 13:00</time> by <a rel="author">Олександр Паращій</a></address>
      <p>НАБУ наробило багато галасу, оголосивши підозри чиновникам Нацбанку та менеджерам і власнику VAB Банку у справі про начебто заволодіння 1,2 млрд гривень. За версією НАБУ, маємо чисту змову чиновників і приватних осіб, що полягала в тому, що вони зустрічалися, домовлялися, тиснули і усіляко порушували норми і закони. І навіть напис унизу документів НАБУ, що усі ці люди не можуть вважатися злочинцями, поки суд того не встановив, не дозволяє читачу сумніватися, що загадані персонажі - особливо небезпечні злочинці. Але щось у тій версії НАБУ все-таки примушує думати про дещо маніпулятивний підхід.</p>
      <p>
        <b>Процес виділення кредиту чи злочинна змова</b>
      </p>
      <p>Якщо виключити різні епітети, то отримання стабілізаційного кредиту виглядає приблизно так:</p>
      <p>• <b>Представники банку готували документи для подання на кредит,</b> в тому числі листи, запевнення, клопотання, інформацію про заставу та звіт про оцінку застави, договори іпотеки, фінансові плани, інші необхідні документи.</p>
      <p>•<b> Представники НБУ зустрічалися з представниками банку,</b> вивчали і обговорювали документи банку, готували висновки, проекти документів, голосували за видачу кредиту.</p>
      <p>Ніби все банально, але якщо вставити у цей процес кілька гучних епітетів, то все буде виглядати кримінально:</p>
      <p>• не подавали заявку про стабілізаційний кредит, а вступали в злочинну змову;</p>
      <p>• не обговорювали, а тиснули та змовлялися;</p>
      <p>• не готували документи, а підробляли.</p>
      <aside>Якщо ж прибрати усі ці випади про змову, то суть претензій НАБУ зводиться до наступного: НБУ не мав право видавати кредит VAB Банку, а отже видавши його порушив закон.</aside>
      <p>Якщо ж прибрати усі ці випади про змову, то суть претензій НАБУ зводиться до наступного: НБУ не мав право видавати кредит VAB Банку, а отже видавши його порушив закон.<b> </b>А якщо порушували закон, то неодмінно змовлялися, підробляли і тиснули. Зокрема, мова іде про підозру у двох порушеннях:</p>
      <p>а) Банк подав неповний пакет документів, отже НБУ повинен був відмовити у кредиті.</p>
      <p><b>Як приклад НАБУ стверджує, що банк не подав програму фінансового оздоровлення. Була та програма чи ні? Тут маємо детективну історію</b>:</p>
      <p>- Із заяв НАБУ нам відомо, що до подання прохання про кредит VAB Банк вже мав статус проблемного. Законодавство України вимагає від проблемного банку повідомити протягом семи днів «про заходи, які він вживатиме з метою приведення своєї діяльності у відповідність із вимогами законодавства». Іншими словами, подати до НБУ документ з планом його фінансового оздоровлення. В документах НАБУ ніде не сказано, що банк порушив цю регламентовану законом умову.</p>
      <p>- Натомість, у <a href="https://bank.gov.ua/control/uk/publish/article?art_id=12170096">пресрелізі </a>НБУ від 21 листопада 2014 року (де VAB Банк оголошується неплатоспроможним) стверджується, що банк таки надав програму фінансового оздоровлення «у визначені строки». Отже, програма була? Тут слово детективів НАБУ проти слова НБУ — хай суд розбирається.</p>
      <p>- В <a href="http://www.reyestr.court.gov.ua/Review/73564143">одному із судових рішень</a> щодо справи про надання згаданого кредиту є згадка про «програми фінансового оздоровлення» VAB Банку серед документів, що банк надавав протягом 2014 року для отримання фінансування в НБУ, які імовірно зберігалися за засекреченою судом адресою. Чи ці документи стосувалися саме цього кредиту, чи ще якихось інших, поки залишається загадкою. Але знову ж таки — маємо сліди якоїсь «програми».</p>
      <p>б) <b>Банк завищив вартість майна, що передав у заставу </b>(до 1,8 млрд грн). При цьому, справедлива вартість застави була значно меншою за розмір кредиту, а отже такий кредит не можна було давати.</p>
      <p>Навіть не намагаючись розібратися, що там банк пропонував у заставу і як до того ставилися в НБУ, просто вірю, що вартість застави була сильно переоціненою. І не обов’язково через змову чи підробку, — просто давайте повернемося думками у жовтень 2014 року. Коли в країні стрімко падає виробництво усього, тріщать економічні зв’язки; в країні повним ходом іде парламентська виборча кампанія із відповідними ризиками; валюта вже знецінилася більш ніж на третину, а спустошені золотовалютні резерви загрожують подальшій девальвації; значна кількість банків перебуває на межі банкрутства; країна потерпає від військової агресії з боку сусіда, і нема чим армію годувати; усі фактично живуть в умовах воєнного часу. Так от, <b>чи вартувало хоч щось у ті дні заставне майно, українська нерухомість?</b> І так, формально звіт про оцінку був. А якщо керуватися лише вартістю майна на той час, Нацбанк мав би закрити більшість банків вже у 2014 році.</p>
      <aside>Варто би подивитися, скільки банків було врятовано протягом 2014−2015 року через подібні кредити, замість шукати зраду в діях НБУ щодо тих банків, які не змогли чи не захотіли вирішити свої проблеми</aside>
      <p>Але зачекайте: чи не «бездумне» закриття банків закидають тодішньому керівництву НБУ експерти звідусіль? Тут уже треба визначатися, добре чи погано те, що в Нацбанку давали останній шанс банкам. Варто би подивитися, скільки банків було врятовано протягом 2014−2015 року через подібні кредити, замість шукати зраду в діях НБУ щодо тих банків, які не змогли чи не захотіли вирішити свої проблеми.</p>
      <p>
        <b>Підозри за справою VAB Банку: відновлення справедливості, політичні переслідування чи піар?</b>
      </p>
      <p>Говорити про справедливість звинувачень у таких випадках важко, — адже у рішенні про видачу кредиту на чималу суми банку, якому то не допомогло, точно нічого хорошого немає. Але про це можна було судити вже після того, як кредит був виданий. Питання лише, чи була «змова» в цій невдалій спробі врятувати банк.</p>
      <p>У змову я не вірю. Хоча б тому, що Нацбанк не вагаючись закрив VAB Банк щойно зрозумів, що йому вже нічого не допоможе. Як на мене, таке швидке закриття — вже за місяць після надання стабілізаційного кредиту — служить як алібі для чиновників НБУ. Адже якщо би вони були у змові із банкірами, то закривали би очі на проблеми банку ще тривалий час (ми ж знаємо, що і такі явища були в нашій історії). Цікаво, що НБУ традиційно отримав шквал критики через швидке закриття банку (адже, формально, НБУ міг тримати банк «проблемним» і чекати на вирішення його проблем ще зо п’ять місяців). І я не здивуюся, якщо ті самі чиновники НБУ будуть пізніше переслідуватися ще й за те, що «передчасно» оголосили VAB Банк неплатоспроможним.</p>
      <p><b>Якщо для змови банкірів підстав мало, то чому НАБУ оголосило підозру десятку людей — залишається загадкою.</b> Можливо, виконували план по «викриттям корупціонерів», поставлений новою владою (що імовірно), чи, як стверджують в НБУ, «тероризують реформаторів» (що менш імовірно). Можливо, створювали правильний інформаційний привід напередодні візиту місії МВФ, — адже як ми знаємо, фонд вимагає результатів боротьби з корупцією.</p>
      <p><b>Але по факту, правоохоронні органи лише створили проблеми.</b> Репутаційні проблеми для влади в очах МВФ та великого європейського банку, що виразили свою високу довіру Олександру Писаруку, одному з головних фігурантів справи. До того ж, майже унеможливлюють переговори з Олегом Бахматюком про повернення ним коштів збанкрутілих банків, про готовність чого він, принаймні, наполегливо заявляє протягом останніх кількох років. І можливо навіть своїми діями знімають з Бахматюка зобов’язання щось повертати, — не лише державі та держбанкам, але і міжнародним кредиторам. Адже якщо вся ця ситуація призведе до розвалу агробізнесу Бахматюка, то він саме державу/НАБУ буде звинувачуватиме в тому, що не дали йому шанс розрахуватися зі всіма по боргам.</p>
    </article>
  </body>
</html>