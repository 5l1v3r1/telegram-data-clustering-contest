<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197343/o-lofos-toy-lykavittoy-allazei-opsi"/>
    <meta property="og:site_name" content="CNN.gr"/>
    <meta property="article:published_time" content="2019-11-14T13:11:52+00:00"/>
    <meta property="og:title" content="Ο λόφος του Λυκαβηττού αλλάζει όψη"/>
    <meta property="og:description" content="Ο λόφος του Λυκαβηττού , που αποτελεί ένα από τα πλέον εμβληματικά τοπόσημα της Αθήνας, αλλάζει όψη και γίνεται πιο ασφαλής για τους επισκέπτες του και τους..."/>
  </head>
  <body>
    <article>
      <h1>Ο λόφος του Λυκαβηττού αλλάζει όψη</h1>
      <h2>Ο λόφος του Λυκαβηττού, που αποτελεί ένα από τα πλέον εμβληματικά τοπόσημα της Αθήνας, αλλάζει όψη και γίνεται πιο ασφαλής για τους επισκέπτες του και τους περίοικους.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:11 , 14 November 2019</p>
      <p>Η αλλαγή θα επιτευχθεί μέσα από μία <b>σειρά έργων και παρεμβάσεων</b> του Δήμου Αθηναίων που θα έχουν ολοκληρωθεί μέσα στους <b>επόμενους 18 μήνες</b> και στόχος του έργου είναι πλέον ο τόπος να αποτελεί πόλο έλξης και τόπο αναψυχής για ακόμα περισσότερους Έλληνες και ξένους που θέλουν να απολαύσουν την ομορφιά του.</p>
      <p>Το αμέσως επόμενο διάστημα ξεκινούν οι διαδικασίες που είχαν σχεδιαστεί από την προηγούμενη δημοτική αρχή, για την υλοποίηση μιας παρέμβασης εξαιρετικά μεγάλης σημασίας, σε έναν σπάνιας ομορφιάς πνεύμονα πρασίνου, που θα συμβάλει στην προστασία του αλλά και στην ανάδειξη του. Το έργο προϋπολογισμού ύψους <b>1.500.000 ευρώ</b>, περιλαμβάνει την πιλοτική εφαρμογή καινοτόμων, αντιπλημμυρικών τεχνικών, με χρήση καλαίσθητων και ήπιων οικολογικών υλικών.</p>
      <p>Με τις παρεμβάσεις αυτές θα αντιμετωπιστούν με τον καλύτερο δυνατό τρόπο τα <b>πλημμυρικά φαινόμενα</b> που παρατηρούνται όταν βρέχει στην περιοχή του λόφου από την πλευρά του Κολωνακίου. Στον δρόμο που διατρέχει τον λόφο μήκους περίπου 1.700 μέτρων, όπως αναφέρεται στην ανακοίνωση του <a href="https://www.cnn.gr/eidhseis/tag/7246/dimos-athinaion"><b>Δήμου Αθηναίων</b></a>, προγραμματίζεται να γίνει ασφαλτόστρωση με υλικό ειδικών προδιαγραφών. Με τον τρόπο αυτό θα εξασφαλιστεί η πλήρης αντιπλημμυρική προστασία, ενώ ο δρόμος θα είναι ενταγμένος αρμονικά στην φυσιογνωμία ενός μοναδικού, αστικού δάσους.</p>
      <p><b>Εξαιρετικής καλαισθησίας</b> θα είναι οι αποκαταστάσεις, με φυσικά υλικά, της περιπατητικής διαδρομής στα υφιστάμενα μονοπάτια, συνολικού μήκους τριών χιλιομέτρων, που θα συνδέουν επιμέρους σημεία όπως το Πέτρινο Περίπτερο και η Πράσινη Τέντα.</p>
      <p>Τμήματα αυτής της διαδρομής θα αποτελούνται από υλικό που κι αυτό θα συμβάλει όχι μόνο στην αντιπλημμυρική προστασία αλλά θα δίνει τη δυνατότητα στους χιλιάδες περιπατητές για μια άνετη και ασφαλή πεζοπορική εμπειρία.</p>
      <p>Αξίζει να σημειωθεί ότι ο Δήμαρχος Αθηναίων θα απευθυνθεί άμεσα στην <b>Εταιρία Ακινήτων Δημοσίου</b> ζητώντας να παραχωρηθούν στον Δήμο τα περίπου 35 στρέμματα ιδιοκτησίας της ΕΤΑΔ στον λόφο του Λυκαβηττού (από τη συνολική έκταση των 442 στρεμμάτων) προκειμένου να προχωρήσει ο σχεδιασμός για την ολοκληρωμένη ανάπλασή του.</p>
      <p>«Στόχος μας είναι να αποδώσουμε στους δημότες της Αθήνας αλλά και σε όλους τους επισκέπτες, <b>έναν χώρο ζωής και ανάπτυξης δραστηριοτήτων</b> αλλά και έναν φυσικό οργανισμό παραγωγής πολιτισμού. Μαζί με τα περίπου 35 στρέμματα που θα ζητήσουμε να μας παραχωρήσει η “Εταιρία Ακινήτων Δημοσίου”, υλοποιούμε το εμβληματικό έργο για τη δημιουργία ενός αστικού δάσους μοναδικού κάλους και χρησιμότητας, όχι μόνο για την Αθήνα αλλά και ολόκληρη την Αττική» επισημαίνει ο <a href="https://www.cnn.gr/eidhseis/tag/1232/kostas-mpakogiannis"><b>Κώστας Μπακογιάννης</b></a>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197260/paraitithike-apo-texnopoli-kai-dimo-athinaion-i-katerina-gkagkaki">Παραιτήθηκε από Τεχνόπολη και Δήμο Αθηναίων η Κατερίνα Γκαγκάκη</a>
        </li>
        <li>
          <a href="https://www.cnn.gr/news/ellada/story/196504/se-aytoys-toy-127-dromoys-tis-athinas-ginontai-erga-asfaltostroseon">Σε αυτούς του 127 δρόμους της Αθήνας γίνονται έργα ασφαλτόστρωσης</a>
        </li>
        <li>
          <a href="https://www.cnn.gr/news/ellada/story/196255/kykloforiakes-rythmiseis-stin-athina-xekinisan-ergasies-asfaltostrosis-se-kentrikoys-dromoys">Κυκλοφοριακές ρυθμίσεις στην Αθήνα: Ξεκίνησαν εργασίες ασφαλτόστρωσης σε κεντρικούς δρόμους</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/49230/lykavhttos">ΛΥΚΑΒΗΤΤΟΣ</a>
        </li>
        <li>
          <a href="https://www.cnn.gr/eidhseis/tag/82447/lofos-lykavhttoy">ΛΟΦΟΣ ΛΥΚΑΒΗΤΤΟΥ</a>
        </li>
        <li>
          <a href="https://www.cnn.gr/eidhseis/tag/5450/allages">ΑΛΛΑΓΕΣ</a>
        </li>
        <li>
          <a href="https://www.cnn.gr/eidhseis/tag/7246/dimos-athinaion">ΔΗΜΟΣ ΑΘΗΝΑΙΩΝ</a>
        </li>
        <li>
          <a href="https://www.cnn.gr/eidhseis/tag/58885/lofos">ΛΟΦΟΣ</a>
        </li>
        <li>
          <a href="https://www.cnn.gr/eidhseis/tag/1232/kostas-mpakogiannis">ΚΩΣΤΑΣ ΜΠΑΚΟΓΙΑΝΝΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197324/snapshot/2755742.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197350/snapshot/2737943.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197359/snapshot/2795881.jpg"/>
      </figure>
    </article>
  </body>
</html>