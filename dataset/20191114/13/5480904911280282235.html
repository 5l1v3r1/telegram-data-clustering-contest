<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kurakum-s-plicni-nemoci-budou-nove-dostupne-moderni-leky/1821037?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T13:48:00+00:00"/>
    <meta property="og:title" content="Kuřákům s plicní nemocí budou nově dostupné moderní léky"/>
    <meta property="og:description" content="Praha - Kuřákům s chronickou plicní nemocí budou nově zdravotní pojišťovny hradit moderní léky. Musí ale spolupracovat s lékařem a kouření postupně omezovat. Informace dnes zazněly na tiskové konferenci u příležitosti Světového dne chronické obstrukční plicní nemoci (CHOPN), která je nejčastější příčinou transplantací plic v ČR. V Česku má toto onemocnění, které je způsobené z velké části právě kouřením, asi 300.000 lidí. Přibližně 45.000 z nich je kuřáků."/>
  </head>
  <body>
    <article>
      <h1>Kuřákům s plicní nemocí budou nově dostupné moderní léky</h1>
      <address><time datetime="2019-11-14T13:48:00+00:00">14 Nov 2019, 13:48</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kuřákům s chronickou plicní nemocí budou nově zdravotní pojišťovny hradit moderní léky. Musí ale spolupracovat s lékařem a kouření postupně omezovat. Informace dnes zazněly na tiskové konferenci u příležitosti Světového dne chronické obstrukční plicní nemoci (CHOPN), která je nejčastější příčinou transplantací plic v ČR. V Česku má toto onemocnění, které je způsobené z velké části právě kouřením, asi 300.000 lidí. Přibližně 45.000 z nich je kuřáků.</p>
      <p>"Pacienti, kteří absolvovali intervenci proti kouření, užívají léky podle pokynů lékaře a snižují počet vykouřených cigaret, se nově zařazují do kolonky spolupracující kuřák a otevírají se jim dveře k moderní léčbě," uvedla předsedkyně České pneumologické a ftizeologické společnosti a přednostka Pneumologické kliniky 1. lékařské fakulty Univerzity Karlovy a Thomayerovy nemocnice Martina Vašáková.</p>
      <p>Většina lidí podle ní nedokáže přestat kouřit ze dne na den, jsou na nikotinu závislí. Léčba jim umožní se lépe vyrovnávat s nedostatkem vzduchu v plicích, nebudou se dusit. V důsledku ušetří i systém veřejného zdravotního pojištění.</p>
      <p>"Nebudou tak často, nebo dokonce vůbec muset do nemocnice s výrazným zhoršením příznaků, kde pak podstupují dražší léčbu včetně například pobytu na jednotkách intenzivní péče," dodala Vašáková. Pacienti s cukrovkou podle ní také dostávají léky, přestože třeba kouří nebo nedodržují dietu.</p>
      <p>Nemoc je důsledkem chronického zánětu průdušek, který vede k jejich zužování a ke zvýšené tvorbě hlenu. Odborníci odhadují, že 300.000 lidí se s ní v ČR léčí, stejný počet zatím o ní zatím neví. "Potýkají se s chronickým kašlem, únavou, zadýchávají se, ale k lékaři nejdou," uvedla lékařka. Často bývá nemoc zaměňovaná s astmatem. Nejde vyléčit, ale zpomalit. Kromě kouření souvisí její výskyt se znečištěným prostředím, genetikou a opakovanými záněty dýchacích cest.</p>
      <p>Většina pacientů jsou kuřáci a lidé nad 50 let, objevují se ale i mladší. "Roste nám generace lidí, kteří se narodili předčasně a jejich plíce se nestačily řádně vyvinout. U nich hrozí dokonce i v pubertě," řekl přednosta Plicní kliniky Fakultní nemocnice a Lékařské fakulty Univerzity Karlovy v Hradci Králové Vladimír Koblížek. Předčasně narození mají 40procentní riziko rozvoje dlouhodobého postižení dýchacího ústrojí.</p>
    </article>
  </body>
</html>