<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/14/dyjd-ot-palestinski-raketi-otnovo-nad-izrael.429628"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T13:02:00+00:00"/>
    <meta property="og:title" content="Дъжд от палестински ракети отново над Израел"/>
    <meta property="og:description" content="За момента няма отговор на атаката | Dnes.bg"/>
  </head>
  <body>
    <article>
      <h1>Дъжд от палестински ракети отново над Израел</h1>
      <h2>За момента няма отговор на атаката</h2>
      <address><time datetime="2019-11-14T13:02:00+00:00">14 Nov 2019, 13:02</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Екстремисти от Ивицата Газа отново изстреляха ракети към израелска територия само часове, след като беше обявено спиране на огъня, което трябваше да сложи край на двудневния масиран обстрел, предаде Асошиейтед прес.</p>
      <p>Сирените за въздушна тревога се задействаха днес в няколко общини близо до палестинския анклав. Поне пет ракети се взривиха в небето над района. За момента Израел не е отговорил на атаката.</p>
      <p>Две от петте ракети са били прехванати от израелската система за противовъздушна отбрана "Железен купол", съобщи ТАСС, позовавайки се на израелската армия.</p>
      <p>Ракетите бяха изстреляни, след като Израел и палестинската радикална групировка "Ислямски джихад" заявиха, че преустановяват обстрела. За два дни бяха убити най-малко 34-ма палестинци, включително три жени, осем деца и 18 екстремисти, а животът в Южен Израел замря, пише БТА.</p>
      <p>Израел междувременно съобщи, че тази нощ е ликвидирал командир от палестинската групировка "Ислямски джихад" при въздушен удар срещу къща в Газа. Според палестинското здравно министерство при удара са били убити осем души от едно семейство, предаде Франс прес.</p>
      <p>Говорителят на израелската армия Авишай Адрае каза, че при въздушен удар срещу Дейр ал Бала, в централната част на Ивицата Газа, е убит Расми Абу Малхус. Той уточни, че ударът е бил нанесен преди влизането в сила рано тази сутрин на договореното с палестинците примирие.</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/14/sled-32-jertvi-spirat-ogynia-v-ivicata-gaza.429574"/>
        <a href="https://www.dnes.bg/world/2019/11/12/ne-pytuvaite-sega-za-izrael-preporychvat-ot-mvnr.429384"/>
      </related>
    </article>
  </body>
</html>