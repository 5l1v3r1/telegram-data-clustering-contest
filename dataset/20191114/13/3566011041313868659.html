<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547319.html/%DA%A9%D8%A7%D9%86%D8%AF%DB%8C%D8%AF%D8%A7%D9%87%D8%A7-%D8%A7%D8%B2-%D8%AA%D8%A8%D9%84%DB%8C%D8%BA%D8%A7%D8%AA-%D9%BE%D8%B1%D8%AE%D8%B1%D8%AC-%D9%BE%D8%B1%D9%87%DB%8C%D8%B2-%DA%A9%D9%86%D9%86%D8%AF--%D8%A8%D8%A7-%D9%85%D8%B5%D8%A7%D8%AF%DB%8C%D9%82-%D8%AA%D8%A8%D9%84%DB%8C%D8%BA%D8%A7%D8%AA-%D8%B2%D9%88%D8%AF%D8%B1%D8%B3-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A8%D8%B1%D8%AE%D9%88%D8%B1%D8%AF--%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:46:00+00:00"/>
    <meta property="og:title" content="کاندیداها از تبلیغات پرخرج پرهیز کنند/ با مصادیق تبلیغات زودرس انتخاباتی برخورد ‌می‌شود"/>
    <meta property="og:description" content="حجت‌الاسلام منتظری با اشاره به صرف هزینه‌های بسیار توسط برخی کاندیداها برای تبلیغات انتخاباتی تاکید کرد: ما سعی داریم چهره نظام را از این امر نامطلوب پاک کنیم."/>
  </head>
  <body>
    <article>
      <h1>کاندیداها از تبلیغات پرخرج پرهیز کنند/ با مصادیق تبلیغات زودرس انتخاباتی برخورد ‌می‌شود</h1>
      <h2>دادستان کل کشور:</h2>
      <address>
        <time datetime="2019-11-14T13:46:00+00:00">14 Nov 2019, 13:46</time>
      </address>
      <p>حجت‌الاسلام منتظری با اشاره به صرف هزینه‌های بسیار توسط برخی کاندیداها برای تبلیغات انتخاباتی تاکید کرد: ما سعی داریم چهره نظام را از این امر نامطلوب پاک کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>، حجت‌الاسلام محمدجعفر منتظری، دادستان کل کشور صبح امروز در حاشیه نشست هیأت‌های نظارت بر انتخابات که در تالار قدس حرم مطهر برگزاری شد، در جمع خبرنگاران گفت: امر انتخابات امر مهم و ضروری در کشور است و همه ما وظیفه داریم زمینه یک انتخابات سالم و باشکوه و زمینه حضور گسترده‌تر مردم را فراهم کنیم.</p>
      <p>دادستان کل کشور خاطرنشان کرد: امر انتخابات امری است که همه دستگاه‌ها در آن دخیل هستند، هیأت‌های نظارت، مسؤولین اجرایی و مسؤولین قضایی از جمله دستگاه‌های دخیل در امر انتخابات هستند.</p>
      <p>وی افزود: ما در حوزه مربوط به دستگاه‌های قضایی به طور عمده بحث ستاد پیشگیری از تخلفات را داشتیم و دستورالعملی در شرف آماده شدن است که هفته آینده در سراسر کشور اعلام می‌شود.<br/>حجت الاسلام منتظری بیان کرد: انتظار ما از کاندیداهای مختلف انتخاباتی این است که کمال همکاری را برای برگزاری یک انتخابات سالم و باشکوه فراهم کرده و از جناح‌بندی‌ها و دسته‌بندی‌های سیاسی که برای سلامت جامعه مضر است، پرهیز کنند.</p>
      <p>دادستان کل کشور خاطرنشان کرد: البته اختلاف نظرها و جناح‌بندی‌های سیاسی که در جامعه به رسمیت شناخته شده است هیچ مشکلی ندارد اما آن چیزی که به سلامت جامعه ضرر می‌رساند این است که از این جناح‌بندی‌ها سیاسی برداشت نادرستی داشته باشیم به همین دلیل باید سعی کنیم زمینه یک انتخابات سالم، باشکوه و خالی از هر گونه شائبه اشتباه و اشکال را فراهم کنیم.</p>
      <p>وی ادامه داد: مردم عزیز ما در انتخابات سال جاری با حضور گسترده و با شکوه خودشان اراده و مقاومت خود را در برابر توطئه‌های دشمن و استکبار جهانی و آنچه شایسته این ملت و نظام است را نشان می‌دهند و با حضور باشکوه و گسترده خود انتخابات با شکوهی را فراهم می‌کنند.</p>
      <p>حجت الاسلام منتظری اضافه کرد: تبلیغات زود هنگام از تخلفاتی است که زیاد اتفاق افتاده است؛ به راه انداختن کارناوال و هزینه کردن‌های اسراف‌گونه ممنوع است؛ از عزیزانی که در عرصه انتخابات شرکت می‌کنند انتظار داریم نسبت به این مسائل توجه ویژه‌ای داشته باشند.</p>
      <p>دادستان کل کشور متذکر شد: ما این عوامل را به عنوان تخلف تلقی کرده و با شدت برخورد می‌کنیم، به ستادهای استانی تاکید کردیم که تبلیغات زودرس چه در عرصه فضای حقیقی چه مجازی از نظر ما قابل قبول نبوده و ممنوع است.</p>
      <p>وی تصریح کرد: هزینه کردن مبالغ برای مردم سوال برانگیز خواهد بود مگر چه خبر است که فردی می‌خواهد وارد انتخابات مجلس شورای اسلامی شود خرج‌های میلیاردی انجام می‌دهد.</p>
      <p>حجت‌الاسلام منتظری یادآور شد: اجازه دهند با یک انتخابات سالم و معمولی این کار را انجام دهند مردم هم زمانی که ببینند افراد به سلامت وارد عرصه انتخابات می‌شوند گرایش آنها بیشتر می‌شود.</p>
      <p>دادستان کل کشور با اشاره به صرف هزینه‌های بسیار توسط برخی کاندیداها برای تبلیغات انتخاباتی تاکید کرد: ما سعی داریم چهره نظام را از این امر نامطلوب پاک کنیم.</p>
      <p>انتهای پیام/</p>
    </article>
  </body>
</html>