<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/slik-endres-durek-boka/71819956"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T13:46:34+00:00"/>
    <meta property="og:title" content="Slik endres Durek-boka"/>
    <meta property="og:description" content="Durek Verrett endrer avsnitt om barn og kreft, ifølge Forlaget Lille Måne, som gir ut «Spirit Hacking» i slutten av måneden."/>
  </head>
  <body>
    <article>
      <h1>Slik endres Durek-boka</h1>
      <h2>Durek Verrett endrer avsnitt om barn og kreft, ifølge Forlaget Lille Måne, som gir ut «Spirit Hacking» i slutten av måneden.</h2>
      <address><time datetime="2019-11-14T13:46:34+00:00">14 Nov 2019, 13:46</time> by <a rel="author">Johannes Fjeld</a></address>
      <p>
        <b>Durek Verrett gjør endringer i avsnittene i «Spirit Hacking» som handler om barn og kreft. Dette bekrefter forlegger Jan Mesicek i Forlaget Lille Måne overfor Dagbladet.</b>
      </p>
      <p>Dagbladets anmelder Cathrine Krøger har omtalt boka i både en <a href="https://www.dagbladet.no/kultur/gal-manns-tale/71711831">anmeldelse</a> og en <a href="https://www.dagbladet.no/kultur/mer-klarsynt-vrovl/71794007">kommentar</a>. Her rettet hun spesielt kritikk mot avsnittene som omhandler kreft og barn, som hun tolker som påstander om at kreft kan være selvpåført.</p>
      <p>- Muligens har Cathrine Krøgers innspill vært en medvirkende faktor til at Verrett endrer deler av bokas mer omdiskuterte avsnitt, sier Mesicek til Dagbladet.</p>
      <p>I dag ble det klart at den kontroversielle boka «Spirit Hacking» av Durek Verrett <a href="https://www.dagbladet.no/kultur/gir-ut-durek-bok/71819140">blir gitt ut av Forlaget Lille Måne</a> i slutten av måneden.</p>
      <h3>- Forbauset</h3>
      <p>Krøger er overrasket over at Forlaget Lille Måne velger å gi ut boka.</p>
      <p>- Milde måne. Jeg blir veldig forbauset over at noe forlag vil gi den ut. Nå gis det riktignok ut mye vrøvl, men noen av påstandene i denne boka er så grove og kyniske at ethvert anstendig forlag vil vegre seg, sier Krøger.</p>
      <p>
        <b>Hun synes det er positivt at Verrett skal gjøre endringer, forutsatt at han fjerner avsnittet om at barn påfører seg selv kreft.</b>
      </p>
      <p>- Det er fint om han selv ser hvor grovt det er. Det har vært snakket om at Durek blir sensurert, men nå er det jo han som sensurerer seg selv. Det er rart å tilpasse ei bok til norske forlag, gitt at den engelske utgaven ikke er forandret, sier Krøger.</p>
      <p>I <a href="https://www.dagbladet.no/kultur/gal-manns-tale/71711831">anmeldelsen</a> beskriver hun det slik:</p>
      <p>
        <i>«Han kan også opplyse om at kreft er selvpåført, og tilbyr behandling gjennom å spørre kreftsyke: «Why do you want this cancer?». Durek innrømmer at noen da blir opprørt, men at dette er langt enklere med barn som har påført seg selv kreft. De svarer ærlig og redelig; «Because I don’t want to be here anymore.»</i>
      </p>
      <h3>- Kan være skadelig</h3>
      <p>Også leder av Barnekreftforeningen Trine Nicolaysen ble forbauset over at boka nå skal gis ut.</p>
      <p>
        <b>- Det er overraskende når du ser hvor mye kritikk boka har fått fra folk flest og fra fagmiljøet, fordi den kan være skadelig, sier Nicolaysen.</b>
      </p>
      <p>Hun tar forbehold om at hun ikke vet hvor mye av manuset som er endret.</p>
      <p>- Det er vanskelig å si hvordan boka vil bli. Men vi var veldig kritiske til manuset han opprinnelig kom med, spesielt når det gjelder delen om at barn påfører seg selv kreft, sier Nicolaysen.</p>
      <p>Hun skrev et <a href="https://www.dagbladet.no/kultur/ingen-barn-paforer-seg-selv-kreft/71723631">kritisk innlegg </a>på Dagbladet, og har fått mye støtte.</p>
      <p>- Mange foreldre til barn med kreft følte seg såret av uttalelsene han kom med, sier hun.</p>
      <h3>- Ikke nytt</h3>
      <p>Mesicek er forelagt kritikken fra Krøger og Nicolaysen.</p>
      <p>- Det har aldri vært hans intensjon å angripe noen, og han har aldri hatt noe ondsinnet utgangspunkt, slik det har blitt tolket. Kreft er en forferdelig sykdom. At ditt «mindset» påvirker din helse er ikke noe nytt, dette går tilbake til buddhistiske skrifter. Det er ikke sånn at Verrett har sittet og funnet på dette alene.</p>
      <p>
        <b>Han er uenig med Cappelen Damms avgjørelse om at boka ikke bør gis ut.</b>
      </p>
      <p>- Denne boka kan være viktig påfyll for veldig mange mennesker. Da jeg leste manus, tok jeg fram pennen og understreket gode poenger og gode øvelser. Jeg ble fascinert veldig tidlig.</p>
      <p>Han er heller ikke enig i at Verrett hevder at kreft er selvforskyldt.</p>
      <p>- Han sier ikke at det alltid er det, men at det kan være selvforskyldt. Jeg er ikke enig med alt som står i boka, men litt av poenget med spirituelt innhold er nettopp at det skal utfordre.</p>
      <h3>- Ikke interessert</h3>
      <p>Forlaget Lille Måne ble etablert for femten år siden, ifølge <a href="https://lillemane.no/om-oss/">hjemmesiden</a>. Forlaget hadde i fjor driftsinntekter på 4,2 millioner kroner og et resultat før skatt på 588 000 kroner. Største eier er daglig leder Jan Mesicek (44), som eier 80 prosent av firmaet.</p>
      <p>«Vi har siden oppstarten gitt ut gripende, underholdende og tankevekkende bøker. Alle bøkene har som fellestrekk at de appellerer til det tenkende og følende mennesket», ifølge forlaget.</p>
      <p>Dagbladet har kontaktet Durek Verrett, samt hans agent og øvrige PR-apparat. De har foreløpig ikke besvart Dagbladets henvendelse.</p>
      <p>På spørsmål om han ønsket <a href="https://www.dagbladet.no/kultur/kreftlege---direkte-farlige-pastander/71711285">å kommentere ekspertenes kritikk mot boka,</a> har Verrett tidligere svart:</p>
      <p>
        <b>- Er de sjamaner? Har de trent på metodene våre? Har de satt seg ned og hatt en samtale om metodene våre? Lært om dem? Neppe. Og til de gjør det, er jeg ikke interessert i flere meninger.</b>
      </p>
    </article>
  </body>
</html>