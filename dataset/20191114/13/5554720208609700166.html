<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/rahul-gandhi-says-supreme-court-opened-huge-door-into-investion-rafale-deal/272535/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-14T13:01:50+00:00"/>
    <meta property="og:title" content="राहुल गांधी ने शेयर की राफेल पर फैसले की कॉपी, बोले- सुप्रीम कोर्ट ने जांच के बड़े दरवाजे खोल दिए हैं"/>
    <meta property="og:description" content="सुप्रीम कोर्ट द्वारा पुनर्विचार याचिकाओं को खारिज किए जाने के बाद राहुल गांधी ने दावा किया कि शीर्ष अदालत के निर्णय से ही इस ‘घोटाले’ की जांच के लिए बड़ी"/>
  </head>
  <body>
    <article>
      <h1>राहुल गांधी ने शेयर की राफेल पर फैसले की कॉपी, बोले- सुप्रीम कोर्ट ने जांच के बड़े दरवाजे खोल दिए हैं</h1>
      <address><time datetime="2019-11-14T13:01:50+00:00">14 Nov 2019, 13:01</time> by <a rel="author">JKR Staff</a></address>
      <p>राफेल मामले में सुप्रीम कोर्ट द्वारा पुनर्विचार याचिकाओं को खारिज किए जाने के बाद कांग्रेस के पूर्व अध्यक्ष राहुल गांधी ने गुरुवार को दावा किया कि शीर्ष अदालत के निर्णय से ही इस ‘घोटाले’ की जांच के लिए बड़ी गुंजाइश पैदा हुई है और ऐसे में जांच के लिए अब संयुक्त संसदीय समिति (जेपीसी) का गठन होना चाहिए।</p>
      <figure>
        <img src="http://www.jantakareporter.com/wp-content/uploads/2019/08/rahul-gandhi-1.jpg"/>
      </figure>
      <p>राहुल गांधी ने ट्वीट किया कि सुप्रीम कोर्ट के न्यायमूर्ति जोसेफ ने जो कहा है उससे ‘राफेल घोटाले’ की जांच के लिए बड़ी गुंजाइश पैदा हुई है। उन्होंने कहा, ‘‘इस मामले की पूरी तरह जांच शुरू होनी चाहिए। इस घोटाले की जांच के लिए एक संयुक्त संसदीय समिति (JPC) का गठन भी किया जाना चाहिए। ’’</p>
      <figure>
        <iframe data-src="https://twitter.com/RahulGandhi/status/1194930414894215174?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>उल्लेखनीय है कि, सुप्रीम कोर्ट ने राफेल लड़ाकू विमान सौदे मामले में नरेंद्र मोदी सरकार को गुरुवार को क्लीन चिट देते हुए कहा कि पुनर्विचार याचिकाएं सुनवाई योग्य नहीं हैं। कोर्ट ने अपने 14 दिसंबर 2018 के फैसले पर पुनर्विचार करने की मांग वाली याचिकाओं को खारिज कर दिया।</p>
      <p>प्रधान न्यायाधीश रंजन गोगोई की अध्यक्षता वाली पीठ ने कहा, ‘‘हमने पाया कि पुनर्विचार याचिकाएं सुनवाई योग्य नहीं हैं।’’ सुप्रीम कोर्ट ने राफेल सौदे के संबंध में टिप्पणियों के लिए राहुल गांधी के खिलाफ अवमानना याचिका का निपटारा करते हुए कहा कि उन्हें भविष्य में सावधान रहना चाहिए। (इंपुट: भाषा के साथ)</p>
    </article>
  </body>
</html>