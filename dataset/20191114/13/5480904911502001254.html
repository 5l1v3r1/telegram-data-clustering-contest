<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/komedie-vlastnici-behem-schuze-odhaluje-lidske-charaktery/1821033?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T13:41:00+00:00"/>
    <meta property="og:title" content="Komedie Vlastníci během schůze odhaluje lidské charaktery"/>
    <meta property="og:description" content="Praha - Konverzační komedie režiséra a scenáristy Jiřího Havelky Vlastníci odhaluje během schůze majitelů bytů problémového domu jejich lidské charaktery. Děj je postaven na půdorysu běžné schůze společenství vlastníků bytových jednotek (SVJ), kteří rozhodují o využívání společných prostor. Filmový debut divadelního režiséra Jiřího Havelky, který vychází z jeho osobní zkušenosti, uvede distribuční společnost CinemArt v tuzemských kinech od 21. listopadu."/>
  </head>
  <body>
    <article>
      <h1>Komedie Vlastníci během schůze odhaluje lidské charaktery</h1>
      <address><time datetime="2019-11-14T13:41:00+00:00">14 Nov 2019, 13:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Konverzační komedie režiséra a scenáristy Jiřího Havelky Vlastníci odhaluje během schůze majitelů bytů problémového domu jejich lidské charaktery. Děj je postaven na půdorysu běžné schůze společenství vlastníků bytových jednotek (SVJ), kteří rozhodují o využívání společných prostor. Filmový debut divadelního režiséra Jiřího Havelky, který vychází z jeho osobní zkušenosti, uvede distribuční společnost CinemArt v tuzemských kinech od 21. listopadu.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573734761_P201911140678101.jpg"/>
        </figure>
        <figure>
          <img src="https://i3.cn.cz/6/1573735180_P201911140686101.jpg"/>
        </figure>
        <figure>
          <img src="https://i3.cn.cz/6/1573735212_P201911140686801.jpg"/>
        </figure>
        <figure>
          <img src="https://i3.cn.cz/6/1573735245_P201911140687601.jpg"/>
        </figure>
      </slideshow>
      <p>Scénář snímku vychází z divadelní hry Vosto5 Společenství vlastníků, které mělo premiéru před dvěma lety. "Jméno Jiřího Havelky pro mě bylo zárukou dobrého scénáře, jde o zajímavou sondu do společnosti," uvedl Stanislav Majer ztvárňující vychytralého nového majitele bytu.</p>
      <p>V netradiční roli necitlivé "barákové drbny" paní Horvátové se představuje Dagmar Havlová, pro kterou je to první filmová role od Odcházení z roku 2011. Ve filmu dále hrají Tereza Ramba a Vojta Kotek, kteří vystupují jako idealistický manželský pár snažící se společnými silami zachránit rozpadající se dům. "Ten scénář miluju, od druhé stránky jsem se musela smát. Režisér Havelka mi ho dal jen přečíst, ale já jsem udělala vše pro to, abych si ve filmu zahrála," sdělila Ramba.</p>
      <p>Ve filmu, který tvůrci označili jako "komedii pro ty, kdo to nezažili a drama pro ty, kdo tím žijí", dále hrají Klára Melíšková, která pedantsky kontroluje řádný průběh schůze nebo Pavla Tomicová hledající způsoby jak zhodnotit svůj majetek. Roli vypočítavého muže vzpomínajícího na "staré dobré časy" ztvárnil Jiří Lábus a naivního a jednoduchého pana Švece hraje David Novotný.</p>
      <p>Film podbarvený hudbou Jana Dismase Zelenky včetně jeho ironicky vyznívající skladby Pod olivovníkem míru a palmou ctnosti Koruna česká nádherně září celému světu v provedení souboru Collegium 1704 během jedné domovní schůze ukáže různé lidské charaktery. Ti, kteří jednají ve prospěch celku, vypočítaví prospěcháři nebo dokonce rafinovaní manipulátoři, ale také lidé ztracení ve své minulosti, se musí společně domluvit na správě domu, ve kterém mají své byty.</p>
      <p>"Ten film je komedie. A myslím, že pro všechny věkové kategorie i pro voliče všech politických stran. Snad tam je celé dnešní spektrum. Takže ideální by bylo se v kině bavit a doufat, že "peklo jsou ti druzí"," podotkl režisér Havelka.</p>
    </article>
  </body>
</html>