<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-mzs-prokomentuvali-skasuvannya-posadi-specpredstavnika-derzhdepu-ssha-z-pitan-ukrayini-329639_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T13:03:00+00:00"/>
    <meta property="og:title" content="У МЗС прокоментували скасування посади спецпредставника Держдепу США щодо України"/>
    <meta property="og:description" content="На думку Вадима Пристайка, необхідно повернутися до формату, який був за Вікторії Нуланд."/>
  </head>
  <body>
    <article>
      <h1>У МЗС прокоментували скасування посади спецпредставника Держдепу США щодо України</h1>
      <h2>На думку Вадима Пристайка, необхідно повернутися до формату, який був за Вікторії Нуланд.</h2>
      <address>
        <time datetime="2019-11-14T13:03:00+00:00">14 Nov 2019, 13:03</time>
      </address>
      <p>Міністр закордонних справ Вадим Пристайко вважає, що після <a href="https://dt.ua/WORLD/derzhdep-ssha-virishiv-pribrati-posadu-yaku-ranishe-obiymav-volker-328952_.html"><b>скасування посади спецпредставника Держдепартаменту США з питань України</b></a>, яку обіймав Курт Волкер, треба повернутися до формату взаємодії часів помічниці держсекретаря США у справах Європи та Євразії Вікторії Нуланд.</p>
      <p>"Державний департамент і Рада національної безпеки продовжують працювати на українсько-американські відносини безвідносно до того, був пан Волкер на цій посаді чи його не було. Пам'ятаєте, до нього була пані Нуланд, яка одночасно займала офіційну позицію у Держдепартаменті і відповідала за цей регіон. Нам здавалося, це більш ефективний шлях – коли людина має апарат, який працює на неї, ці люди професійно займаються відносинами з Україною і бачать крім Мінського процесу весь спектр відносин зі США", - сказав Пристайко в інтерв'ю "<a href="https://www.bbc.com/ukrainian/features-50393138">ВВС Україна</a>".</p>
      <p>За словами міністра, позиція Волкера була дещо відмінною від Нуланд. Він не був співробітником Держдепу, не мав апарату, який би на нього працював й не міг бути залучений до всіх існуючих процесів, зазначив Пристайко.</p>
      <p>"Це вже на той момент був трохи зменшений рівень взаємодії з нами. Але він (Волкер, - ред.) сам по собі, маючи менше обов'язків, був набагато активніший. Я би хотів, щоб була така людина, яка постійно працювала з Україною і допомагала нам на цьому треку мінських і нормандських форматів", - зауважив очільник МЗС.</p>
      <p>На думку Пристайка, необхідно повернутися до формату, який був за Нуланд, коли "у неї за спиною стояла вся потужність Державного департаменту".</p>
      <p>Раніше стало відомо, що Держдепартамент США ліквідує посаду спеціального представника по Україні, яку обіймав Курт Волкер. Всі повноваження перейдуть до інших чиновників Держдепартаменту, чиє портфоліо включає питання України. Посада спецпредставника була неоплачуваною і Волкер присвячував цій роботі тільки частину свого часу.</p>
      <p>Нинішні і колишні американські чиновники кажуть, що посаду Волкера, швидше за все, буде скасовано переважно тому, що адміністрації США буде важко знайти когось на цю роль, враховуючи, наскільки загрозливою стала робота над напрямком політики щодо України через справу про імпічмент.</p>
      <p>Раніше Курт <a href="https://dt.ua/POLITICS/u-ssha-opublikuvali-stenogrami-pokazan-volkera-i-sondlanda-po-spravi-pro-impichment-trampa-328627_.html"><b>Волкер надав в Конгресі свідчення</b></a> у рамках процедури імпічменту президента США Дональда Трампа.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5iYmMuY28udWsvdWtyYWluaWFu">BBC Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>