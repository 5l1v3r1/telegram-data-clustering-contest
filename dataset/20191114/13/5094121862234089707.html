<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/u-nove-vsi-havaroval-autobus-a-nakladni-auto-na-miste-jsou-zraneni-20191114.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T13:14:00+00:00"/>
    <meta property="og:title" content="U Nové Vsi havaroval autobus s dětmi. Při nehodě zemřela učitelka"/>
    <meta property="og:description" content="K nehodě autobusu a nákladního vozu došlo ve čtvrtek odpoledne na silnici 16 u obce Nová Ves na Mělnicku. V autobuse cestovaly děti v rámci školního výletu. Při nehodě zemřela učitelka, devět dětí bylo lehce zraněno, řidič utrpěl vážné zranění. Přivolán byl i vrtulník."/>
  </head>
  <body>
    <article>
      <h1>U Nové Vsi havaroval autobus s dětmi. Při nehodě zemřela učitelka</h1>
      <address><time datetime="2019-11-14T13:14:00+00:00">14 Nov 2019, 13:14</time> by <a rel="author">Martin Vávra ,Kateřina Nič Husárová</a></address>
      <p>„Řidič autobusu narazil zezadu do nákladního vozidla. Na místě došlo k několika zraněním. Jedna osoba bohužel zemřela,“ řekla tisková mluvčí mělnické policie Markéta Johnová.</p>
      <figure>
        <img src="https://g.denik.cz/2/5c/tehov-nehoda-20191114-03_denik-150-3x2.jpg"/>
      </figure>
      <aside>
        <a href="https://melnicky.denik.cz/nehody/nehody-na-namrzlych-vozovkach-se-nevyhnuly-ani-hlavnim-tahum-20191114.html">Nehody na namrzlých vozovkách se nevyhnuly ani hlavním tahům Přečíst článek ›</a>
      </aside>
      <p>Na místo bylo vysláno pět zdravotnických posádek a lékař. „Jedenáct osob bylo zraněných, z toho devět dětí. Jedna osoba utrpěla zranění neslučitelná se životem,“ sdělila mluvčí středočeských záchranářů Petra Effenbergerová. Dle jejích slov došlo v případě dětí ke zraněním lehčího charakteru. Po nezbytné péči byly přepraveny do nemocnic v Motole, Krči a Na Bulovce. Při nehodě zemřela učitelka, která seděla vepředu. </p>
      <p>Řidič autobusu utrpěl středně těžká poranění a následně byl převezen do nemocnice Královské Vinohrady. Druhá z učitelek byla s lehčím poraněním převezena na oddělení chirurgie.</p>
      <figure>
        <iframe src="https://www.youtube.com/embed/01MCw9jD8-s" width="630" height="354" data-service="Youtube" scrolling="no"/>
      </figure>
      <p>Na místě zasahovalo několik jednotek hasičů jak z mělnického, tak kladenského okresu. K nehodě byl vyslán i evakuační hasičský autobus ze Slaného.</p>
      <p>Jak potvrdil mluvčí hasičů Petr Svoboda před 16. hodinou, nehoda byla zajištěna a čeká se na příjezd koronera. Ten ohledá tělo mrtvé ženy, které bude následně hasiči vyproštěno z autobusu. Po vyšetření příčin nehody bude probíhat odtažení obou vozidel a úklid komunikace.</p>
      <p>Policisté vedli dopravu přes Uhy a Podhořany. Silnice byla zprůjezdněna po 20. hodině večer. </p>
      <figure>
        <iframe data-src="https://twitter.com/ZZS_SCK/status/1194963384338386944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nehoda se stala na silnici první třídy číslo 16 kousek od kruhového objezdu, kde se sjíždí na teplickou dálnici D8. Autobus i nákladní vozidlo cestovaly ve směru od Slaného na Mělník.</p>
      <figure>
        <img src="https://g.denik.cz/31/9d/75311715-2669482299815582-724290661888557056-o_denik-150-3x2.jpg"/>
      </figure>
      <aside>
        <a href="https://melnicky.denik.cz/nehody/pri-nehode-u-u-obce-zlosyn-zemreli-dva-lide-20191107.html">Při nehodě u obce Zlosyň zemřeli dva mladí lidé Přečíst článek ›</a>
      </aside>
    </article>
  </body>
</html>