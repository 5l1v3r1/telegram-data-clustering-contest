<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76524-Nova-Skoda-Octavia-je-preplnena-Simply-Clever-rieseniami-Toto-su-tie-najuzitocnejsie"/>
    <meta property="og:site_name" content="REFRESHER"/>
    <meta property="article:published_time" content="2019-11-14T13:05:00+00:00"/>
    <meta property="og:title" content="Nová Škoda Octavia je preplnená Simply Clever riešeniami. Toto sú tie najužitočnejšie"/>
    <meta property="og:description" content="Česká automobilka ponúka veľmi veľa inteligentných riešení, ktoré zvyšujú komfort."/>
  </head>
  <body>
    <article>
      <h1>Nová Škoda Octavia je preplnená Simply Clever riešeniami. Toto sú tie najužitočnejšie</h1>
      <address><time datetime="2019-11-14T13:05:00+00:00">14 Nov 2019, 13:05</time> by <a rel="author">Martin Mičuda</a></address>
      <p>
        <b>Česká automobilka ponúka veľmi veľa inteligentných riešení, ktoré zvyšujú komfort.</b>
      </p>
      <p>Či už si fanúšik značky <b>Škoda</b> alebo nie a či sa ti páčia jej súčasné modely alebo nie, nepopierateľným faktom je, že česká značka je <b>majstrom vo vnútornej priestrannosti, praktickosti a povestných Simply Clever riešeniach.</b> Dôkazom toho je aj nová, v poradí 4. generácia Octavie, ktorá veľmi pozitívne prekvapila nielen svojím dizajnom. </p>
      <p>Ten je síce subjektívny, i keď si dovolíme tvrdiť, že novinka <b>je fakt krásna</b>, škodovka si ale, okrem iného, pre nás pripravila aj množstvo pekne prepracovaných detailov, ktoré sú dôkazom úvodných viet. <b>Nová Octavia</b> sa hrdí napríklad úplne novým asistentom pri vyhýbaní, ktorý ma zamedziť stret s prekážkou alebo systémom, ktorý upozorňuje na zhoršený povrch cesty či prichádzajúce auto v momente, keď sa posádka chystá otvoriť dvere. Okrem toho ale <b>vo svojich útrobách schováva množstvo parádnych vychytávok.</b></p>
      <figure>
        <img src="https://i.refresher.sk/public/martinzmartina/sept19/6020929_.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Výhradne LED svietenie (exteriér aj interiér)  </h3>
      <p>I keď tento článok je zameraný hlavne na ospevované Simple Clever riešenia, ešte predtým, ako ti ich ukážeme, rozhodne si svoju pozornosť zaslúžia aj svetlomety. Octavia 4 má už totiž v základe plne LED-kové svetlá na oboch koncoch (okrem smerovky), za príplatok ale v ponuke nechýba dokonca ani Matrix-LED technológia.</p>
      <p>LED-ky s prepracovanou grafikou a tradičným českým krištáľom tak disponujú funkciou individuálneho zhasínania jednotlivých segmentov a plynulým vykrývaním protiidúcich vozidiel. Zaujímavosťou však je, že dynamické smerovky sú len vzadu, vpredu ich teda od Škody má len Kamiq. Či ide o zámer marketingu alebo to dané rozloženie svetiel neumožňuje, je otázne. Mimochodom, <b>klasickou žiarovkou disponuje len spomínaný blinker a priehradka spolujazdca.</b> Zvyšok zabezpečujú výhradne LED-ky.</p>
      <figure>
        <img src="https://i.refresher.sk/public/martinzmartina/dec12/octavia_029-1920x1280.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Plnohodnotný head-up displej</h3>
      <p>Presunúť sa môžeme napokon do interiéru, kde evidujeme úplne novú palubovku. Tú, vrátane jej displejov, sme ti už <a href="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom">predstavili v podrobnom článku</a>, teraz ale dáme prednosť niektorým detailom, ktoré si zaslúžia špeciálnu pozornosť. </p>
      <related>
        <a href="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom"/>
      </related>
      <p>Ako prvé je to napríklad <b>head-up displej, ktorý je v Octavii vôbec po prvýkrát.</b> Pochváliť však treba, že nejde o žiadne “polovičné” riešenie, ale plnohodnotný head-up displej, aký je v tejto triede stále skôr ojedinelý – údaje sú premietané priamo na čelné sklo, nie na akési výsuvné sklíčko. Jeho detailnejšiu funkcionalitu objavíme až osobne. </p>
      <figure>
        <img src="https://i.refresher.sk/public/martinzmartina/dec12/octavia_061-1920x1280.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Integrovaný dáždnik dopĺňa metlička</h3>
      <p>To, že v škodovkách nachádzame integrovaný <b>dáždnik vo dverách</b>, je známe už nejaký piatoček. Výnimkou nie je ani nová Octavia, po novom ale škodovka zašla ešte ďalej a v<b> dverách na spolujazdcovej strane pribudol otvor s integrovanou metličkou</b>. Tá určite padne vhod najmä v zime, navyše, plusom je, že pomerne veľká metlička má vyhradené miesto, kde nazavadzá a dá sa pekne uskladniť.</p>
      <figure>
        <img src="https://i.refresher.sk/public/martinzmartina/dec12/6020822_.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Šikovný držiak na poháre</h3>
      <p>Ďalším inteligentným detailom je <i>cup holder</i>, teda držiak na poháre. Už tradične sa nachádza v stredovom tuneli. Okrem toho, že priamo Škoda ponúka predpripravený<b> “pohár”, ktorý slúži ako držiak na telefón</b>, mince či iné predmety, spomenúť treba aj inú maličkosť. </p>
      <p>Na spodnej časti oboch držiakov na poháre <b>vystupujú plastové výbežky</b>, ktoré majú až prekvapivo veľký zmysel – ak totiž do držiaka položíš štandardnú plastovú fľašku (napríklad od <i>koly</i>), vďaka plastovým prvkom na spodnej časti vieš pri správnom zatlačení fľaše o dno držiaka túto <b>fľasku otvoriť s použitím len jednej ruky</b>. Opäť veľmi jednoduchý, no o to lepší detail.</p>
      <figure>
        <img src="https://i.refresher.sk/public/martinzmartina/dec12/octavia_064-1920x1280.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>5 USB-C vstupov</h3>
      <p>Stalo sa trendom, že v nových autách nachádzame čoraz viac USB vstupov, dokonca, najnovšie modely sú už neraz vybavené <b>aj modernejšom verziou, teda USB-C. </b></p>
      <p>Výnimkou nie je ani Octavia, ktorej interiér dostal dokonca až 5 USB-C vstupov, 3 vpredu a 2 vzadu. </p>
      <p>Umiestnenie jedného z nich by si ale určite neuhádol. Škodovka totiž jedno USB-C umiestnila do stropnej časti nad spätným zrkadlom. Sprvoti ti možno nemusí dôjsť, aký význam toto umiestnenie má, dôvod je ale veľmi prostý – čoraz viac vodičov si do vozidiel inštaluje všakovaké <b>kamery, ktoré non-stop monitorujú dianie pred autom</b>. No a práve na tieto účely sa v hornej časti nachádza vstup, čím je docielená absencia rôznych káblov, ktoré zväčša len prekážajú.</p>
      <figure>
        <img src="https://i.refresher.sk/public/martinzmartina/dec12/6020821_.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Dotykové ovládanie hlasitosti</h3>
      <p>Zásadnou novinkou interiéru novej Octavie je <b>až 10" dotykový displej</b>, ktorý z palubnej dosky vystupuje, čím je viac po ruke vodičovi. Väčšina fyzických tlačidiel v kokpite preto zmizla a nahradila ich samotná obrazovka. Zo stredovej konzole tak vypadol aj otočný ovládač hlasitosti, v tomto prípade ho ale nahradilo <b>úplne nové riešenie, ktoré má potenciál fungovať veľmi dobe. </b></p>
      <p>Síce ide o dotykový prvok, Octavia však nemá dve dotykové tlačidlá (+ a - ako napríklad nové VW), ale akýsi<b> dotykový posuvník</b>, ktorý má fungovať veľmi intuitívne a zároveň jednoznačne. Hlasitosť sa totiž mení pohybom prsta po vytýčenej ploche zľava doprava a opačne.</p>
      <figure>
        <img src="https://i.refresher.sk/public/martinzmartina/dec12/octavia_078-1920x1280.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Trapézová škrabka </h3>
      <p>Škodovácku zelenú škrabku už možno označiť za legendu, opäť ide pritom o veľmi primitívne, no o to praktickejšie riešenie. Ak nemáš vozidlo zaparkované v garáži, je škrabanie okien vozidla tou najnepríjemnejšou rannou rozcvičkou v zime. <b>Škrabka na ľad uložená v kryte palivovej nádrže</b> je tak pre všetkých majiteľov pravou vychytávkou. Škrabka je vždy po ruke, je možné ju použiť nielen na odstránenie námrazy z okenných skiel vozidla, ale aj k zotretiu oroseného okna. Priehľadnú časť škrabky možno navyše použiť ako lupu.</p>
      <figure>
        <img src="https://i.refresher.sk/public/martinzmartina/dec12/151203-attractive-skoda-accessories-for-cold-season-6-1920x1190.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Šikovné viečko s lievikom </h3>
      <p>Nalievanie kvapaliny je bežnou rutinou, obyčajne plastové viečko však dokáže celý akt skomplikovať a znepríjemniť tým, že sa zväčša samé zatvára. Chalani z Mladej Boleslavi však opäť zapojili rozum a do nových modelov, vrátane Octavie, začali montovať ďalší vďačný Simple Clever detail. Je ním<b> viečko s gumeným vrchnákom, ktorý po otvorení slúži aj ako lievik. </b>Praktický doplnok v motorovom priestore tak uľahčuje dolievanie kvapaliny a zároveň zamedzuje poliatiu motorového priestora vozidla kvapalinou.</p>
      <figure>
        <img src="https://i.refresher.sk/public/martinzmartina/dec12/10-1436x1920.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <h3>Veľký, flexibilný a parádne využiteľný kufor</h3>
      <p>Batožinový priestor je rozhodne jedným z tromfov novej Octavie – liftback ponúka rekordných <b>600 litrov, zatiaľ čo kombi až 640 litrov.</b> Jedným z prvkov Simple Clever riešení je však aj bohatý sieťový program, ktorý je veľmi praktickým doplnkom batožinového priestoru vozidla. Slúži na zabezpečenie prevážaných predmetov, aby nemohlo dôjsť počas jazdy k ich posunu, a tým k vzájomnému poškodeniu. Fixáciou väčších predmetov <b>podlahovou sieťou</b> sa navyše značne zvyšuje bezpečnosť cestujúcich a vylúčia sa prípadné náhle zmeny v správaní vozidla.</p>
      <p>Ďalšiu sieť je možné zavesiť na <b>kovové záchytné oká a závesné háčiky</b>, čím vznikne ďalší bezpečný priestor na malé predmety, ktoré by mali tendenciu počas jazdy v kufri lietať. Batožinový priestor disponuje pritom <b>množstvom výsuvných háčikov</b>, na ktoré sa ľahko zavesia tašky s nákupom, nechýba integrovaná svetelná lampa a zároveň vhod padne aj <b>háčik na spodnom plate dvojitého dna</b>, o ktorý je možné samotné plato zavesiť, pokiaľ treba pristupovať k priestoru pod ním.</p>
      <figure>
        <img src="https://i.refresher.sk/public/martinzmartina/dec12/octavia_016-1920x1280.jpg"/>
        <figcaption>
          <cite>https://www.skoda-storyboard.com/en/press-kits/skoda-octavia-press-kit/more-spacious-more-connected-more-emotive-the-new-skoda-octavia/</cite>
        </figcaption>
      </figure>
      <p>Takýmto štýlom by sme mohli pokračovať ešte relatívne dlho, keďže Octavia disponuje naozaj plejádou inteligentných drobností. Spomeňme tak ešte napríklad elektronicky <b>výklopné ťažné zariadenie</b>, <b>masážne sedadlá</b>, <b>opierky hlavy na zadných sedadlách s výsuvnými bočnicami, ktoré v prípade spánku džia hlavu v prirodzenej polohe</b>.</p>
      <p>Áno, väčšina z týchto vecí sú len maličkosti, sú ale dôkazom toho, že niekto pri vývoji vozidla zapojil rozum a <b>užívateľom novinky zabezpečia väčší komfort a akúsi pridanú hodnotu.</b></p>
      <p>
        <b>Ktorú zo spomenutých vychytávok by si ocenil vo svojom aute najviac?</b>
      </p>
      <figure>
        <a href="https://refresher.sk/76524-Nova-Skoda-Octavia-je-preplnena-Simply-Clever-rieseniami-Toto-su-tie-najuzitocnejsie/gallery/1">
          <img src="https://i.refresher.sk/public/martinzmartina/dec12/octavia_085-1920x1280.jpg"/>
        </a>
        <figcaption>
          <a href="https://refresher.sk/76524-Nova-Skoda-Octavia-je-preplnena-Simply-Clever-rieseniami-Toto-su-tie-najuzitocnejsie/gallery/1">Zobraziť galériu 6</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/29309-Pribliz-si-jedinecnu-atmosferu-tohtorocneho-German-Cars-Meetingu-vdaka-aftermovie"/>
        <a href="https://refresher.sk/36687-10-najvacsich-a-najhlavnejsich-noviniek-tohtorocneho-autosalonu-v-Parizi-Oplati-sa-velkolepy-veltrh-navstivit"/>
        <a href="https://refresher.sk/43677-Takto-moze-vyzerat-chystany-Karoq-SportLine-ci-najsilnejsi-Karoq-RS-ktory-Skoda-zatial-nepotvrdila"/>
        <a href="https://refresher.sk/26445-Chystany-Yeti-modeloveho-roku-2017-ci-Superb-RS-ktory-Skoda-zamietla-Aj-takto-by-mohli-vyzerat"/>
        <a href="https://refresher.sk/37371-Skoda-chysta-uplny-novy-crossover-Polar-Ak-bude-vyzerat-takto-mame-sa-naco-tesit"/>
        <a href="https://refresher.sk/37566-Skoda-predstavuje-faceliftovanu-Octaviu-s-radikalnou-zmenou-prednej-casti-kde-dominuju-rozdelene-svetla"/>
        <a href="https://refresher.sk/55032-Cesky-pirat-nelegalne-sdilel-152-572-filmu-Muze-jit-az-na-8-let-do-vezeni"/>
        <a href="https://refresher.sk/76507-Desatvalcovy-supersport-od-Audi-vstupuje-na-trh-so-zadnym-pohonom-Drifteri-si-pridu-na-svoje"/>
      </related>
    </article>
  </body>
</html>