<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/nishchivniy-variant-dlya-ukrajini-timoshenko-prokomentuvala-import-elektroenergiji-z-rf-639943.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T13:51:24+00:00"/>
    <meta property="og:title" content="Нищівний варіант для України - Тимошенко прокоментувала імпорт електроенергії з РФ"/>
    <meta property="og:description" content="Рішення про відновлення імпорту струму з РФ є лобістським та суперечить національним інтересам, і його потрібно якнайшвидше скасовувати - лідер фракції «Батьківщина»"/>
  </head>
  <body>
    <article>
      <h1>Нищівний варіант для України - Тимошенко прокоментувала імпорт електроенергії з РФ</h1>
      <address>
        <time datetime="2019-11-14T13:51:24+00:00">14 Nov 2019, 13:51</time>
      </address>
      <h4>Рішення про відновлення імпорту струму з РФ є лобістським та суперечить національним інтересам, і його потрібно якнайшвидше скасовувати - лідер фракції «Батьківщина»</h4>
      <p>Суттєве зростання імпорту електроенергії з РФ знищить вітчизняну енергетику, його треба зупиняти.</p>
      <p>Про це заявила лідер фракції «Батьківщина» Юлія Тимошенко</p>
      <p>«Це абсолютно нищівний варіант для України. Тому що ми забезпечені виробництвом своєї електроенергії практично вдвічі більше, ніж ми її споживаємо. Тобто, ми маємо повністю свої потужності для забезпечення на 100% України електроенергією. І можу сказати, якщо при цьому факті, що ми забезпечені електроенергією, починають імпортувати російську електроенергію, це означає, що у нас без роботи залишаться шахтарі, атомщики, енергетики і практично ми втратимо наші потужності, втратимо робочі місця для українців, втратимо по суті середній клас нашої країни», - сказала Тимошенко.</p>
      <p>Вона зазначила, що рішення про відновлення імпорту струму з РФ є лобістським та суперечить національним інтересам, і його потрібно якнайшвидше скасовувати.</p>
      <p>«Це рішення, на мій погляд, є суто лобістським. Воно є проти національних інтересів України. І його треба якомога швидше зупиняти», - наголосила Тимошенко.</p>
      <p>Нагадаємо, з 1 жовтня завдяки «поправці Геруса» почалася поставка електроенергії з Росії в режимі імпорту.</p>
      <p>За даними джерела на ринку, імпорт здійснюється компанією «Юнайтед Енерджі», яку пов'язують з Ігорем Коломойським. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.</p>
      <p>Раніше президент Асоціації енергетики України Олександр Трохимець повідомив, що імпортери російської електроенергії демпінгують на українському ринку, а обсяг російської електроенергії, що постачається на сегмент ринку двосторонніх договорів вже перевищує 15%.</p>
      <related>
        <a href="https://glavcom.ua/publications/gotuytes-do-zemli-slugi-narodu-zveli-rahunki-z-leninim-stalinim-ta-timoshenko-639753.html"/>
        <a href="https://glavcom.ua/country/society/rinok-zemli-timoshenko-blagaje-deputativ-shamenutisya-639584.html"/>
        <a href="https://glavcom.ua/country/politics/zemlya-v-ilyuminatori-zelenskogo-639238.html"/>
      </related>
    </article>
  </body>
</html>