<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/v-zagrebu-preminil-z-oskarjema-nagrajeni-branko-lu"/>
    <meta property="og:site_name" content="Primorske novice"/>
    <meta property="article:published_time" content="2019-11-14T13:50:54+00:00"/>
    <meta property="og:title" content="V Zagrebu preminil z oskarjema nagrajeni Branko Lustig"/>
    <meta property="og:description" content="Znani hrvaški filmski umetnik Branko Lustig je umrl danes v Zagrebu, poročajo hrvaški mediji. Lustig je dvakratni dobitnik oskarja za svoje producentsko delo pri hollywoodskih filmih Schindlerjev seznam in Gladiator."/>
  </head>
  <body>
    <article>
      <h1>V Zagrebu preminil z oskarjema nagrajeni Branko Lustig</h1>
      <address><time datetime="2019-11-14T13:50:54+00:00">14 Nov 2019, 13:50</time> by <a rel="author">STA</a></address>
      <p>
        <b>Znani hrvaški filmski umetnik Branko Lustig je umrl danes v Zagrebu, poročajo hrvaški mediji. Lustig je dvakratni dobitnik oskarja za svoje producentsko delo pri hollywoodskih filmih Schindlerjev seznam in Gladiator.</b>
      </p>
      <figure>
        <img src="https://static.primorske.si/foto/highres/gnweb/719761_lustig.jpg"/>
        <figcaption>Branko Lustig Foto: Wikipedia</figcaption>
      </figure>
      <p><b>ZAGREB</b> &gt; Branko Lustig se je rodil v Osijeku leta 1932. Zaradi judovskega porekla je bil med drugo svetovno vojno zaprt v nacističnih koncentracijskih taboriščih Auschwitz in Bergen-Belsen. Večina njegove družine je izgubila svoja življenja v nacističnih taboriščih po Evropi.</p>
      <p>Lustigove izkušnje so bile vgrajene v celovečerec Schindlerjev seznam, pri katerem je režiserju <b>Stevenu Spielbergu</b> pomagal čim bolj pristno predstaviti strašanske slike iz koncentracijskih taborišč, je poročala hrvaška tiskovna agencija Hina. Poleg Schindlerjevega seznama je oskarja dobil tudi za celovečerec režiserja <b>Ridleyja Scotta</b> Gladiator, za katerega je prejel tudi prestižno filmsko nagrado zlati globus.</p>
      <h3>Kariero začel pri Jadran filmu</h3>
      <p>Lustig je sredi prejšnjega stoletja študiral igro na zagrebški gledališki akademiji. Takrat je začel sodelovati tudi pri filmih kot organizator snemanja, pomočnik režiserja ter direktor filma in producent. Kariero je začel pri Jadran filmu s produkcijo filmov Ne obračaj se, sin režiserja Branka Bauerja in Kozara <b>Veljka Bulajića</b>, v katerem je tudi zaigral. Sodeloval je pri več kot 100 celovečercih na Hrvaškem in v drugih državah.</p>
      <p>Med drugimi je sodeloval pri filmih Pločevinasti boben režiserja Volkerja Schlöndorffa in Sofijina izbira režiserja <b>Alana J. Pakule</b>. Z emmyjem je bil nagrajen za ameriško televizijsko nadaljevanko Vojne za mamila: zgodba Camarena v režiji Briana Gibsona.</p>
      <h3>Mednarodni uspeh dosegel s serijo Vetrovi vojne</h3>
      <p>Mednarodni uspeh je dosegel s serijo Dana Curtisa Vetrovi vojne, ki ga je pripeljala do sodelovanja s Spielbergom. Med delovanjem v ZDA je sodeloval tudi pri več drugih znanih celovečercih, kot je denimo film Mirovnik režiserke <b>Mimi Leder</b> z <b>Georgeom Clooneyjem</b> in <b>Nicole Kidman</b>. Pred desetimi leti se je vrnil na Hrvaško in bil predsednik Festivala strpnosti, med katerim so v Zagrebu vsako organizirali festival judovskega filma.</p>
      <p>Leta 2012 je prejel posebno nagrado filmskega festivala v Sarajevu (SFF), častno srce Sarajeva. Letos so ga razglasili za častnega meščana Zagreba.</p>
    </article>
  </body>
</html>