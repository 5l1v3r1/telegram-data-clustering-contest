<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460713/%E0%A6%87%E0%A6%A1%E0%A7%87%E0%A6%A8%E0%A7%87-%E0%A6%A7%E0%A6%BE%E0%A6%B0%E0%A6%BE%E0%A6%AD%E0%A6%BE%E0%A6%B7%E0%A7%8D%E0%A6%AF%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%B8%E0%A7%8D%E0%A6%A4%E0%A6%BE%E0%A6%AC-%E0%A6%AB%E0%A6%BF%E0%A6%B0%E0%A6%BF%E0%A7%9F%E0%A7%87-%E0%A6%A6%E0%A6%BF%E0%A7%9F%E0%A7%87%E0%A6%9B%E0%A7%87%E0%A6%A8-%E0%A6%AE%E0%A6%BE%E0%A6%B6%E0%A6%B0%E0%A6%BE%E0%A6%AB%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T13:17:00+00:00"/>
    <meta property="og:title" content="ইডেনে ধারাভাষ্যের প্রস্তাব ফিরিয়ে দিয়েছেন মাশরাফি"/>
    <meta property="og:description" content="অনলাইন ডেস্ক ॥ বাংলাদেশ-ভারত কলকাতা টেস্টে ধারাভাষ্য দেওয়ার জন্য মহেন্দ্র সিং ধোনিকে প্রস্তাব দিয়েছে সিরিজের অফিসিয়াল ব্রডকাস্টার স্টার স্পোর্টস, এই খবর জানা গিয়েছিল কদিন আগেই। ভারতীয় বোর্ড অনুমতি দিলে ইডেন গার্ডেনে ধারাভাষ্য দিতে দেখা যেতে পারে ধোনিকে। দিবারাত্রির এই টেস্টে বাংলায় ধারাভাষ্য দেওয়ার আমন্ত্রণ জানানো হয়েছিল ..."/>
  </head>
  <body>
    <article>
      <h1>ইডেনে ধারাভাষ্যের প্রস্তাব ফিরিয়ে দিয়েছেন মাশরাফি</h1>
      <address>
        <time datetime="2019-11-14T13:17:00+00:00">14 Nov 2019, 13:17</time>
      </address>
      <figure>
        <img src="http://www.dailyjanakantha.com/files/201911/1573740983_17.jpg"/>
      </figure>
      <p>অনলাইন ডেস্ক ॥ বাংলাদেশ-ভারত কলকাতা টেস্টে ধারাভাষ্য দেওয়ার জন্য মহেন্দ্র সিং ধোনিকে প্রস্তাব দিয়েছে সিরিজের অফিসিয়াল ব্রডকাস্টার স্টার স্পোর্টস, এই খবর জানা গিয়েছিল কদিন আগেই।</p>
      <p>ভারতীয় বোর্ড অনুমতি দিলে ইডেন গার্ডেনে ধারাভাষ্য দিতে দেখা যেতে পারে ধোনিকে। দিবারাত্রির এই টেস্টে বাংলায় ধারাভাষ্য দেওয়ার আমন্ত্রণ জানানো হয়েছিল মাশরাফি বিন মুর্তজাকেও। তবে স্টার স্পোর্টসের সেই প্রস্তাব ফিরিয়ে দিয়েছেন বাংলাদেশের ওয়ানডে অধিনায়ক।</p>
      <p>কিছুদিন আগেই বাংলাদেশের প্রথম ক্রিকেটার হিসেবে আন্তর্জাতিক ক্রিকেটে ১৮ বছর পূর্ণ করেছেন মাশরাফি। তিনি টেস্ট খেলেন না এক দশক হয়ে গেছে। আন্তর্জাতিক টি-টোয়েন্টি ছেড়েছেন দুই বছর আগে। এখন খেলেন শুধু ওয়ানডে। গত বিশ্বকাপের পর চোটের কারণে আর ওয়ানডেও খেলা হয়নি। আগামী বছরের মে-জুনের আগে বাংলাদেশের আর ওয়ানডে খেলাও নেই। মাশরাফির এই ফাঁকা সময়টাই কাজে লাগাতে চেয়েছিল স্টার স্পোর্টস।</p>
      <p>অবশ্য খেলা না থাকলেও নিজ জেলা নড়াইল-২ আসনের সংসদ সদস্য হিসেবেও মাশরাফির ব্যস্ততা কম নয়। সেই ব্যস্ততার কারণে ধারাভাষ্যের প্রস্তাব ফিরিয়েছেন কি না, তা অবশ্য স্পষ্ট করেননি মাশরাফি। দেশের একটি জাতীয় দৈনিককে মাশরাফি বলেছেন, ‘আমাকে গোলাপি বলের টেস্টে ধারাভাষ্য দিতে বলা হয়েছিল। কিন্তু আমি আগ্রহী হইনি। ওদেরকে না বলে দিয়েছি।’ তবে খেলা দেখতে কলকাতায় যাচ্ছেন বলে তিনি নিশ্চিত করেছেন, ‘এই ম্যাচটি দেখার ইচ্ছা আছে। আশা করি, খেলার সময় আমি কলকাতাতেই থাকব।’</p>
      <p>ঐতিহাসিক এই টেস্ট রাঙিয়ে রাখতে নানা উদ্যোগ নিয়েছে ক্রিকেট অ্যাসোসিয়েশন অব বেঙ্গল (সিএবি)। ইডেনের ঐতিহ্যবাহী ঘণ্টা বাজিয়ে টেস্টের উদ্বোধন করবেন বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়। ভারতীয় বোর্ড সভাপতি সৌরভ গাঙ্গুলী বাংলাদেশের আন্তর্জাতিক খ্যাতিসম্পন্ন শিল্পী রুনা লায়লাকেও আমন্ত্রণ জানিয়েছেন। ম্যাচ শুরুর আগে গান গাইবেন এই কিংবদন্তি। ২০০০ সালে ভারতের বিপক্ষে বাংলাদেশের অভিষেক টেস্টের দলে থাকা প্রত্যেক ক্রিকেটারকেও আমন্ত্রণ জানিয়েছে সিএবি।</p>
    </article>
  </body>
</html>