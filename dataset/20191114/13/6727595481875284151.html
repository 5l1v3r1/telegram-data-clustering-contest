<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/fadnavis-shedding-crocodile-tears-sena-says-in-saamana-editorial.html"/>
    <meta property="og:site_name" content="DoolNews"/>
    <meta property="article:published_time" content="2019-11-14T13:00:00+00:00"/>
    <meta property="og:title" content="'രാഷ്ട്രപതി ഭരണം എഴുതിത്തയ്യാറാക്കിയ തിരക്കഥ'; ഫഡ്‌നാവിസിന്റെത് മുതലക്കണ്ണീരെന്ന് ശിവസേന"/>
    <meta property="og:description" content="Bjp Devendra Fadnavis Maharashtra National News Samna Shiv Sena Uddhav Thackeray India മുംബൈ: മഹാരാഷ്ട്രയില്‍ രാഷ്ട്രപതി ഭരണം ഏര്‍പ്പെടുത്തിയത് എഴുതിത്തയ്യാറാക്കിയ തിരക്ക"/>
  </head>
  <body>
    <article>
      <h1>'രാഷ്ട്രപതി ഭരണം എഴുതിത്തയ്യാറാക്കിയ തിരക്കഥ'; ഫഡ്‌നാവിസിന്റെത് മുതലക്കണ്ണീരെന്ന് ശിവസേന</h1>
      <address><time datetime="2019-11-14T13:00:00+00:00">14 Nov 2019, 13:00</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ രാഷ്ട്രപതി ഭരണം ഏര്‍പ്പെടുത്തിയത് എഴുതിത്തയ്യാറാക്കിയ തിരക്കഥയായിരുന്നെന്ന് ശിവസേന. ഗവര്‍ണറുടെ ഇടപെടലിനെയും ശിവസേനയുടെ മുഖപത്രമായ സാമ്‌ന വിമര്‍ശിച്ചു.</p>
      <p>പരോക്ഷമായി അധികാരം ബി.ജെ.പിയുടെ കൈകളിലേക്കെത്തിച്ച നടപടിയാണ് രാഷ്ട്രപതി ഭരണമെന്നും ഫഡ്‌നാവിസിന്റെത് മുതലക്കണ്ണീരാണെന്നും സാംനയുടെ എഡിറ്റോറിയലില്‍ ആരോപിക്കുന്നു.</p>
      <p>സര്‍ക്കാര്‍ രൂപീകരിക്കാന്‍ ഗവര്‍ണര്‍ ശിവസേനയ്ക്ക് 24 മണിക്കൂര്‍ മാത്രം അനുവദിച്ചതും ഭൂരിപക്ഷം തെളിയിക്കാന്‍ അധിക സമയം അനുവദിക്കാത്തതും വിമര്‍ശിച്ചാണ് എഡിറ്റോറിയല്‍. ഗവര്‍ണറുടെ ഇടപെടലിലൂടെ സര്‍ക്കാര്‍ രൂപീകരണത്തിന് ആറ് മാസം സമയം ലഭിച്ചിരിക്കുകയാണെന്ന പരിഹാസവും ഇതിലുണ്ട്.</p>
      <related>
        <a href="https://www.doolnews.com/bjp-always-said-fadnavis-to-be-maharashtra-cm-sena-making-unacceptable-demands-amit-shah567567.html?utm_source=doolnews&amp;utm_medium=related"/>
      </related>
      <p>‘യഥാര്‍ത്ഥത്തില്‍, എഴുതി തയ്യാറാക്കിയ തിരക്കഥയിലൂടെയാണ് രാഷ്ട്രപതിഭരണം ഏര്‍പ്പെടുത്തിയത്. അത് നേരത്തെ തീരുമാനിക്കപ്പെട്ടതായിരുന്നു’, ശിവസേന ആരോപിച്ചു.</p>
      <p>‘മഹാരാഷ്ട്രയില്‍ രാഷ്ട്രപതി ഭരണം ഏര്‍പ്പെടുത്തിയതിലുള്ള ആശങ്ക മുന്‍മുഖ്യമന്ത്രി രേഖപ്പെടുത്തിയിരുന്നു. ഇതിലൂടെ ഫഡ്‌നാവിസ് മുതലക്കണ്ണീരൊഴുക്കുകയാണ്. രാഷ്ട്രപതി ഭരണത്തില്‍ ആരെങ്കിലും മുതലക്കണ്ണീരോഴുക്കുന്നുണ്ടെങ്കില്‍ അത് പ്രഹസനമാണ്’, സാമ്‌നയുടെ എഡിറ്റോറിയലില്‍ പറയുന്നു.</p>
      <related>
        <a href="https://www.doolnews.com/would-prevent-operation-lotus-in-maharashtra-prithviraj-chavan454.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഗവര്‍ണര്‍ ഭഗത് സിങ് കോശ്യാരി മുമ്പ് ആര്‍.എസ്.എസ് പ്രവര്‍ത്തകനായിരുന്നെന്നും മുമ്പ് ഉത്തരാഖണ്ഡ് മുഖ്യമന്ത്രിയായിരുന്ന പരിചയം മാത്രമാണ് അദ്ദേഹത്തിനുള്ളതെന്നും സേന പറഞ്ഞു. എന്നാല്‍, മഹാരാഷ്ട്ര ഭൂമിശാസ്ത്രപരമായും ചരിത്രപരമായും വലിയ സംസ്ഥാനമാണെന്നും ശിവസേന ചൂണ്ടിക്കാട്ടി.</p>
      <p>രാഷ്ട്രപതി ഭരണത്തിലൂടെ അധികാരം ബി.ജെ.പിയുടെ കൈകളില്‍ത്തന്നെ എത്തിയിരിക്കുകയാണ്. രാജിവെച്ചയാള്‍ തീരുമാനത്തില്‍ അത്യധികം സന്തോഷിക്കുകയാണെന്നും സാമ്‌ന വിമര്‍ശിച്ചു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/X282KA_csm8" width="500" height="281" data-service="Youtube" scrolling="no"/>
      </figure>
    </article>
  </body>
</html>