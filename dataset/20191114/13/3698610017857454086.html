<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/interpol-zablokuvav-spravu-mazura-do-podalshogo-virishennya-329642_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T13:50:00+00:00"/>
    <meta property="og:title" content="Інтерпол заблокував справу Мазура до подальшого виявлення обставин — Дещиця"/>
    <meta property="og:description" content="Справа перебуває у підвішеному стані."/>
  </head>
  <body>
    <article>
      <h1>Інтерпол заблокував справу Мазура до подальшого виявлення обставин — Дещиця</h1>
      <h2>Справа перебуває у підвішеному стані.</h2>
      <address>
        <time datetime="2019-11-14T13:50:00+00:00">14 Nov 2019, 13:50</time>
      </address>
      <p>Статус ветерана АТО <b><a href="https://dt.ua/UKRAINE/ostanni-dva-roki-ya-vidviduvav-polschu-bez-problem-mazur-329163_.html">Ігоря "Тополя" Мазура</a></b> в системі Інтерполу заблокований до з'ясування обставин. Це стало підставою для його повернення з Польщі на Батьківщину, повідомив <a href="https://www.ukrinform.ua/rubric-society/2818060-interpol-ne-zakriv-spravu-mazura-vona-u-pidvisenomu-stani-desica.html">Укрінформу</a> посол України в Польщі Андрій Дещиця.</p>
      <p>"Подача нашою стороною документів до Інтерполу і факт, що з вечора 12 листопада статус Ігоря Мазура в системі Інтерполу був заблокований до з'ясування обставин, означали, що він не переслідується, а його справа перебуває у підвішеному стані, вона вивчається. Це дало йому можливість легально повернутися в Україну",- йдеться у повідомленні.</p>
      <p>За словами Дещиці, українська сторона переконує польських колег у тому, що справа, за якою переслідується Мазур, надумана. Окружна прокуратура Любліна продовжуватиме розслідування.</p>
      <p>Зазначається, що повернення Мазура в Україну не означає закриття справи. Це остаточно вирішуватиме прокурор, який веде цю справу в Окружній прокуратурі Любліна.</p>
      <p>Напередодні Антон Геращенко повідомив, що Ігор Мазур повернувся в Україну. За його словами, це стало можливим, оскільки увечері в день затримання Українське бюро Інтерполу за дорученням глави МВС Арсена Авакова надало пакет документів, які свідчили про зловживання РФ своїм правом звернень до цієї організації.</p>
      <p>Як повідомлялося, 9 листопада за запитом РФ <a href="https://dt.ua/UKRAINE/u-polschi-za-zapitom-rosiyi-zatrimali-ukrayinskogo-biycya-mazura-329080_.html"><b>польські прикордонники затримали</b></a> в пункті пропуску "Дорогуськ" працівника Секретаріату уповноваженого Верховної Ради з прав людини, учасника АТО Ігоря "Тополя" Мазура.</p>
      <p>За підсумками засідання суду 10 листопада <a href="https://zn.ua/UKRAINE/mazura-ne-ekstradiruyut-v-rf-polsha-peredala-ego-na-poruki-ukrainskomu-konsulu-335537_.html"><b>Мазура передали на поруки українському консулу в Польщі</b></a>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/0KPQutGA0ZbQvdGE0L7RgNC8">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>