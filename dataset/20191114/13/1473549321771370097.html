<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/meksyk-atak-na-mormonow-bliscy-ofiar-wyjezdzaja-z-osady,985343.html"/>
    <meta property="og:site_name" content="TVN24"/>
    <meta property="article:published_time" content="2019-11-14T13:35:00+00:00"/>
    <meta property="og:title" content="Mormoni uciekają z osady w Meksyku po masakrze kobiet i dzieci"/>
    <meta property="og:description" content="Ponad setka członków amerykańsko-meksykańskiej wspólnoty mormonów zamieszkujących północny Meksyk opuściła swoje siedlisko La Mora - przekazała agencja Reutera powołując się na bliskich ofiar. Ma t..."/>
  </head>
  <body>
    <article>
      <h1>Mormoni uciekają z osady w Meksyku po masakrze kobiet i dzieci</h1>
      <address><time datetime="2019-11-14T13:35:00+00:00">14 Nov 2019, 13:35</time> by <a rel="author">ft/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/dbc85921-0384-4fdf-b9ae-7b30054bb1a1-480p.mp4"/>
        <figcaption>W związku z atakiem na mormonów Donald Trump zapowiedział wojnę z kartelami<cite>Foto: Luis Torres /PAP/EPA | Video: 2019 Cable News Network All Right Reserved</cite></figcaption>
      </figure>
      <h3>Ponad setka członków amerykańsko-meksykańskiej wspólnoty mormonów zamieszkujących północny Meksyk opuściła swoje siedlisko La Mora - przekazała agencja Reutera powołując się na bliskich ofiar. Ma to związek z masakrą dziewięciorga członków społeczności, której na początku miesiąca dopuścili się prawdopodobnie członkowie kartelu narkotykowego. Zginęły trzy kobiety i sześcioro dzieci.</h3>
      <p>Jak podała w środę agencja Reutera, od czasu brutalnego ataku na konwój trzech samochodów, którymi jechały trzy kobiety i ich czternaścioro dzieci, bliscy ofiar opuszczają La Morę, odległą rolniczą osadę w stanie Sonora. Według Taylor Langford, krewnej ofiar masakry, ze wsi w tym czasie wyjechało około 150 osób, co stanowi 60 proc. lokalnej społeczności.</p>
      <p>Niektórzy wyjechali tymczasowo, jednak większość zapowiada, że nie wróci, jeśli poziom bezpieczeństwa w kraju się nie poprawi - powiedziała 27-letnia Langford, która dorastała w La Morze - siedlisku zbudowanym od podstaw przez trzy pokolenia mormonów.</p>
      <related>
        <a href="https://www.tvn24.pl/wiadomosci-ze-swiata,2/widzial-jak-ginie-jego-matka-bracia-i-inne-dzieci-przeszedl-23-kilometry-by-wezwac-pomoc,983377.html"/>
      </related>
      <p>- To dobijające, to okropne uczucie, że nasz życiowy dorobek, nasze bezpieczeństwo zostały nam zabrane ot tak - mówiła kobieta, która obecnie mieszka w stanie Utah w USA.</p>
      <p>
        <b>
          <a href="https://www.tvn24.pl/wiadomosci-ze-swiata,2/atak-na-mormonow-w-meksyku-13-latek-ukryl-rodzenstwo-wezwal-pomoc,983377.html">MASAKRA MORMONÓW W MEKSYKU. CZYTAJ WIĘCEJ &gt;&gt;&gt;</a>
        </b>
      </p>
      <h3>Krewni ofiar opuszczają Meksyk</h3>
      <p>Według meksykańskich pracowników zatrudnionych w mormońskiej farmie w La Morze, jedynie cztery z 34 domów w osadzie pozostają zamieszkane.</p>
      <p>Agencja Reutera zwróciła uwagę, że ci, którzy wyjechali, w większości udali się do Stanów Zjednoczonych. Mieszkają tam u rodziny, przyjaciół, a w niektórych przypadkach we własnych drugich domach.</p>
      <p>Howard Miller, mąż Rhonity Miller LeBaron, jednej z matek zamordowanych w czasie ataku, wyjechał do rodziny w Dakocie Północnej - przekazał ojciec zamordowanej Adrian LeBaron. Inni mieli znaleźć schronienie w okolicach Phoenix w Arizonie oraz Salt Lake City w Utah.</p>
      <p>Niektórzy opuścili La Morę i udali się do kolonii LeBaron, większej i lepiej zabezpieczonej osady w sąsiednim stanie Cihuahua - powiedział Julian LeBaron, bliski ofiar.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/e9369ed5-e43b-45c5-98a7-8dbbd9e59456.jpeg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Rhonita Maria Miller<cite>Źródło: Reuters</cite></figcaption>
      </figure>
      <h3>Mormońska społeczność z początku ubiegłego wieku</h3>
      <p>Historia wspólnoty LeBaron sięga lat 20. ubiegłego wieku. To właśnie wtedy do północnego Meksyku przyjechała z Utah grupa mormonów pod przywództwem Almy Dayera LeBarona, która oddzieliła się od oficjalnego mormońskiego Kościoła. Jego dziadek Benjamin F. Johnson blisko współpracował z Josephem Smithem, założycielem Kościoła mormonów.</p>
      <p>Alma zmarł objęty ekskomuniką, a po jego śmierci synowie założyli swój własny Kościół.</p>
      <p>Członkowie kolonii od lat żyją przede wszystkim z uprawy orzechów, używają głównie języka angielskiego. Obecnie to kilka tysięcy osób. Mają zazwyczaj zarówno meksykańskie, jak i amerykańskie obywatelstwo.</p>
      <p>
        <a href="https://www.tvn24.pl/wiadomosci-ze-swiata,2/masakra-mormonow-w-meksyku-kim-byly-ofiary,983601.html">
          <b>KIM BYŁY OFIARY. CZYTAJ WIĘCEJ &gt;&gt;&gt;</b>
        </a>
      </p>
      <h3>Atak na matki z dziećmi</h3>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/3ab92795-8d08-4a56-b503-30f1202436ca.jpeg?type=1&amp;srcmode=4&amp;srcx=0/1&amp;srcy=0/1&amp;srcw=307&amp;srch=2000&amp;dstw=307&amp;dsth=2000&amp;quality=80"/>
        <figcaption>Christina Marie Langford z córeczką Faith<cite>Źródło: Reuters</cite></figcaption>
      </figure>
      <p>Do ataku doszło między stanami Chihuahua i Sonora przy granicy z USA. Lokalne władze tego samego dnia wydały wspólne oświadczenie, w którym poinformowano o wszczęciu dochodzenia w tej sprawie.</p>
      <p>
        <a href="https://www.tvn24.pl/masakra-mormonow-w-meksyku-fbi-pomoze-wladzom-meksyku-w-sledztwie,984653,s.html">Ministerstwo spraw zagranicznych Meksyku poinformowało, że zwróciło się o pomoc do FBI za pośrednictwem ambasady USA w Meksyku, a agenci Biura będą współpracowali z meksykańskimi śledczymi i nie będą uzbrojeni - podał Reuters.</a>
      </p>
      <p>Amerykańska telewizja Fox News poinformowała, że meksykańskie władze mają najwyraźniej trudności w ustaleniu, kto stał za atakiem, a FBI zaoferowało swoją pomoc wkrótce po masakrze mormonów, ale jak dotąd nie było jasne, czy władze Meksyku mają zamiar skorzystać z tej oferty.</p>
      <p>Władze Meksyku ogłosiły tuż po masakrze, że jest ona prawdopodobnie dziełem karteli narkotykowych, które zaatakowały mormonów przez pomyłkę - przypomina Fox News.</p>
      <p>Przedstawiciele rodziny ofiar powiedzieli w wywiadzie dla Fox News, że ich zdaniem atak był celowo wymierzony w ofiary, czego dowodem może być - ich zdaniem - fakt, że egzekucja osób jadących jeepami była kontynuowana, nawet gdy odkryto, że są to kobiety i dzieci. "Ale dlaczego tak się stało - tego jeszcze nie jesteśmy pewni" - powiedzieli rozmówcy Foxa.</p>
      <p>"Dla Meksyku to czas, by z pomocą USA wszcząć wojnę z kartelami i zetrzeć je z powierzchni ziemi. Czekamy tylko na telefon prezydenta" - napisał na Twitterze, w odpowiedzi na morderstwa, prezydent USA Donald Trump.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/bc341c11-bdb9-42ee-9fa7-f9529bbac04f.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do masakry doszło między stanami Chihuahua i Sonora przy granicy z USA<cite>Źródło: Google Maps</cite></figcaption>
      </figure>
      <h3>Mormoni</h3>
      <p>Kościół mormonów został założony w 1830 roku przez Josepha Smitha, któremu - jak twierdził - anioł Moroni objawił święte pismo nowej wiary, Księgę Mormona.</p>
      <p>Mormoni uważają się za chrześcijan, głoszą boskość Chrystusa, ale ich doktryna różni się w wielu istotnych punktach od głównych nurtów chrześcijaństwa. Do Kościoła mormońskiego należy około sześciu milionów ludzi w USA i około ośmiu milionów w innych krajach.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/14e9de42-048c-4f2c-bdd0-003a8942267b.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Morderstwa w Meksyku<cite>Źródło: PAP/Adam Ziemienowicz</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/przesluchania-w-sprawie-impeachmentu-trumpa-tani-ukrainski-sequel-sledztwa-muellera,985254.html"/>
        <a href="https://www.tvn24.pl/wiadomosci-ze-swiata,2/tymczasowa-prezydent-chce-uspokoic-kraj-otrzymala-poparcie-usa,985272.html"/>
        <a href="https://www.tvn24.pl/wiadomosci-ze-swiata,2/trump-spotkal-sie-z-erdoganem-w-bialym-domu-nie-uniknieto-spornych-kwestii,985259.html"/>
        <a href="https://www.tvn24.pl/wiadomosci-ze-swiata,2/walesa-w-izbie-reprezentantow-jedna-epoka-upadla-druga-nie-powstala,985230.html"/>
        <a href="https://www.tvn24.pl/wiadomosci-ze-swiata,2/raport-mowi-o-wyraznym-manipulowaniu-przy-wyborach-odpowiedz-moralesa,985194.html"/>
      </related>
    </article>
  </body>
</html>