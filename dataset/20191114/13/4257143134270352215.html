<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/14/elmondta-ket-nagy-celjat-andrzej-duda"/>
    <meta property="og:site_name" content="infostart"/>
    <meta property="article:published_time" content="2019-11-14T13:49:00+00:00"/>
    <meta property="og:title" content="Elmondta két nagy célját Andrzej Duda"/>
    <meta property="og:description" content="Hivatalosan is kormányalakítással bízta meg Andrzej Duda lengyel elnök Mateusz Morawiecki eddigi miniszterelnököt, aki feltehetőleg már jövő kedden programbeszédet tart az októberi parlamenti választás nyomán megalakult új szejmben."/>
  </head>
  <body>
    <article>
      <h1>Elmondta két nagy célját Andrzej Duda</h1>
      <address><time datetime="2019-11-14T13:49:00+00:00">14 Nov 2019, 13:49</time> by <a rel="author">Infostart / MTI</a></address>
      <h3>Hivatalosan is kormányalakítással bízta meg Andrzej Duda lengyel elnök Mateusz Morawiecki eddigi miniszterelnököt, aki feltehetőleg már jövő kedden programbeszédet tart az októberi parlamenti választás nyomán megalakult új szejmben.</h3>
      <p>A kormányalakítási megbízás alkalmából tartott ünnepségen Andrzej Duda azt mondta, meggyőződése, hogy a kormány hamarosan elkezdi munkáját, és működése hatékony lesz.</p>
      <p>Aláhúzta: Morawieckivel közös célja az életszínvonal emelése és Lengyelország nemzetközi szerepének további megerősítése.</p>
      <p>További "konstruktív együttműködés" reményéről beszélt Morawiecki is.</p>
      <p>Morawiecki 2017 óta vezeti a 2015-ben hatalomra jutott, az októberi választási győzelem nyomán újból kormányzó Jog és Igazságosság (PiS) kabinetjét.</p>
      <p>Andrzej Dudát szintén a PiS jelöltjeként választották meg, és a vezető pártpolitikusok többször elhangzott - bár hivatalosan még meg nem erősített - nyilatkozatai szerint a jövő évi elnökválasztáson is ő lesz a kormánypárt jelöltje.</p>
      <p>Morawiecki múlt héten ismertette kormánya javasolt összetételét. A korábbi politikáját folytató kabinetben megmarad az eddigi miniszterek többsége, átszerveznek viszont egyes tárcákat. Létrejön az uniós források felhasználásában illetékes alapkezelő minisztérium. Megszűnik az energiaügyi minisztérium, az állami tulajdonú bányászati és más társaságokat pedig egy új vagyonkezelő tárca alá rendelik. A környezetvédelmi minisztériumtól különválik a klímavédelmi terültet.</p>
      <p>A külügyi tárcát változatlanul Jacek Czaputowicz fogja irányítani, a minisztériumból azonban kiválik az Európai Unió ügyeinek területe, amelyet a miniszterelnöki hivatal minisztereként az eddigi külügyminiszter-helyettes, Konrad Szymanski vezet majd.</p>
      <p>Hivatalosan meg nem erősített értesülések szerint Morawiecki kabinetjét az államfő már péntek délután beiktatja. A miniszterelnök feltehetőleg jövő kedd délelőtt mond programbeszédet az alsóházban.</p>
    </article>
  </body>
</html>