<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/14/653711/"/>
    <meta property="og:site_name" content="Економічна правда"/>
    <meta property="article:published_time" content="2019-11-14T13:37:00+00:00"/>
    <meta property="og:title" content="Мінфін пояснив функції новоствореного Боргового агентства"/>
    <meta property="og:description" content="Зі створенням Боргового агентства операційна діяльність щодо держборгу переходить до новоствореного органу, а Міністерство фінансів в рамках управління державним боргом, буде визначати лише стратегічні цілі для агентства."/>
  </head>
  <body>
    <article>
      <h1>Мінфін пояснив функції новоствореного Боргового агентства</h1>
      <address>
        <time datetime="2019-11-14T13:37:00+00:00">14 Nov 2019, 13:37</time>
      </address>
      <p>Зі створенням Боргового агентства операційна діяльність щодо держборгу переходить до новоствореного органу, а Міністерство фінансів в рамках управління державним боргом, буде визначати лише стратегічні цілі для агентства.</p>
      <p>Про це повідомила <a href="https://mof.gov.ua/uk/news/parlament_skhvaliv_stvorennia_borgovogo_agentstva-1883">прес-служба Мінфіну і пояснила функції нового агентства.</a></p>
      <p>У Мінфіну наголошують, що на даний момент повноваження з формування та реалізації управління державним боргом та гарантованим державою боргом повністю відносяться до компетенції Міністерства фінансів.</p>
      <p>Така модель є дієвою, проте її ефективність стримується необхідністю тривалого погодження управлінських рішень, від оперативності прийняття яких залежить ефективна реалізація боргової політики.</p>
      <p>Мінфін заявляє, що перехід до нового формату управління державним боргом дозволить досягти відразу трьох цілей: </p>
      <p><b>По-перше</b>, працюючи як окремий центральний орган виконавчої влади, Боргове агентство не буде залежати від політичних чинників, що важливо для підвищення довіри інвесторів та прогнозованості процесів управління державним боргом в довгостроковій перспективі.</p>
      <p><b>По-друге</b>, інституційна спроможність, якою буде наділено Боргове агентство, дасть змогу більш комплексно та ефективно застосовувати інструменти по управлінню державним боргом.</p>
      <p>Завдяки цьому, потреби Уряду в фінансових ресурсах будуть забезпечуватись на найбільш вигідніших для країни умовах та з урахуванням довгострокових ризиків.</p>
      <p><b>По-третє</b>, Боргове агентство зможе використовувати вдосконалені механізми управління ліквідністю застосовуючи найсучасніші ринкові інструменти.</p>
      <p>Це в свою чергу, дозволить уникнути криз ліквідності та платоспроможності на початку бюджетних періодів, забезпечивши ефективне використання тимчасово вільних коштів з формуванням додаткових доходів бюджету.</p>
      <p>"Створення Боргового агентства – відповідь на вимоги часу та наслідок виваженого аналізу поточної ситуації, що відповідає найкращим міжнародним практикам.</p>
      <p>Запровадження агентської моделі управління, як найбільш ефективної, сприятиме покращенню якості й розширенню можливих інструментів боргової політики", – зазначив заступник міністра фінансів Василь Шкураков.</p>
      <p>Зазначається, що підтримана сьогодні Радою модель управління державним боргом десятиліттями успішно функціонує в таких країнах Європейського союзу як, Австрія, Бельгія, Нідерланди, Німеччина, Швеція та інших.</p>
      <p>Економічна правда</p>
    </article>
  </body>
</html>