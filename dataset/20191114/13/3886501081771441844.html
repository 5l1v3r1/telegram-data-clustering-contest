<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119296-stamatovic-zs-parlamentarne-izbore-odloziti-ali-odrzati-lokalne?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-14T13:50:04+00:00"/>
    <meta property="og:title" content="Stamatović (ZS): Parlamentarne izbore odložiti, ali održati lokalne"/>
    <meta property="og:description" content="Predsednik stranke Zdrava Srbija Milan Stamatović izjavio je da na proleće 2020. godine treba da se održe samo lokalni, a da parlamentarne izbore treba, &quot;u skladu sa Ustavom Srbije&quot;, odložiti &quot;sve dok se ne ispune svi preduslovi za njihovo normalno održavanje&quot;.Stamatović je u pisanoj izjavi naveo da je odlaganje parlamentarnih izbora moguće usvajanjem &quot;leks specijalisa&quot;, ali je uputio i na član 109. Ustava Srbije, u kome se kaže da Skupština Srbije ne može biti raspuštena tokom vanrednog stanja.&quot;To može da bude jak argument i pravna osnova za odlaganje redovnih parlamentarnih izbora jer je Srbija, zbog aktuelnih političkih i društvenih problema u zemlji i pritisaka spolja, već duže vreme u jednoj vrsti vanrednog stanja&quot;, ocenio je on.Obrazlažući svoj stav da treba održati lokalne izbore na proleće, Stamatović je istakao da je ključno za funkcionisanje lokalnih samouprava da, &quot;u predvidjenom zakonskom roku bude izbora, jer je za izbor odbornika u opštinskim i gradskim skupštinama bitna sposobnost za rešavanje…"/>
  </head>
  <body>
    <article>
      <h1>Stamatović (ZS): Parlamentarne izbore odložiti, ali održati lokalne</h1>
      <address>
        <time datetime="2019-11-14T13:50:04+00:00">14 Nov 2019, 13:50</time>
      </address>
      <p><b>Predsednik stranke Zdrava Srbija Milan Stamatović izjavio je da na proleće 2020. godine treba da se održe samo lokalni, a da parlamentarne izbore treba, "u skladu sa Ustavom Srbije", odložiti "sve dok se ne ispune svi preduslovi za njihovo normalno održavanje".</b><br/><br/>Stamatović je u pisanoj izjavi naveo da je odlaganje parlamentarnih izbora moguće usvajanjem "leks specijalisa", ali je uputio i na član 109. Ustava Srbije, u kome se kaže da Skupština Srbije ne može biti raspuštena tokom vanrednog stanja.<br/><br/>"To može da bude jak argument i pravna osnova za odlaganje redovnih parlamentarnih izbora jer je Srbija, zbog aktuelnih političkih i društvenih problema u zemlji i pritisaka spolja, već duže vreme u jednoj vrsti vanrednog stanja", ocenio je on.<br/><br/>Obrazlažući svoj stav da treba održati lokalne izbore na proleće, Stamatović je istakao da je ključno za funkcionisanje lokalnih samouprava da, "u predvidjenom zakonskom roku bude izbora, jer je za izbor odbornika u opštinskim i gradskim skupštinama bitna sposobnost za rešavanje pojedinačnih životnih i komunalnih problema u odredjenoj sredini, što nema direktne veze sa 'visokom politikom' na najvišem nivou".</p>
    </article>
  </body>
</html>