<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/cyprus/a-league/597313/epistoli-apollona-na-emfanistei-i-pragmatiki-eksygiansi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T13:52:00+00:00"/>
    <meta property="og:title" content="Επιστολή Απόλλωνα: «Να εμφανιστεί η πραγματική εξυγίανση»"/>
    <meta property="og:description" content="Από τα λόγια σε πράξεις. Η διοίκηση του Απόλλωνα έστειλε επιστολή στην ΚΟΠ, την οποία κοινοποίησε σε όλα τα Σωματεία της Α΄ Κατηγορίας για την εισήγησή του..."/>
  </head>
  <body>
    <article>
      <h1>Επιστολή Απόλλωνα: «Να εμφανιστεί η πραγματική εξυγίανση»</h1>
      <address><time datetime="2019-11-14T13:52:00+00:00">14 Nov 2019, 13:52</time> by <a rel="author">Sigmalive/Sports</a></address>
      <p>Από τα λόγια σε πράξεις. Η διοίκηση του Απόλλωνα έστειλε επιστολή στην ΚΟΠ, την οποία κοινοποίησε σε όλα τα Σωματεία της Α΄ Κατηγορίας για την εισήγησή του περί ξένων διαιτητών. Στην επιστολή αναφέρεται ότι το αίτημα είναι μόνο για ορισμένα παιχνίδια και όχι για όλα τα ντέρμπι, όπως αρχικά ανέφερε ο αντιπρόεδρος της εταιρείας, Αντώνης Γλυκής. <br/> <br/>Η επιστολή καταλήγει: «Είμαστε βέβαιοι ότι συμμερίζεστε τις ίδιες έγνοιες με εμάς και επιθυμείτε κι εσείς τη δημιουργία όλων των προϋποθέσεων για να εμφανιστεί στον ορίζοντα η ανατολή μιας πραγματικής εξυγίανσης στο ποδόσφαιρό μας».<br/> <br/>Αυτούσια η επιστολή <br/> <br/>Προς <br/>Πρόεδρο και Μέλη Διοικητικού Συμβουλίου <br/>Κυπριακής Ομοσπονδίας Ποδοσφαίρου <br/>Λευκωσία<br/>Κύριοι, <br/>ΘΕΜΑ: Κάθοδος ξένων διαιτητών σε ορισμένα παιχνίδια του πρωταθλήματος CYTA για την ποδοσφαιρική περίοδο 2019-20. <br/> <br/>Αναφερόμενοι στο πιο πάνω θέμα, θα θέλαμε να αναφέρουμε τα ακόλουθα: <br/> <br/>Είναι κοινώς παραδεκτό ότι σε κάποια από τα πρώτα παιχνίδια του φετινού πρωταθλήματος έχουν γίνει σοβαρά διαιτητικά λάθη. <br/>Θέλουμε να πιστεύουμε ότι τα εν λόγω διαιτητικά λάθη δεν έγιναν συνειδητά και επί σκοπού πλην όμως η διαπίστωση αυτή δεν είναι από μόνη της αρκετή. Και τούτο γιατί η προκατάληψη ολοένα και γιγαντώνεται με αποτέλεσμα ο κόσμος να μην υπολήπτεται πλέον το Κυπριακό Ποδόσφαιρο με όλα τα δυσμενή ή συνεπακόλουθα που αυτό αποφέρει. <br/> <br/>Συνεπώς, θεωρούμε ότι όλοι συμφωνούμε ότι ίσως να ήρθε η στιγμή που θα πρέπει να περάσουμε σε ένα άλλο στάδιο, εκείνο της λήψης περαιτέρω πρακτικών και εξειδικευμένων μέτρων, όχι μόνο για την εξάλειψη, όσο γίνεται, της προκατάληψης αλλά και για να υποβοηθηθεί και να προοδεύσει το Κυπριακό Ποδόσφαιρο και αυτή είναι η μόνη μας έγνοια. <br/> <br/>Χωρίς να υποτιμούμε καθόλου τα βήματα προόδου που έχει καταγράψει η Κυπριακή Διαιτησία και οι διαιτητές, είμαστε της πεποίθησης ότι η προκατάληψη αυτή μπορεί να εξαλειφθεί ή να μειωθεί δραστικά και να αναπόφευκτα η πρόοδος στο ποδόσφαιρο μας μπορεί να επιτευχθεί εάν ζητήσουμε τη βοήθεια ανθρώπων εμπειρογνωμόνων που είναι γνώστες του αντικειμένου καθώς και άλλων Ευρωπαϊκών Ομοσπονδιών που έχουν περισσότερη πείρα, μέσα και κατάρτιση από εμάς στον τομέα της διαιτησίας. Η εκπαίδευση και η συνεργασία θα είναι σοφό να επιζητήσουμε από το εξωτερικό, μόνο καλό μπορεί να κάνει στο ποδόσφαιρο μας. Ποιος μπορεί εξάλλου να μη δεχθεί ότι, λαμβάνοντας βοήθεια από την ΟΥΕΦΑ, κάναμε σοβαρά βήματα προόδου. <br/> <br/>Μέσα σ’ αυτό το ευρύτερο φάσμα προβληματισμού, ως ένα πρώτο, προσωρινό, μέτρο θα μπορούσε να ήταν η λήψη απόφασης από την Κυπριακή Ομοσπονδία Ποδοσφαίρου για κάθοδο κάποιων διεθνούς εμβέλειας διαιτητών, σε κάποιους μόνο αγώνες του φετινού Πρωταθλήματος σε μια προσπάθεια επίτευξης των πιο πάνω στόχων. Τα κριτήρια για την επιλογή των αγώνων μπορούν να καθοριστούν μετά από εισηγήσεις και αναλυτική συζήτηση που πιστεύουμε ότι θα πρέπει να ακολουθήσει. <br/> <br/>Άξιο αναφοράς ή σημείο αναφοράς θα μπορούσε να είναι το γεγονός ότι στην Ελλάδα το μέτρο αυτό κρίνεται αρκετά επιτυχημένο και η Ελληνική Ποδοσφαιρική Ομοσπονδία παρουσιάζεται σαφώς δικαιωμένη αφού τα διαιτητικά λάθη έχουν μειωθεί κατά πολύ και το πλέον σημαντικό, ο φίλαθλος κόσμος φαίνεται να έχει επιστρέψει για τα καλά στα γήπεδο, δεδομένου ότι η προκατάληψη με το μέτρο αυτό φαίνεται να έχει τρωθεί δραστικά. <br/> <br/>Είναι, συνεπώς, παράκληση όπως το Διοικητικό Συμβούλιο, δυνάμει των εξουσιών που του παρέχει το Καταστατικό και οι Κανονισμοί της Κυπριακής Ομοσπονδίας Ποδοσφαίρου, συγκαλέσει άμεσα έκτακτη Γενική Συνέλευση με κύριο θέμα στην ατζέντα της την κάθοδο ξένων διαιτητών σε ορισμένα μόνο παιχνίδια του Πρωταθλήματος, ούτως ώστε με σύνεση, συναίνεση, πραγματική και ειλικρινή πρόθεση για ανάληψη ευθυνών από όλους, χωρίς επιμονές, πείσματα και άσκηση μικροπολιτικής, να συζητηθεί διεξοδικά και να ληφθούν οι απαραίτητες αποφάσεις. <br/> <br/>Είμαστε βέβαιοι ότι συμμερίζεστε τις ίδιες έγνοιες με εμάς και επιθυμείτε κι εσείς τη δημιουργία όλων των προϋποθέσεων για να εμφανιστεί στον ορίζοντα η ανατολή μιας πραγματικής εξυγίανσης στο ποδόσφαιρο μας. <br/> <br/>Με τιμή <br/> <br/>Νίκος Κίρζης <br/> <br/>Πρόεδρος <br/> </p>
    </article>
  </body>
</html>