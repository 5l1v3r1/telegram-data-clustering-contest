<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/741670"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T13:00:00+00:00"/>
    <meta property="og:title" content="'ดีเจแมน'ยันความบริสุทธิ์ใจ เตรียมพบDSIคดี'ฟอเร็กซ์'"/>
    <meta property="og:description" content="เดลินิวส์ออนไลน์ โทรถาม ดีเจแมน-พัฒนพล ปมคดีแชร์ FOREX 3D ถูกดีเอสไอออกหมายเรียกแล้ว ตอนนี้รู้สึกอย่างไรบ้าง"/>
  </head>
  <body>
    <article>
      <h1>'ดีเจแมน'ยันความบริสุทธิ์ใจ เตรียมพบDSIคดี'ฟอเร็กซ์'</h1>
      <address>
        <time datetime="2019-11-14T13:00:00+00:00">14 Nov 2019, 13:00</time>
      </address>
      <p>
        <b>เดลินิวส์ออนไลน์ โทรถาม ดีเจแมน-พัฒนพล ปมคดีแชร์ FOREX 3D ถูกดีเอสไอออกหมายเรียกแล้ว ตอนนี้รู้สึกอย่างไรบ้าง</b>
      </p>
      <p>กลายเป็นเรื่องร้อนบนโลกออนไลน์ที่ชาวเน็ตเกาะติดอย่างมากมาย สำหรับคดีแชร์ฟอเร็กซ์ (FOREX 3D) ที่ล่าสุดทางดีเอสไอได้รับคดีนี้เป็นคดีพิเศษและได้เร่งตรวจสอบเส้นทางการเงินและทยอยอายัดทรัพย์สินที่ได้ไปจากการกระทำความผิด โดยพบว่าเงินส่วนใหญ่ถูกนำไปใช้สร้างภาพความร่ำรวยและสังสรรค์ปาร์ตี้กับเหล่าดารานักแสดง ล่าสุดพนักงานสอบสวนได้ส่งหมายเรียกถึง <b>ดีเจแมน-พัฒนพล กุญชร ณ อยุธยา </b>และภรรยานักร้องสาว <b>ใบเตย-สุธีวัน ทวีสิน</b> หรือ <b>ใบเตย อาร์สยาม</b> ให้เข้าพบพนักงานสอบสวนเพื่อให้ข้อมูลในฐานะพยาน ตามที่เสนอข่าวไปแล้วนั้น</p>
      <figure>
        <img src="https://www.dailynews.co.th/admin/upload/20191114/news_vVVgWGPBTu175518_533.jpg?v=20191115065?v=6361"/>
      </figure>
      <p>ความคืบหน้าล่าสุดผู้สื่อข่าว <b>“เดลินิวส์ออนไลน์” </b>ได้โทรศัพท์สอบถามไปยัง <b>ดีเจแมน</b> ก็ได้รับการเปิดเผยว่า<br/>“ตอนนี้พี่คุยกับทนายแล้ว ก็เห็นว่าเรื่องนี้มันทำให้เราค่อนข้างเสียหายมาก ไหนจะเรื่องสินสอดที่คนว่ากันหรือเรื่องอื่นๆ ซึ่งเราก็ได้ข้อสรุปว่า ก่อนอื่นเราจะต้องไปพบเพื่อชี้แจงกับดีเอสไอก่อนถึงเรื่องนี้ เพื่อแสดงความบริสุทธิ์ใจ ซึ่งพี่บริสุทธิ์ใจจริงๆ แต่ด้วยความที่เรื่องนี้เป็นเรื่องใหญ่ เราเลยต้องระวังมากๆ แต่พี่ยังบอกไม่ได้ว่าจะไปวันไหนหรือเวลาใด ต้องดูความพร้อมเรื่องงานและอื่นๆก่อน จากนั้นพอเราไปพบดีเอสไอแล้ว เราจะมีการแถลงข่าว เพื่อชี้แจงเรื่องนี้ให้ทุกคนรับทราบอีกครั้งหนึ่ง”</p>
      <figure>
        <img src="https://www.dailynews.co.th/admin/upload/20191114/news_YtqBjWAqdd175519_533.jpg?v=20191115065?v=9004"/>
      </figure>
      <p>“จริงๆเรื่องนี้พี่ไม่ได้เครียดหรืออะไรเลย พี่ชิลมากเพราะเราบริสุทธิ์ใจ แต่ปัญหาคือคนรอบข้างหรือญาติพี่น้องเราและทุกคนเป็นห่วงเราจึงโทรมาถามด้วยความเป็นห่วงกันอย่างมากมาย อย่างแม่พี่ (ป๋อง-พิมพ์แข) พอมีข่าวก็ขับรถรีบออกมาโทรหาพี่ทันที จริงๆเรื่องดีเอสไอ พี่ยังไม่ได้หมายเรียกเลยนะ มีแต่ได้ยินในข่าว ซึ่งพี่ก็อยากจะรอเคลียร์ทีเดียว ด้วยการไปชี้แจงเรื่องต่างๆกับดีเอสไอก่อน พี่เองไม่มีความกังวลด้วยถ้าจะไป แต่เรามองแค่ตอนนี้มันเสียชื่อเสียงจริงๆ ส่วนใบเตยเขาก็ไม่มีอะไร ถ่ายละครชิลๆครับ”</p>
      <figure>
        <img src="https://www.dailynews.co.th/admin/upload/20191114/news_DGvEABltXG175519_533.jpg?v=20191115065?v=6923"/>
      </figure>
      <p>ขอขอบคุณภาพประกอบจากอินสตาแกรม @dj_man9999 , @bitoeyrsiam<br/><br/>ข่าวที่เกี่ยวข้อง<br/>'ใบเตย'ยังไม่รู้หมายเรียกDSI เต็มใจแจงไม่เกี่ยวคดีแชร์</p>
      <figure>
        <a href="https://www.dailynews.co.th/entertainment/741661">
          <img src="https://www.dailynews.co.th/admin/upload/20191114/news_EridUwOIPz175519_533.jpg?v=20191115065?v=9701"/>
        </a>
      </figure>
    </article>
  </body>
</html>