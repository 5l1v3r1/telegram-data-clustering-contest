<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639974/%D8%A7%D8%B1%D8%AF%D9%88%D8%BA%D8%A7%D9%86-%D9%86%D8%A7%D9%85%D9%87-%D8%AA%D8%B1%D8%A7%D9%85%D9%BE-%D8%B1%D8%A7-%D8%A8%D9%87-%D8%B3%D8%B7%D9%84-%D8%B2%D8%A8%D8%A7%D9%84%D9%87-%D9%86%DB%8C%D9%86%D8%AF%D8%A7%D8%AE%D8%AA%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-14T13:34:00+00:00"/>
    <meta property="og:title" content="اردوغان: نامه ترامپ را به سطل زباله نینداختم"/>
    <meta property="og:description" content="رئیس‌جمهور ترکیه در کنفرانس خبری کاخ‌سفید گفت: نامه‌ای را که ترامپ پیش از حمله نظامی آنکارا به شمال سوریه به او ارسال کرده بود به سطل زبانه..."/>
  </head>
  <body>
    <article>
      <h1>
        <a href="https://www.bultannews.com/fa/news/639974/%D8%A7%D8%B1%D8%AF%D9%88%D8%BA%D8%A7%D9%86-%D9%86%D8%A7%D9%85%D9%87-%D8%AA%D8%B1%D8%A7%D9%85%D9%BE-%D8%B1%D8%A7-%D8%A8%D9%87-%D8%B3%D8%B7%D9%84-%D8%B2%D8%A8%D8%A7%D9%84%D9%87-%D9%86%DB%8C%D9%86%D8%AF%D8%A7%D8%AE%D8%AA%D9%85">اردوغان: نامه ترامپ را به سطل زباله نینداختم</a>
      </h1>
      <h2>رئیس‌جمهور ترکیه در کنفرانس خبری کاخ‌سفید گفت: نامه‌ای را که ترامپ پیش از حمله نظامی آنکارا به شمال سوریه به او ارسال کرده بود به سطل زبانه...</h2>
      <address><time datetime="2019-11-14T13:34:00+00:00">14 Nov 2019, 13:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از نشریه آمریکایی هیل، رجب طیب اردوغان، رئیس‌جمهور ترکیه، در کنفرانس خبری مشترک با دونالد ترامپ، همتای آمریکایی خود، در کاخ سفید به خبرنگاران گفت نامه‌ای را که رئیس‌جمهور آمریکا پیش از آغاز عملیات نظامی آنکارا در شمال شرق سوریه به او ارسال کرده بود بازگردانده و گزارش‌های رسانه‌ای مبنی بر اینکه نامه را به محض دریافت دور انداخته است رد کرد.</p>
      <p>ماه گذشته موضوع ارسال نامه ترامپ به اردوغان به موضوع داغی در رسانه‌های اجتماعی تبدیل شد و منابع درون دولت اردوغان به بی‌بی‌سی گفتند به محض دریافت نامه آن را «کاملا رد» کرده‌اند. این منبع به بی‌بی‌سی گفته بود «نامه به دست اردوغان رسید، آن را کاملا رد کرد و در سطل زباله انداخت».</p>
      <p>در آن نامه، ترامپ از اردوغان خواسته بود علیه کُرد‌های تحت حمایت آمریکا اقدام نظامی انجام ندهد و به او هشدار داده بود که اگر با برنامه‌های خود پیش برود، اقتصاد ترکیه را نابود خواهد کرد. رئیس‌جمهور آمریکا در نامه خود نوشت: «بیایید معامله خوبی داشته باشیم! شما نمی‌خواهید مسئول کشتار هزاران نفر باشید، و من هم نمی‌خواهم مسئول تخریب اقتصاد ترکیه باشم و من این کار را خواهم کرد».</p>
      <p>ترکیه نیرو‌های کُرد ساکن در شمال سوریه را تروریست می‌داند و در عملیات نظامی «چشمه صلح» که ۹ اکتبر در این منطقه آغاز کرد هدف خود را بیرون راندن این نیرو‌ها از مناطق مرزی سوریه با ترکیه اعلام کرد. بسیاری تصمیم ترامپ مبنی بر خروج نیرو‌های آمریکا از سوریه را عامل اصلی تحریک آنکارا برای آغاز این عملیات می‌دانند.</p>
    </article>
  </body>
</html>