<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/14/family-link-recensioni-negative-681700/"/>
    <meta property="og:site_name" content="AndroidWorld"/>
    <meta property="article:published_time" content="2019-11-14T13:56:33+00:00"/>
    <meta property="og:title" content="I giovani italiani odiano Google Family Link (ed i loro genitori la amano)"/>
    <meta property="og:description" content="Family Link è il servizio di controllo parentale di Google, destinato (in teoria) ai minori di 14 anni in Italia..."/>
  </head>
  <body>
    <article>
      <h1>I giovani italiani odiano Google Family Link (ed i loro genitori la amano)</h1>
      <address><time datetime="2019-11-14T13:56:33+00:00">14 Nov 2019, 13:56</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p><b>Family Link</b> è il servizio di <b>controllo parentale</b> di Google, destinato (in teoria) ai <b>minori di 14 anni</b> in Italia (ma nulla vieta di usarla anche su ragazzi più grandi). Ci sono <b>due app</b> di Family Link sul Play Store: una dedicata ai genitori, e l’altra da installare sul telefono dei figli. Collegando le due, dalla prima è possibile impostare dei limiti sugli smartphone dove sia installata la seconda.</p>
      <p>Potete ad esempio tenere sotto controllo il <b>tempo di utilizzo</b> generale, ed impedire che una certa app possa essere utilizzata più di un tot di minuti al giorno. Oppure potete tracciare in qualsiasi momento la <b>posizione</b> dei telefoni collegati, o <b>approvare/bloccare</b> le app scaricate dal Play Store, inclusa l’autorizzazione o meno agli <b>acquisti in-app</b>. È addirittura possibile <b>nascondere app</b> specifiche da remoto sul telefono dei propri figli. C’è insomma un grande controllo nelle mani dei genitori, e sia chiaro che i figli non possono disinstallare Family Link dal proprio smartphone (non senza l’autorizzazione di mamma e papà).</p>
      <p>Inutile dire che <b>i genitori hanno apprezzato molto tutte queste possibilità</b>, conferendo all’app un <a href="https://play.google.com/store/apps/details?id=com.google.android.apps.kids.familylink&amp;hl=it">punteggio medio di 4,5</a>, con oltre 200.000 review. Sull’app per “bambini e adolescenti” invece i commenti sono di tutt’altro tono, con una media di appena 1,7 punti (ma solo 25.000 review).</p>
      <p>“<i>Vorrei dare zero ma non si può”,</i> “<i>quest’app rovina l’adolescenza</i>“, “<i>questa è invasione della privacy .Ti blocca il telefono e non riesci a fare più niente però io ho trovato il modo di acherarlo</i>“, “<i>ormai ho 11, so gestirmi</i>“, “<i>quest app si dovrebbe chiamare rovina ragazzi 2.0</i>“, “<i>ho 14 anni e non ho più libertà, google ti odio</i>“, “<i>quest’app è il motivo per cui adesso preferisco bing</i>“. I commenti poco lusinghieri nei confronti dell’app e di Google stesso sono insomma la netta maggioranza insomma, al punto che, <a href="https://play.google.com/store/apps/details?id=com.google.android.apps.kids.familylinkhelper&amp;showAllReviews=true">scorrendoli rapidamente</a>, è molto difficile che ne troviate qualcuno con più di <b>una sola stella </b>(salvo qualche sporadico commento di un genitore).</p>
      <p>Ma c’è anche chi dà dei <b>suggerimenti</b>: “<i>voi volete solo soldi quindi se voi rimuovete questa cosa fareste più soldi perchè più gente sarà online( io il consiglio ve ľ ho dato se poi fra qualche anno tutti passano a IOS non venite a lamentarvi da me)</i>” e chi la prende con <b>filosofia</b> “<i>Applicazione stupefacente. Mio padre la sta usando sul mio tablet. Devo ammettere che è un po’ fastidiosa, però funziona benissimo. Complimenti.</i>” e chi invita all’<b>esame di coscienza</b> “<i>Insomma chiedetevi perché i vostri genitori non vi ritengono abbastanza responsabili…</i>”</p>
      <p>L’eterna lotta tra genitori e figli si è insomma solo <b>spostata sul digitale</b>, come del resto buona parte dell’era moderna, ma se ci pensate bene i motivi del contendere sono sempre quelli: libertà, privacy, autodeterminazione. Non sta certo a noi fare da arbitri in una diatriba che probabilmente non avrà mai fine. I genitori oppressivi ci sono sempre stati, così come i figli irresponsabili. E tutti noi siamo stati l’uno <b>e</b> l’altro nelle varie fasi della vita. Ecco, forse la morale è proprio questa: ricordarci di chi eravamo, o di chi diventeremo. O forse non c’è alcuna morale ed è semplicemente un conflitto generazionale divenuto pubblico, laddove prima i panni si lavavano in casa.</p>
    </article>
  </body>
</html>