<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/top-09-predala-ruske-ambasade-petici-za-dodrzovani-lidskych-prav/1821024?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T13:33:00+00:00"/>
    <meta property="og:title" content="TOP 09 předala ruské ambasádě petici za dodržování lidských práv"/>
    <meta property="og:description" content="Praha - Představitelé TOP 09 předali dnes na ruském velvyslanectví petici s 2000 podpisy českých občanů vyzývající k propuštění politických vězňů a dodržování lidských práv v Rusku. Podle předsedy TOP 09 Jiřího Pospíšila Moskva nedodržuje své mezinárodní závazky v oblasti lidských práv. První místopředsedkyně strany Markéta Pekarová Adamová ČTK řekla, že cílem otevřeného dopisu je i ukázat pronásledovaným ruským občanům, že na ně zahraničí nezapomíná."/>
  </head>
  <body>
    <article>
      <h1>TOP 09 předala ruské ambasádě petici za dodržování lidských práv</h1>
      <address><time datetime="2019-11-14T13:33:00+00:00">14 Nov 2019, 13:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Představitelé TOP 09 předali dnes na ruském velvyslanectví petici s 2000 podpisy českých občanů vyzývající k propuštění politických vězňů a dodržování lidských práv v Rusku. Podle předsedy TOP 09 Jiřího Pospíšila Moskva nedodržuje své mezinárodní závazky v oblasti lidských práv. První místopředsedkyně strany Markéta Pekarová Adamová ČTK řekla, že cílem otevřeného dopisu je i ukázat pronásledovaným ruským občanům, že na ně zahraničí nezapomíná.</p>
      <p>"Rusko je členem Rady Evropy, je vázáno mnoha mezinárodními dokumenty, které obsahují lidská práva, ale realita stavu lidských práv v Rusku je výrazně odlišná od toho, k čemu se Rusko zavázalo," řekl Pospíšil ČTK. "V předvečer svátku sametové revoluce jsme udělali takovouto petici a chceme přispět alespoň symbolicky k tomu, že se do budoucna stav lidských práv v Rusku zlepší," dodal.</p>
      <p>"Rusko netoleruje svobodu názoru, netoleruje klasické základní principy demokracie, netoleruje lidská práva. Pronásleduje kvůli sexuální orientaci, jinému politickému názoru a vyznání. Je nutné se proti tomu ohradit, ozvat se, aby i ti lidé věděli, že tady v zahraničí na ně nezapomínáme," uvedla Pekarová Adamová. Podle ní režim v Rusku vůči opozici přitvrzuje, což dokládá i nedávné zařazení české humanitární organizace Člověk v tísni na seznam nežádoucích organizací. Oba představitelé TOP 09 tento krok označili za nepřijatelný.</p>
      <p>V otevřeném dopisu, který petici doprovází, vyzývá TOP 09 k propuštění Anastasie Ševčenkové stíhané kvůli činnosti v organizacích na ochranu lidských práv a Kyrilla Žukova odsouzeného za účast na demonstracích v Moskvě proti omezení kandidatury zástupců opozice v komunálních volbách. Podle Pekarové Adamové ale byli oba dva vybráni pouze jako příklad a petice žádá propuštění všech politických vězňů. "Je to o stovkách dalších, kteří jsou pronásledováni, kteří jsou neprávem odsuzováni k vysokým trestům za to, že si dovolili jenom přijít na demonstraci nebo projevit v nějaké oblasti svůj svobodný názor," řekla.</p>
      <p>Představitelé TOP 09 předali petici a otevřený dopis pracovníkům ruské ambasády. S velvyslancem Alexandrem Zmejevským se nesetkali.</p>
    </article>
  </body>
</html>