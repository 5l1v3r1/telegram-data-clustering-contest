<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_arahamiya-anonsuvav-pershe-vidvorennya-z-frakciyi-slugi-narodu/938126"/>
    <meta property="og:site_name" content="Gazeta.ua"/>
    <meta property="article:published_time" content="2019-11-14T13:16:00+00:00"/>
    <meta property="og:title" content="Арахамія анонсував перше видворення з фракції &quot;Слуги народу&quot;"/>
    <meta property="og:description" content="Народний депутат Анна Скороход пропонувала колегам гроші. Нардеп не працює в інтересах &quot;Слуги народу&quot; і постало питання її виключення із фракції. Про це заявив голова фракції &quot;СН&quot; Давид Арахамія. &quot;Давайте речі називати своїми іменами. Якщо ви зараз зайдете у Google і у громадському ..."/>
  </head>
  <body>
    <article>
      <h1>Арахамія анонсував перше видворення з фракції "Слуги народу"</h1>
      <address><time datetime="2019-11-14T13:16:00+00:00">14 Nov 2019, 13:16</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938126_w_300.jpg?v=0"/>
        <figcaption>Скороход пропонувала нардепам хабарі, каже Арахамія.</figcaption>
      </figure>
      <p>Народний депутат <b>Анна Скороход</b> пропонувала колегам гроші. Нардеп не працює в інтересах "Слуги народу" і постало питання її виключення із фракції.</p>
      <p>Про це заявив голова фракції "СН" <b>Давид Арахамія</b>.</p>
      <p>"Давайте речі називати своїми іменами. Якщо ви зараз зайдете у Google і у громадському шлюбі чоловіка Скороход зараз загуглите - все зрозумієте.</p>
      <p>Ми, як політична партія, до цього не маємо жодного відношення. Не знаємо, у чому справа.</p>
      <p>Але те, що пані Скороход неодноразово зверталася до народних депутатів, пропонувала їм грошову матеріальну допомогу, це є факт", - заявив Арахамія з трибуни у четвер.</p>
      <p>Виступу Арахамії передувала <a href="https://gazeta.ua/articles/politics/_sluga-narodu-skorohod-mogo-cholovika-areshtuvali-bo-golosuvala-chervonoyu-knopkoyu/938122">заява</a> самої Скороход:</p>
      <p>"За дорученням... [заступника генпрокурора Віталія] Каська до [представника Офісу президента Олександра] Клименка мого чоловіка незаконно затримали. Підставою стали мої голосування в залі - відстоювання державної власності ГТС та "червона кнопка" проти відкриття ринку землі. Рішення про затримання незаконне. Підстава - запит Російської Федерації від 2017 року. До цього ніяких питань не було. А після "червоної кнопки" іде затримання мого чоловіка".</p>
      <p>Також на заяви "слуг" відреагували у "Голосі".</p>
      <p>"Найгірше, що можуть зробити політики, щоб правосуддя так і не стало правилом для України, це кидатися політичними заявами. Слідчі мають розслідувати, незалежо від того, хто і як пов'язаний із тими, кого розслідують.</p>
      <p>Народні депутати, які мають факти корупції, мають не прикриватися поліграфом, не робити лише заяви з трибуни, а брати заяву і йти до правоохоронних органів.</p>
      <p>Колеги, давайте перестанемо перетворювати слідство і верховенство права на шоу. Не для цього нас обирали", - заявив з трибуни нардеп <b>Ярослав Юрчишин</b>.</p>
      <p>Пізніше у кулуарах Арахамія заявив:</p>
      <p>"Вона (Скороход) працювала помічником у біголого олігарха Онищенка. Коли ми неодноразово зверталися до неї і казали "Ми бачимо, що щось ви робите не те"... Тільки ось на наступному засіданні фракції хотіли піднімати питання щодо виключення її з фракції. Вона не працює на фракцію, не працює на "Слугу народу". Вона працює на чиїсь інтереси".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_slugi-posvarilisya-cherez-byudzhet/938116"/>
      </related>
      <blockquote>Сьогодні парламент у другому читанні має розглянути проект державного бюджету на 2020 рік. У залі <a href="https://gazeta.ua/articles/politics/_rada-sogodni-virishit-pitannya-byudzhetu-krayini-na-2020-rik-onlajn/938068">зареєструвалися 324 народних обранців</a>.</blockquote>
    </article>
  </body>
</html>