<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/dd97b990aa155a15/ibrahimovic-genial-la-despartirea-de-mls-l-ati-vrut-pe-zlatan-l-ati-avut-pe-zlatan-acum-inapoi-la-baseball.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T13:30:08+00:00"/>
    <meta property="og:title" content="Ibrahimovic, genial la despărţirea de MLS: L-aţi vrut pe Zlatan, l-aţi avut pe Zlatan. Acum, înapoi la baseball!"/>
    <meta property="og:description" content="Zlatan Ibrahimovic şi-a încheiat aventura în Major League Soccer - atacantul de 38 de ani a spus adio echipei LA Galaxy, echipă pentru care a marcat 52 de goluri în 58 de apariţii. Ibra a jucat doi ani în campionatul nord-american."/>
  </head>
  <body>
    <article>
      <h1>Ibrahimovic, genial la despărţirea de MLS: L-aţi vrut pe Zlatan, l-aţi avut pe Zlatan. Acum, înapoi la baseball!</h1>
      <address><time datetime="2019-11-14T13:30:08+00:00">14 Nov 2019, 13:30</time> by <a rel="author">Jurnal.md</a></address>
      <p>
        <b>Zlatan Ibrahimovic şi-a încheiat aventura în Major League Soccer - atacantul de 38 de ani a spus adio echipei LA Galaxy, echipă pentru care a marcat 52 de goluri în 58 de apariţii. Ibra a jucat doi ani în campionatul nord-american.</b>
      </p>
      <p>Faimos pentru replicile sale geniale, Zlatan nu s-a dezminţit nici de această dată. Suedezul şi-a etalat din nou aroganţa în mesajul de despărţire.</p>
      <p>"Am venit, am văzut, am cucerit, Mulţumesc celor de la LA Galaxy pentru că m-au făcut să mă simt viu. Iar fanilor lui Galaxy le spun - l-aţi vrut pe Zlatan, l-aţi avut pe Zlatan. Povestea continuă...acum întoarceţi-vă să vizionaţi baseball!," a fost postarea lui Zlatan Ibrahimovic.</p>
      <p>De altfel, nu e pentru prima oară când Ibrahimovic este ironic la adresa Major Soccer League. Chestionat în privinţa viitorului său după ce LA Galaxy a fost eliminată din playoff, Zlatan a răspuns în stilul caracteristic.</p>
      <p>"Ce se întâmplă de acum înainte? Nu ştiu. Dacă rămân aici va fi benefic pentru MLS pentru că se va uita toată lumea. Dacă plec, nimeni nu-şi va aminti ce este MLS," a declarat suedezul.</p>
      <p>Zlatan Ibrahimovic este din ce în ce mai aproape de o revenire în Europa, iar Manchester United este ultima echipă care a intrat pe fir.</p>
      <p>Potrivit publicației Tuttomercatoweb, un atacant este prioritatea zero pentru "diavoli" în perioada de transferuri din iarnă, având în vedere că singurii jucători disponibili în atac pentru Ole Gunnar Solskjaer sunt Marcus Rashford și Anthony Martial, iar oficialii clubului îl au în vedere pe Zlatan Ibrahimovic.</p>
      <p>Ba mai mult, conform Daily Express, aceștia au luat deja legătura cu starul suedez.</p>
    </article>
  </body>
</html>