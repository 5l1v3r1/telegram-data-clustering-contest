<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33069/sennheiser-cuffie-wireless-gaming-gsp670"/>
    <meta property="og:site_name" content="DDay.it"/>
    <meta property="article:published_time" content="2019-11-14T13:00:00+00:00"/>
    <meta property="og:title" content="Sennheiser si dà al gaming: GSP 670 sono le prime cuffie wireless per i videogiocatori"/>
    <meta property="og:description" content="Una connessione a bassa latenza brevettata da Sennheiser. L’azienda tedesca ha sviluppato questa tecnologia con in mente i videogiocatori a cui la GSP 670 è dedicata. Microfono con riduzione di rumore e la connessione contemporanea a PC e smartphone."/>
  </head>
  <body>
    <article>
      <h1>Sennheiser si dà al gaming: GSP 670 sono le prime cuffie wireless per i videogiocatori</h1>
      <h2>Una connessione a bassa latenza brevettata da Sennheiser. L’azienda tedesca ha sviluppato questa tecnologia con in mente i videogiocatori a cui la GSP 670 è dedicata. Microfono con riduzione di rumore e la connessione contemporanea a PC e smartphone.</h2>
      <address><time datetime="2019-11-14T13:00:00+00:00">14 Nov 2019, 13:00</time> by <a rel="author">Sergio Donato</a></address>
      <p>Sennheiser si inoltra di nuovo nei territori del videogioco e, dopo la cuffia a filo GSP 600 presentata l’anno scorso, ha annunciato GSP 670, <b>che diventa la prima cuffia gaming wireless del marchio tedesco</b>.</p>
      <p>In particolare, la GSP 670 utilizza una <b>connessione a bassa latenza sviluppata e brevettata da Sennheiser per eliminare i ritardi della trasmissione audio</b>, che si sposa con il dongle USB GSA 70 incluso nella confezione.</p>
      <p>Poiché fa comunque uso del Bluetooth, <b>la GSP 670 offre la possibilità non comune di essere abbinata contemporaneamente a due dispositivi, come il PC e lo smartphone</b>; in modo che un’eventuale telefonata possa essere ricevuta in cuffia commutando momentaneamente il suo uso con il telefono.</p>
      <figure>
        <img src="https://cdn.dday.it/system/uploads/picture/image/58728/content_small_Sennheiser_GSP670__3_.jpg"/>
      </figure>
      <p>I padiglioni delle cuffie sono sovrauricolari e <b>Sennheiser promette una copertura delle frequenze dai 10 Hz ai 23.000 Hz</b>. Il suono può essere personalizzato anche dal programma per Windows Gaming Suite, il quale permette l’equalizzazione, varie modalità surround e le opzioni per il microfono incluso.</p>
      <p> </p>
      <h3>Cancellazione del rumore e 20 ore (promesse) di autonomia</h3>
      <p>Il microfono può essere disattivato sollevando semplicemente l’archetto che lo ospita, <b>e ha una tecnologia per la cancellazione del rumore</b>. L’audio in cuffia ha regolazioni indipendenti per la chat e per il gioco, alle quali sono state dedicate due rotelle separate.</p>
      <figure>
        <img src="https://cdn.dday.it/system/uploads/picture/image/58727/content_small_GSP_670_Headset_Isofront_RGB_red.jpg"/>
      </figure>
      <p>Essendo senza fili, la GSP 670 ha al suo interno una batteria che garantisce<b> 20 ore di autonomia per le connessioni Bluetooth e 16 ore per quelle a bassa latenza attraverso il dongle USB fornito</b>. La ricarica rapida fornisce 2 ore di autonomia in 7 minuti e avviene tramite cavo USB-micro-USB.</p>
      <p>La cuffia wireless Sennheiser GSP 670 è compatibile con PC Windows, PS4 e i dispositivi Bluetooth supportati. È già disponibile a un prezzo di listino di <b>349 euro</b>.</p>
    </article>
  </body>
</html>