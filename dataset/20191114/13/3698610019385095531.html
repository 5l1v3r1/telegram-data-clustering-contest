<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/pristayko-poyasniv-movchanku-ukrayini-schodo-temi-impichmentu-trampa-329646_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T13:48:00+00:00"/>
    <meta property="og:title" content="Пристайко пояснив мовчанку України щодо теми імпічменту Трампа"/>
    <meta property="og:description" content="Україна стала розмінною монетою в скандалі і МЗС намагається викарабкатися з цього.  "/>
  </head>
  <body>
    <article>
      <h1>Пристайко пояснив мовчанку України щодо теми імпічменту Трампа</h1>
      <h2>Україна стала розмінною монетою в скандалі і МЗС намагається викарабкатися з цього.  </h2>
      <address>
        <time datetime="2019-11-14T13:48:00+00:00">14 Nov 2019, 13:48</time>
      </address>
      <p>Офіційний Київ ніяк не коментує <a href="https://dt.ua/POLITICS/senat-ne-pripinit-rozglyad-spravi-schodo-impichmentu-trampa-politico-329611_.html"><b>скандал навколо імпічменту президента США Дональда Трампа</b></a>, тому що втручання у цю справу тільки нашкодить Україні, сказав міністр закордонних справ України Вадим Пристайко в інтерв'ю <a href="https://www.bbc.com/ukrainian/features-50393138">ВВС Україна</a>.</p>
      <p>"Ви пам'ятаєте, наскільки часто нас звинувачували в тому, що Україна намагалася грати роль (впливати на президентські вибори у США - ред.) раніше, коли були вибори президента. Я не думаю, що ми грали якусь роль, але певні помилки, які були зроблені, дозволили використовувати нас як якийсь об'єкт у цих скандалах", - сказав Пристайко.</p>
      <p>За його словами, що позиція МЗС полягає в тому, щоб Україна заручилась підтримкою обох партій США, адже країна є основним безпековим і політичним партнером.</p>
      <p>"Наша позиція, яку ми доповідаємо всім президентам, скільки би в нас їх не було, - що треба використовувати можливості по обидві сторони проходу в Конгресі. І найгірше, що ми можемо зробити, - це стати розмінною монетою", - сказав міністр.</p>
      <p>Водночас Пристайко зазначив, що зараз Україна якраз і стала такою монетою, і міністерство намагається виплутатись із цього.</p>
      <p>"Ми просимо кожен раз не використовувати нас як розмінну монету. І це не один раз говорив президент Зеленський. Він казав: ми будемо розслідувати всі випадки. Є питання - є канали офіційні, прокурори, хай зв'язуються, це підписано в наших угодах про взаємну правову допомогу", - сказав він.</p>
      <p>26 вересня у США оприлюднили скаргу співробітника розвідки на дії Дональда Трампа під час розмови з Володимиром Зеленським. Інформатор підозрював <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президент США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>10 жовтня близькі до адвоката президента США Дональда Трампа Руді Джуліані бізнесмени, які допомагали йому в справах, пов'язаних з Україною – Ігор Фруман і Лев Парнас, були заарештовані в США<b><a href="https://dt.ua/POLITICS/stalo-vidomo-za-scho-zaareshtovani-v-ssha-blizki-do-dzhuliani-lev-parnas-i-igor-fruman-325980_.html"> за кримінальними звинуваченнями в порушенні правил фінансування виборчих кампаній</a>.</b> Крім того, повідомлялося, що бізнесмени робили спроби вплинути на рішення про заміну посла США в Україні Марі Йованович і шукали компромат на конкурента Трампа на майбутніх виборах Джо Байдена. За даними журналістів CNN, <a href="https://dt.ua/WORLD/tramp-zustrichavsya-z-parnasom-i-frumanom-yak-minimum-desyat-raziv-329464_.html"><b>Трамп зустрічався з Парнасом і Фруманом як мінімум десять разів</b></a>, хоча раніше заявляв, що навіть не знайомий з ними.</p>
      <p>У зв'язку зі скандалом після декількох місяців розслідування і попередніх засідань </p>
      <p><b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу. Резолюцію підтримали 232 конгресмени, 196 – голосували проти. Зазначимо, що 234 місця в нижній палаті Конгресу займають демократи, 197 республіканці. Але в Сенаті більшість у республіканців: 53 місця зі 100. І без схвалення верньої палати Конгресу позбавити президента посади неможливо. </p>
      <p>13 листопада, в нижній палаті Конгресу США почалися публічні слухання у справі про імпічмент. Першими свідчення давали тимчасовий<a href="https://dt.ua/WORLD/impichment-trampa-scho-rozpovili-kent-i-teylor-na-vidkritih-sluhannyah-u-kongresi-329566_.html"> <b>повірений у справах США в Україні Вільям Тейлор</b> і <b>заступник помічника держсекретаря США Джордж Кент</b></a>, який курирує адміністративну політику в блоці східноєвропейських країн, включаючи Україну.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5iYmMuY28udWsvdWtyYWluaWFu">BBC Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>