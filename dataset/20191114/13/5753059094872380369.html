<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.repubblica.it/cronaca/2019/11/14/news/carabiniere_ucciso_a_roma_pm_giudizio_immediato_per_americani_-241092510/"/>
    <meta property="og:site_name" content="Repubblica.it"/>
    <meta property="article:published_time" content="2019-11-14T13:32:00+00:00"/>
    <meta property="og:title" content="Carabiniere ucciso a Roma, pm: &quot;Giudizio immediato per americani&quot;"/>
    <meta property="og:description" content="Mario Cerciello Rega fu ucciso a coltellate il 26 luglio scorso nel quartiere Prati. I due californiani devono rispondere di omicidio, lesioni e tentata"/>
  </head>
  <body>
    <article>
      <h1>Carabiniere ucciso a Roma, pm: "Giudizio immediato per americani"</h1>
      <h2>Mario Cerciello Rega fu ucciso a coltellate il 26 luglio scorso nel quartiere Prati. I due californiani devono rispondere di omicidio, lesioni e tentata estorsione</h2>
      <address>
        <time datetime="2019-11-14T13:32:00+00:00">14 Nov 2019, 13:32</time>
      </address>
      <p>La procura di Roma ha chiesto il giudizio immediato per gli americani Finnegan Lee Elder e Cristian Gabriel Natale Hjorth, ritenuti responsabili dell'omicidio del carabiniere Mario Cerciello Rega, ucciso a coltellate il 26 luglio scorso nel quartiere Prati.<br/><br/>Ai due giovani californiani sono contestati, oltre all'omicidio volontario, anche i reati di tentata estorsione, resistenza a pubblico ufficiale e lesioni (in relazione all'aggressione subita dal militare Andrea Varriale, collega di Cerciello Rega).<br/><br/>I carabinieri del Nucleo Investigativo, coordinati dal procuratore Michele Prestipino e dall'aggiunto Nunzia D'Elia, hanno chiuso le indagini. Il giudizio immediato consente di portare il processo direttamente davanti alla corte d'Assise saltando la fase dell'udienzia preliminare. I due studenti americani si trovano attualmente detenuti nel carcere di Regina Coeli.<br/><br/>L'aggressione avvenne nei pressi dell'hotel "Le Meridien" nel quartiere Prati. Cerciello, che si era recato assieme al collega Varriale in via Pietro Cossa per recuperare la borsa che i due americani avevano sottratto alcune ore prima all'intermediario dei pusher Sergio Brugiatelli, venne raggiunto da 11 coltellate inferte da Finningan nel corso di una colluttazione.<br/> <br/> <br/>Chiuse anche  le indagini sulla foto shock <a href="https://www.repubblica.it/cronaca/2019/07/28/news/gabriel_christian_natale_hjorth_fotografia_bendato_interrogatorio_carabinieri_roma-232207104/"> in cui Natale Hjorth</a>, appare con la bandana sugli occhi e le mani legate in una stanza della caserma di via In Selci. "Il ragazzo continuava a dare testate nel muro" si giustificò l'autore dello scatto, aggiungendo che l'immagine era riservata a una chat WhatsApp di soli carabinieri. Ma quella foto scatenò numerose polemiche soprattutto  da parte dei legali dei due giovani<br/><br/><br/><br/><br/> </p>
    </article>
  </body>
</html>