<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/14/novi-pravila-za-kormuvaneto-shte-se-promeni-li-neshto.429587"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T13:10:00+00:00"/>
    <meta property="og:title" content="Нови правила за кормуването: Ще се промени ли нещо?"/>
    <meta property="og:description" content="Младите шофьори не умеят да карат с висока скорост | Dnes.bg"/>
  </head>
  <body>
    <article>
      <h1>Нови правила за кормуването: Ще се промени ли нещо?</h1>
      <h2>Младите шофьори не умеят да карат с висока скорост</h2>
      <address><time datetime="2019-11-14T13:10:00+00:00">14 Nov 2019, 13:10</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Новите правила за шофьорските курсове, разписани от министъра на образованието у нас Красимир Вълчев, са обвързани с начина за контрол на даваните часове, което е спорен момент. Не съм сигурен, че скоро ще има единомислие в бранша. Най-важно е увеличаване на броя часове при кормуването - от 31 на 42. Някои фирми не са съгласни с оглед на това, че така би се увеличила цената на курса с до 200-300 лв., коментира Христо Радков, председател на Българското обединение на шофьорите, в предаването "Бизнес старт" с водещ Христо Николов.</p>
      <p>"За практиката увеличението с 11 часа е за шофиране в мъгла и лоши метеорологични условия, а курсистите, обучавани през лятото, ще шофират в тъмната част на денонощието, както и на скоростен път и в тапа", обясни пред <a href="https://www.bloombergtv.bg/"><b>Bloomberg TV Bulgaria</b></a><b> </b>Радков.</p>
      <related>
        <a href="https://www.dnes.bg/obshtestvo/2019/11/12/novi-pravila-v-uchebnata-kola-6-chasa-izvyngradsko-poveche-kormuvane.429348"/>
      </related>
      <p>Той коментира предложението за въвеждане на електронен контрол върху кормуването, обяснявайки, че за въпросното приложение се изисква телефон, който разполага с операционна система поне Android 5 и постоянен интернет.</p>
      <p>Предоставянето на лични данни на частна фирма под формата на селфита в рамките на кормуването гостът определи като неуместно.</p>
      <p>Гостът посочи като положително задължителното управление на автомобила извън населеното място в продължение на шест часа, три от които по магистралата, скоростен път или път с интензивен трафик.</p>
      <p>"Младите шофьори не умеят да управляват автомобила при по-висока скорост. Тези часове ще намалят пътния травматизъм", смята той.</p>
      <p>Според Радков два часа управление в тъмната част на денонощието са недостатъчни - трябва да са поне четири.</p>
    </article>
  </body>
</html>