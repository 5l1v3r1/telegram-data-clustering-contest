<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547301.html/%D8%A8%D8%B1%DA%AF%D8%B2%D8%A7%D8%B1%DB%8C-%D9%85%D8%A7%D9%86%D9%88%D8%B1-%D8%B2%D9%84%D8%B2%D9%84%D9%87-%D8%AF%D8%B1-%D9%85%D8%AF%D8%A7%D8%B1%D8%B3-%D9%86%D9%87%D8%A7%D9%88%D9%86%D8%AF--%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%D8%A8%D8%A7%DB%8C%D8%AF-%D9%87%D9%85%DB%8C%D8%B4%D9%87-%D8%AF%D8%B1-%D8%A2%D9%85%D8%A7%D8%AF%DA%AF%DB%8C-%D8%A8%D8%A7%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-14T13:27:00+00:00"/>
    <meta property="og:title" content="برگزاری مانور زلزله در مدارس نهاوند/ مدیریت بحران باید همیشه در آمادگی باشد"/>
    <meta property="og:description" content="معاون فرماندار نهاوند گفت: با توجه به قرار گرفتن نهاوند در منطقه زلزله‌خیز ستاد بحران شهرستان باید همیشه آماده باشد که برای حفظ آمادگی لازم مانور مدیریت بحران شهرستان در آذرماه برگزار می‌شود."/>
  </head>
  <body>
    <article>
      <h1>برگزاری مانور زلزله در مدارس نهاوند/ مدیریت بحران باید همیشه در آمادگی باشد</h1>
      <h2>معاون فرماندار نهاوند:</h2>
      <address>
        <time datetime="2019-11-14T13:27:00+00:00">14 Nov 2019, 13:27</time>
      </address>
      <p>معاون فرماندار نهاوند گفت: با توجه به قرار گرفتن نهاوند در منطقه زلزله‌خیز ستاد بحران شهرستان باید همیشه آماده باشد که برای حفظ آمادگی لازم مانور مدیریت بحران شهرستان در آذرماه برگزار می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31832">عصر همدان</a>؛ ولی‌الله سیاوش، معاون فرماندار نهاوند پیش از ظهر امروز در جلسهٔ مدیریت بحران شهرستان نهاوند که با محوریت اجرای مانور زلزله در مدارس این شهرستان برگزار شد، گفت: برگزاری جلسات و اجرای مانور توسط ستاد بحران شهرستان نهاوند باهدف آمادگی و آموزش لازم به قشرهای مختلف انجام می‌شود.</p>
      <p>وی اظهار داشت: در این مانورها باید دستگاه‌های مختلف خدمات رسان در عرصه عملیاتی میزان آمادگی خود را نشان دهند و آموزش‌های لازم به مردم داده شود تا در شرایط بحران مورداستفاده قرار بگیرد.</p>
      <p>معاون عمرانی فرماندار نهاوند افزود: شهرستان نهاوند ازجمله مناطق زلزله‌خیز کشور است به همین دلیل ستاد بحران باید همیشه آمادگی داشته باشد و یکی از گروه‌های هدف دانش آموزان هستند.</p>
      <p>وی بیان کرد: آموزش به دانش آموزان باعث فراگیری آن‌ها می‌شود و کمک می‌کند در شرایط بحران خسارات کمتری متحمل شویم.</p>
      <p>سیاوش گفت: آموزش‌های لازم جهت مقابله با بحران باید بسیار موردتوجه قرار بگیرد و به همین دلیل به‌صورت سراسری در مدارس شهرستان مانور آمادگی در برابر زلزله اجرا خواهد شد.</p>
      <p>وی بیان داشت: این مانور طبق اعلام مسئولان آموزش‌وپرورش ۶ آذرماه ساعت ۹ صبح برگزار می‌شود و همه دستگاه‌های شهرستان موظف هستند در این کار همکاری کنند.</p>
      <p>معاون عمرانی فرماندار نهاوند افزود: اجرای مانور باید طبق دستورالعمل مدیریت بحران و با برنامه‌ریزی باشد تا هر دستگاه وظیفه خود را به‌درستی انجام دهد.</p>
      <p>وی عنوان کرد: وجود چندین گسل در اطراف شهرستان نهاوند ضرورت آمادگی و اجرای مانور و آموزش به مردم را بیش‌ازپیش به همه گوشزد می‌کند تا در خلال اجرای مانور به نقاط قوت و ضعف پی برده و درصدد رفع آن‌ها برآییم.</p>
      <p>سیاوش در ادامه بابیان اینکه برگزاری این‌گونه جلسات باعث ایجاد آمادگی در بین عوامل ستاد مدیریت بحران می‌شود، اظهار داشت: سیل فروردین امسال در سطح شهرستان نمونه‌ای از این حوادث بود که با همکاری مدیریت شد.</p>
      <p>معاون عمرانی فرماندار نهاوند در پایان گفت: باوجود حجم سیل و خساراتی هم که به منازل و به‌خصوص زمین‌های کشاورزی وارد شد ولی با همکاری اعضای ستاد بحران و به‌ویژه مساعدت و کمک ارزشمند آحاد مردم باعث شد از این مشکل به‌خوبی عبور کنیم.</p>
      <p>انتهای پیام/</p>
    </article>
  </body>
</html>