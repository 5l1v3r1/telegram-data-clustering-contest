<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/perierga/597315/koutavi-monokeros-vrethike-ston-dromo-fotografies"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T13:51:00+00:00"/>
    <meta property="og:title" content="Κουτάβι – «μονόκερος» βρέθηκε στον δρόμο (ΦΩΤΟΓΡΑΦΙΕΣ)"/>
    <meta property="og:description" content="Ένα κουτάβι διαφορετικό από τα άλλα και μόλις 10 εβδομάδων βρέθηκε εγκαταλελειμμένο στη μέση του δρόμου, στο Μιζούρι. Ο χαριτωμένος σκύλος έχει κάνει τον..."/>
  </head>
  <body>
    <article>
      <h1>Κουτάβι – «μονόκερος» βρέθηκε στον δρόμο (ΦΩΤΟΓΡΑΦΙΕΣ)</h1>
      <address><time datetime="2019-11-14T13:51:00+00:00">14 Nov 2019, 13:51</time> by <a rel="author">SigmaLive</a></address>
      <p>Ένα κουτάβι διαφορετικό από τα άλλα και μόλις 10 εβδομάδων βρέθηκε εγκαταλελειμμένο στη μέση του δρόμου, στο Μιζούρι. Ο χαριτωμένος σκύλος έχει κάνει τον κόσμο του διαδικτύου να «λιώσει» και κατάφερε να γίνει viral μέσα σε μόλις 24 ώρες, λόγω του ξεχωριστού του χαρακτηριστικού: έχει μία δεύτερη… ουρά στο κεφάλι του.<br/> <br/>Το κουταβάκι βρέθηκε από μέλη της ομάδας «Mac's Mission», η οποία προσφέρει φροντίδα κυρίως σε ζώα με ειδικές ανάγκες.</p>
      <figure>
        <img src="https://www.sigmalive.com/uploads/default/files/15dcd40cccbc51.JPG"/>
      </figure>
      <figure>
        <img src="https://www.sigmalive.com/uploads/default/files/15dcd40de983a4.JPG"/>
      </figure>
      <figure>
        <img src="https://www.sigmalive.com/uploads/default/files/15dcd411dce9d4.JPG"/>
      </figure>
      <p> <br/>Η υπεύθυνη της ομάδας ονόμασε τον σκύλο «Narwhal», εμπνευσμένη από το ομώνυμο είδος φαλαινών που έχουν μόνο έναν μεγάλο χαυλιόδοντα, όπως αναφέρεται σε δημοσίευμα του BBC.<br/>Σύμφωνα με τους κτηνιάτρους που προχώρησαν σε ακτινογραφία, η ουρά «δεν προκαλεί πόνο» στον σκύλο και δεν υπάρχει «ιατρικός λόγος για αφαίρεση».</p>
      <p>Ο μικρός που έχει κάνει χιλιάδες ανθρώπους να τον ερωτευτούν δεν δίνεται ακόμη για υιοθεσία, καθώς οι γιατροί θέλουν πρώτα να μεγαλώσει λίγο ακόμη ο Narwhal, για να βεβαιωθούν πως η ουρά δεν θα αποτελέσει πρόβλημα ούτε μακροχρόνια.</p>
      <p>Πηγή: CNN.gr </p>
    </article>
  </body>
</html>