<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597311/meta-tis-ekloges-tha-proteinei-neo-europaio-epitropo-to-inomeno-vasileio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T13:33:00+00:00"/>
    <meta property="og:title" content="Μετά τις εκλογές θα προτείνει νέο Ευρωπαίο Επίτροπο το Ηνωμένο Βασίλειο"/>
    <meta property="og:description" content="Η κυβέρνηση του Μπόρις Τζόνσον στο Λονδίνο απάντησε αρνητικά στο αίτημα της νέας προέδρου της Κομισιόν, Ούρσουλα φον ντερ Λέιεν, για υποβολή πρότασης..."/>
  </head>
  <body>
    <article>
      <h1>Μετά τις εκλογές θα προτείνει νέο Ευρωπαίο Επίτροπο το Ηνωμένο Βασίλειο</h1>
      <address><time datetime="2019-11-14T13:33:00+00:00">14 Nov 2019, 13:33</time> by <a rel="author">SigmaLive</a></address>
      <p>Η κυβέρνηση του Μπόρις Τζόνσον στο Λονδίνο απάντησε αρνητικά στο αίτημα της νέας προέδρου της Κομισιόν, Ούρσουλα φον ντερ Λέιεν, για υποβολή πρότασης διορισμού Βρετανού επιτρόπου.</p>
      <p>Ο μόνιμος αντιπρόσωπος του Ηνωμένου Βασιλείου στην ΕΕ, Τιμ Μπάροου, διεμήνυσε γραπτώς στην Κομισιόν ότι η κυβέρνηση θα προτείνει νέο επίτροπο μόνο μετά από τις εκλογές της 12ης Δεκεμβρίου.</p>
      <p>Στην επιστολή του επικαλείται τον κανονισμό του Γραφείου Υπουργικού Συμβουλίου που απαγορεύει τον διορισμό αξιωματούχων σε διεθνείς οργανισμούς κατά τη διάρκεια προεκλογικών περιόδων.</p>
      <p>Είχαν προηγηθεί δύο επιστολές της νέας προέδρου της Κομισιόν προς τον πρωθυπουργό Τζόνσον.</p>
      <p>Η κα Φον ντερ Λέιεν ήλπιζε πως το Κολέγιο των Επιτρόπων θα ήταν σε θέση να συγκροτηθεί σε σώμα την 1η Δεκεμβρίου. Άγνωστο είναι για την ώρα αν η βρετανική απάντηση θα οδηγήσει σε νέα αναβολή έναρξης της λειτουργίας της νέας Κομισιόν ή σε πιθανές κυρώσεις για το Ηνωμένο Βασίλειο.</p>
      <p>Πηγή: ΚΥΠΕ</p>
    </article>
  </body>
</html>