<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/diethni-praktoreia-hpa-apelavnei-tourkia-feromeno-tzixantisti-nekris-zwnis"/>
    <meta property="og:site_name" content="euronews"/>
    <meta property="article:published_time" content="2019-11-14T13:06:18+00:00"/>
    <meta property="og:title" content="Διεθνή Πρακτορεία: Στις ΗΠΑ απελαύνει η Τουρκία τον φερόμενο ως τζιχαντιστή της «νεκρής ζώνης»"/>
    <meta property="og:description" content="Στις ΗΠΑ θα απελαθεί ο Αμερικανός υπήκοος που φέρεται να παρέμεινε από την Δευτέρα στην «νεκρή ζώνη» ανάμεσα στην Τουρκία και την Ελλάδα"/>
  </head>
  <body>
    <article>
      <h1>Διεθνή Πρακτορεία: Στις ΗΠΑ απελαύνει η Τουρκία τον φερόμενο ως τζιχαντιστή της «νεκρής ζώνης»</h1>
      <address><time datetime="2019-11-14T13:06:18+00:00">14 Nov 2019, 13:06</time> by <a rel="author">euronews </a></address>
      <p>Στις ΗΠΑ θα απελαθεί ο Αμερικανός υπήκοος <a href="https://gr.euronews.com/2019/11/11/tourkika-mme-tzixantistis-egklwvismenos-ellinotourkika-synora">που φέρεται να παρέμεινε από την Δευτέρα στην «νεκρή ζώνη» ανάμεσα στην Τουρκία και την Ελλάδα</a>, σύμφωνα με διεθνή πρακτορεία ειδήσεων. Ο άνδρας αυτός, που σύμφωνα με τις τουρκικές αρχές, πολέμησε στις τάξεις των δυνάμεων του Ισλαμικού Κράτους, θα απελαθεί τελικά στις Ηνωμένες Πολιτείες, όπως ανακοίνωσε την Πέμπτη το τουρκικό υπουργείο Εσωτερικών.</p>
      <p>«Οι απαραίτητες διαδικασίες για την απέλαση στην Αμερική του τρομοκράτη μαχητή έχουν αρχίσει, αφού η αμερικανική πλευρά δεσμεύθηκε να τον δεχθεί στην χώρα και να του χορηγήσει ταξιδιωτικό έγγραφο», ανακοίνωσε το τουρκικό υπουργείο Εσωτερικών, σύμφωνα με το Anadolu.</p>
      <p>Ο Αμερικανός ιορδανικής καταγωγής, σύμφωνα με τα τουρκικά μέσα ενημέρωσης, οδηγήθηκε την Δευτέρα σε συνοριακό φυλάκιο στην μεθόριο με την Ελλάδα για να απελαθεί. Ομως, η ελληνική αστυνομία τού απαγόρευσε την είσοδο στο ελληνικό έδαφος και ο άνθρωπος βρέθηκε αποκλεισμένος στην νεκρή ζώνη.</p>
      <p>Σύμφωνα με τα τουρκικά μέσα, οι τούρκοι χωροφύλακες του δίνουν τροφή και νερό και, όταν πέφτει η νύκτα, του επιτρέπουν να κοιμηθεί στο εσωτερικό οχήματος, για να τον στείλουν τα ξημερώματα προς την πλευρά των ελληνικών συνόρων.</p>
      <p>Η ανακοίνωση του υπουργείου Εσωτερικών γίνεται την επομένη της συνάντησης στην Ουάσινγκτον του προέδρου της Τουρκίας Ρετζέπ Ταγίπ Ερντογάν με τον αμερικανό πρόεδρο Ντόναλντ Τραμπ.</p>
      <p>Υπενθυμίζεται ότι η ελληνική πλευρά ανέφερε την Δευτέρα πως ο συγκεκριμένος άνδρας είχε επιστρέψει στην Τουρκία, μετά την άρνηση των ελληνικών αρχών να τον δεχτούν.</p>
      <p>Η Αγκυρα άρχισε την Δευτέρα την <a href="https://gr.euronews.com/2019/11/11/iagkira-ksekina-ton-epanapatrismo-tzixantiston">απέλαση υπόπτων ως μελών του Ισλαμικού Κράτους</a>, η οποία συνεχίζεται.</p>
      <p>Σύμφωνα με την εφημερίδα Hürriyet, , η Αγκυρα υπολογίζει σε πρώτη φάση να απελάσει 959 άτομα, ανάμεσά τους περί τους 600 Ιρακινούς και Σύρους, αλλά επίσης περί τους 30 πολίτες ευρωπαϊκών χωρών.</p>
      <p>Η Αγκυρα δηλώνει ότι κρατεί περί τους 1.500 ύποπτους ως μέλη του Ισλαμικού Κράτους, καθώς και μέλη των οικογενειών τους.</p>
    </article>
  </body>
</html>