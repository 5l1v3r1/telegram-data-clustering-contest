<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/14/egkriuikan-oi-tropologiew-toy-poinikoy-kodika"/>
    <meta property="og:site_name" content="euronews"/>
    <meta property="article:published_time" content="2019-11-14T07:39:06+00:00"/>
    <meta property="og:title" content="Εγκρίθηκαν επί της αρχής οι τροπολογίες του Ποινικού Κώδικα"/>
    <meta property="og:description" content="Υπουργός Δικαιοσύνης Κώστας Τσιάρας:« Όσοι κρατούν τη ρομφαία της ηθικής, ας αναλάβουν τις ευθύνες τους»"/>
  </head>
  <body>
    <article>
      <h1>Εγκρίθηκαν επί της αρχής οι τροπολογίες του Ποινικού Κώδικα</h1>
      <address><time datetime="2019-11-14T07:39:06+00:00">14 Nov 2019, 07:39</time> by <a rel="author">Euronews </a></address>
      <p>Με ευρεία πλειοψηφία ψηφίστηκε επί της αρχής το νομοσχέδιο του υπουργείου Δικαιοσύνης για τις τροποποιήσεις στον Ποινικό Κώδικα και στον Κώδικα Ποινικής Δικονομίας. Υπέρ της αρχής του νομοσχεδίου ψήφισαν η ΝΔ, το ΚΙΝΑΛ και η Ελληνική Λύση. Καταψήφισαν ο ΣΥΡΙΖΑ, το ΚΚΕ και το ΜεΡΑ25.</p>
      <h3>Κ.Τσιάρας:«Εκείνοι που κρατούν τη ρομφαία της ηθικής, πρέπει κάποια στιγμή να αναλάβουν και τη δική τους ευθύνη»</h3>
      <p>Σχολιάζοντας την κριτική που δέχθηκε από την αξιωματική αντιπολίτευση επί των αλλαγών στον Ποινικό Κώδικα ο υπουργός Δικαιοσύνης Κώστας Τσιάρας δήλωσε:«Εκείνοι που κρατούν τη ρομφαία της ηθικής, πρέπει κάποια στιγμή να αναλάβουν και τη δική τους ευθύνη».</p>
      <p>«Φροντίσατε να πλημμεληματοποιήσετε και την κακουργηματική απάτη και την υπεξαίρεση και να εκθέσετε τη χώρα μας κάνοντας πλημμέλημα την ενεργητική δωροδοκία. Γι' αυτά θα πείτε τίποτα; Δημιουργήσατε συνθήκες που εκθέτουν τη χώρα μας. Όλο το προηγούμενο διάστημα, η Ελλάδα διασύρθηκε σε όλους τους διεθνείς οργανισμούς, στην GRECO, στον ΟΟΣΑ, στο Συμβούλιο της Ευρώπης. Γι΄αυτά έχετε να πείτε κάτι; Ή θα δίνετε τον καλύτερο σας εαυτό σε μια παράσταση ηθικής, όταν έχετε ξεχάσει τα δικά σας πεπραγμένα», είπε ο Κώστας Τσιάρας απευθυνόμενος στα έδρανα της αξιωματικής αντιπολίτευσης.</p>
      <p>Ο υπουργός Δικαιοσύνης αναφέρθηκε στην ανάγκη που οδήγησε στις τροποποιήσεις του Ποινικού Κώδικα. «Ξέρετε ότι ήδη παράγει αποτελέσματα ο ποινικός κώδικας;» είπε απευθυνόμενος στον ΣΥΡΙΖΑ και πρόσθεσε: «Ξέρετε ότι αποφυλακίζονται σωρηδόν βαρυποινίτες; Ξέρετε ότι πολύκροτες υποθέσεις που απασχόλησαν την κοινή γνώμη, είχαν έκβαση που δημιούργησαν ερωτηματικά και ανησυχία στους Έλληνες πολίτες; Αυτή είναι η πραγματικότητα κύριε Τζανακόπουλε και την ξέρετε πολύ καλά. Αυτά είναι ζητήματα που πρέπει να αντιμετωπιστούν και να θεραπευτούν».</p>
      <p>«Όταν κανείς θεωρεί απαράδεκτες παρεμβάσεις την ποινικοποίηση του να πετάει κανείς μια βόμβα μολότοφ, τη μετατροπή της υφ' όρων απόλυσης για τα ισόβια, από τα 17 στα 22 χρόνια, την αυστηροποίηση των ποινών για τους βιαστές ανηλίκων, γι' αυτούς που διακινούν αθώες ψυχές, τότε δεν έχουμε μόνο διαφορετική προσέγγιση αλλά διαφορετική αντίληψη για το δίκαιο της κοινωνίας», είπε ο υπουργός Δικαιοσύνης για τις αλλαγές που ψηφίστηκαν απόψε από τη Βουλή.</p>
      <p>Ο υπουργός απάντησε και στις επικρίσεις που δέχθηκε η κατ' έγκληση δίωξη των τραπεζικών στελεχών στην κακουργηματική απιστία σε υποθέσεις δανείων. «Δυστυχώς, αφήσατε τον αρχηγό της αξιωματικής αντιπολίτευσης να εκτεθεί, με μια ερώτηση στον πρωθυπουργό η οποία θα συζητηθεί» είπε ο Κώστας Τσιάρας και υπογράμμισε ότι δεν μπορεί να επικρέμεται η δαμόκλειος σπάθη της αυτεπάγγελτης δίωξης πάνω από τα τραπεζικά στελέχη και τα στελέχη των χρηματοπιστωτικών ιδρυμάτων, δεν μπορεί να ρυθμιστούν τα κόκκινα δάνεια.</p>
      <p>Όσο για την επισήμανση του ΣΥΡΙΖΑ ότι παρέχεται ασυλία για τραπεζικά στελέχη των τραπεζών που έχουν ανακεφαλαιοποιηθεί, ο Κώστας Τσιάρας παρατήρησε ότι ο ΣΥΡΙΖΑ μιλάει για ιδρύματα που έχουν επανειλημμένα ανακεφαλαιοποιηθεί, αλλά μια από τις τρεις ανακεφαλαοποιήσεις έγινε επί των ημερών του ΣΥΡΙΖΑ.</p>
      <p>Για τη εισαγωγή μεταβατικής διάταξης που αφορά στη δέσμευση περιουσιακών στοιχείων από την Αρχή για το ξέπλυμα βρώμικου χρήματος, ο υπουργός Δικαιοσύνης είπε ότι δεν γίνεται διαφορετικές Αρχές να έχουν διαφορετικούς χρόνους δέσμευσης. «Πρέπει να εναρμονιστούμε με την ευρωπαϊκή νομοθεσία. Ο χρόνος της προσωποκράτησης πριν αποδοθεί κατηγορία, είναι 18 μήνες. Άρα έπρεπε να εναρμονίσουμε τους χρόνους και να είμαστε συνεπείς απέναντι στους πολίτες», είπε ο υπουργός.</p>
      <h3>Ονομαστική ψηφοφορία για συγκεκριμένα άρθρα ζήτησε ο ΣΥΡΙΖΑ</h3>
      <p>Ο ΣΥΡΙΖΑ είχε υποβάλει αίτημα ονομαστικής ψηφοφορίας για το ζήτημα της κατ' έγκληση δίωξης τραπεζικών στελεχών και για την αποδέσμευση εντός 18 μηνών, περιουσιακών στοιχείων που είχαν δεσμευθεί για υποθέσεις ξεπλύματος βρώμικου χρήματος. Και οι δύο διατάξεις πέρασαν κατά πλειοψηφία. Ειδικότερα, το άρθρο 9 υπερψήφισαν 156 βουλευτές (σε σύνολο 251 ψηφισάντων), καταψήφισαν 87 βουλευτές, ενώ 8 βουλευτές ψήφισαν "παρών". Υπέρ της τροπολογίας, ψήφισαν 154 βουλευτές (σε σύνολο 249 ψηφισάντων) και κατά ψήφισαν 95 βουλευτές.</p>
      <h3>Δ.Τζανακόπουλος:«Η κυβέρνηση βρίσκεται σε έναν παροξυσμό αυταρχισμού»</h3>
      <p>«Η κυβέρνηση βρίσκεται σε έναν παροξυσμό αυταρχισμού», δήλωσε ο κοινοβουλευτικός εκπρόσωπος του ΣΥΡΙΖΑ, Δημήτρης Τζανακόπουλος, παρεμβαίνοντας νωρίτερα απόψε στη συζήτηση για τις αλλαγές στον Ποινικό Κώδικα. Ο κοινοβουλευτικός εκπρόσωπος του ΣΥΡΙΖΑ, έθεσε ζήτημα για τις δηλώσεις του υπουργού Αγροτικής Ανάπτυξης Μάκη Βορίδη, καλώντας τον πρωθυπουργό να λάβει άμεσα θέση.</p>
      <p>«Ο κ. Βορίδης χαρακτήρισε το ξύλο, στοιχείο του αναγκαστικότητας του δικαίου. Ο κ. Μητσοτάκης οφείλει να πάρει ευθέως και άμεσα θέση σε σχέση με αυτή την απαράδεκτη δήλωση. Και εσείς κ. Τσιάρα πρέπει να πάρετε άμεσα θέση για το αν αυτή η δήλωση αποτυπώνει και αντανακλά τις φιλελεύθερες αξίες στις οποίες ομνύετε», είπε ο Δημήτρης Τζανακόπουλος, απευθυνόμενος στα κυβερνητικά έδρανα, και πρόσθεσε: «Είναι ντροπή. Πραγματική ντροπή να ακούγονται αυτά τα πράγματα, από στόμα υπουργού ή και οποιουδήποτε πολίτη».</p>
      <p>Ο Δημήτρης Τζανακόπουλος αναφέρθηκε στα προχθεσινά γεγονότα στην ΑΣΟΕΕ, όπου «η αστυνομία εμπόδισε φοιτητές, με ξύλο και με χημικά, να κάνουν γενική συνέλευση» και που στη συνέχεια, «επιχειρήθηκε να ενοποιηθεί με τα ευρήματα, την Κυριακή, στο συγκεκριμένο πανεπιστήμιο». Αναφέρθηκε επίσης στις καταγγελίες για άσκηση παράνομης βίας και τις καταγγελίες για συμπεριφορές που αγγίζουν τα όρια βασανιστηρίων από αστυνομικά όργανα, για να καταγγείλει ότι «όλα αυτά είναι χαρακτηριστικά ακραίας κατάστασης» που η κυβέρνηση τροφοδοτεί, στη βάση επικοινωνιακής στρατηγικής, για να βγει από το πολιτικό της αδιέξοδο στο προσφυγικό. «Η στρατηγική αυτή επιδιώκει να συγκροτήσει και να συγκρατήσει τα ακροατήρια στα οποία πόνταρε η ΝΔ για να έρθει στην εξουσία», είπε ο Δημήτρης Τζανακόπουλος για να διαπιστώσει ότι «η κυβέρνηση που επί χρόνια έσπερνε ανέμους, σήμερα θερίζει θύελλες και βρίσκεται μπροστά στα αδιέξοδα της δικής της δεξιάς ρητορικής την προηγούμενη τριετία».</p>
      <p>«Είναι σαφές ότι έχετε πάρει διαζύγιο, ως παράταξη, από τον πολιτικό φιλελευθερισμό», είπε ο κ. Τζανακόπουλος και κατήγγειλε ότι στην επικοινωνιακή στρατηγική της κυβέρνησης έχει ενταχθεί και το νομοσχέδιο με τις αλλαγές στους Κώδικες.</p>
      <p>«Αντί να σεβαστείτε τα πολύπλοκα ζητήματα αντεγκληματικής πολιτική και τις ουσιαστικές σταθμίσεις που πρέπει να αποτυπώνονται στον Ποινικό Κώδικα, τον υπονομεύετε από τα μέσα», είπε ο κ. Τζανακόπουλος και σχολίασε ότι, ενώ η ΝΔ προεκλογικά φόρτωσε όλα τα δεινά στους Κώδικες, σήμερα διατηρεί τον βασικό κορμό της μεταρρύθμισης. Ταυτόχρονα όμως, επιλέγει σημεία του Ποινικού Κώδικα για να πνίξει στον φόβο την ελληνική κοινωνία.</p>
      <p>«Ακούω από το πρωί, όλους τους βουλευτές της συμπολίτευσης στις τοποθετήσεις τους, να κάνουν λόγο για τρομοκράτες, για μολότοφ, για ένοπλες οργανώσεις, και διακρίνεται η επιδίωξη σας να ταυτίσετε και τον ΣΥΡΙΖΑ με όλα αυτά», είπε ο κ. Τζανακόπουλος. Βουλετές της ΝΔ «αναπαράγουν αστόχαστα το non paper που έχει μοιράσει προφανώς η κυβέρνηση στους βουλευτές της συμπολίτευσης, για να τοποθετούνται ‘αν μπλοκ' και συγκροτημένα με το ίδιο ψεύδος: ότι δήθεν ο εισηγητής του ΣΥΡΙΖΑ είπε ότι η κατοχή μολότοφ δεν είναι αδίκημα». Ο κ. Τζανακόπουλος κατήγγειλε μάλιστα, ότι οι βουλευτές της ΝΔ προβαίνουν σε τέτοιες κρίσεις, αν και ο κ. Λάππας έχει εξηγήσει ότι δεν μπορεί να γίνεται διαχωρισμός μεταξύ της κατοχής μολότοφ, η οποία θα θεωρείται κακούργημα, και της κατοχής όπλου που θεωρείται πλημμέλημα - και άρα, ή και τα δύο θα είναι κακούργημα, ή και τα δύο θα είναι πλημμέλημα.</p>
      <p>«Εσείς θέλετε ποινικό δίκαιο στην κατεύθυνση του αστυνομικού κράτους και του αυταρχισμού. Εμείς θέλουμε ποινικό δίκαιο βασισμένο στην παράδοση του πολιτικού φιλελευθερισμού. Αυτή είναι η κύρια και καίρια διαφορά μας», είπε ο κοινοβουλευτικός εκπρόσωπος του ΣΥΡΙΖΑ.</p>
      <p>Αναφερόμενος στην κατ΄έγκληση δίωξη τραπεζικών στελεχών, κατήγγειλε «παροχή απόλυτης ασυλίας, στα όρια της ασυδοσίας, στους τραπεζίτες», η οποία εν τέλει «ήταν και η βασική, η κεντρική επιδίωξη του νομοσχεδίου» που υλοποιείται με αυτή τη διάταξη και ενώ έχουν ασκηθεί διώξεις σε 100 στελέχη τραπεζών για «τα θαλασσοδάνεια σε ΝΔ και σε ΠΑΣΟΚ ύψους 400 εκατομμυρίων ευρώ, τα χρυσά χρόνια της ανάπτυξης», από τον κόπο και τις θυσίες του ελληνικού λαού.</p>
      <p>Ο κ. Τζανακόπουλος κατήγγειλε και διάταξη που έχει περιληφθεί σε τροπολογία του υπουργού Δικαιοσύνης για την αποδέσμευση χρημάτων σε υποθέσεις για ξέπλυμα βρώμικου χρήματος. Η διάταξη θέτει αναδρομικά χρονικό όριο 18 μηνών στις δεσμεύσεις περιουσιακών στοιχείων, μετά από εντολή της Αρχής για το ξέπλυμα. «Αν ψηφιστεί αυτή η διάταξη, όσες εντολές για πάγωμα περιουσιακών στοιχείων έχουν δοθεί από την Αρχή για το ξέπλυμα, καθίστανται ανενεργές και αποδεσμεύονται τα περιουσιακά στοιχεία που προέρχονται από εγκληματικές ενέργειες», είπε ο κ. Τζανακόπουλος. Προέβλεψε δε, πως μόλις ψηφιστεί η διάταξη, 1 δισ. ευρώ που έχουν προέλθει από ναρκεμπόριο, λαθρεμπόριο και όπλα, θα αποδεσμευτεί.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>