<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/14/xi-parla-al-vertice-brics-ma-non-cita-accordo-commercio-con-trump-pn_20191114_00020/"/>
    <meta property="og:site_name" content="Askanews"/>
    <meta property="article:published_time" content="2019-11-14T07:20:23+00:00"/>
    <meta property="og:title" content="Xi parla al vertice BRICS, ma non cita accordo commercio con Trump"/>
    <meta property="og:description" content="Roma, 14 nov. (askanews) – Nessun cenno alla possibilità di un accordo sul commercio col presidente Usa Donald Trump, una difesa a tutto campo del libero commercio e l’accusa a “protezionismo e bullismo” che danneggiano l’economia globale. Xi Jinping, il presidente cinese, ha così chiuso il summit dei BRICS (Brasile, Russia, India, Cina e Sudafrica) […]"/>
  </head>
  <body>
    <article>
      <h1>Xi parla al vertice BRICS, ma non cita accordo commercio con Trump</h1>
      <h2>Nessun cenno a possibile summit per patto di "fase uno"</h2>
      <address>
        <time datetime="2019-11-14T07:20:23+00:00">14 Nov 2019, 07:20</time>
      </address>
      <figure>
        <img src="http://www.askanews.it/wp-content/uploads/2019/11/20191114_082012_C0D2CED5.jpg"/>
      </figure>
      <p>Roma, 14 nov. (askanews) – Nessun cenno alla possibilità di un accordo sul commercio col presidente Usa Donald Trump, una difesa a tutto campo del libero commercio e l’accusa a “protezionismo e bullismo” che danneggiano l’economia globale. Xi Jinping, il presidente cinese, ha così chiuso il summit dei BRICS (Brasile, Russia, India, Cina e Sudafrica) a Brasilia.</p>
      <p>L’assenza di cenni a un possibile accordo che chiuda o almeno alleggerisca la guerra commerciale con gli Usa getta acqua fredda sulle notizie che vogliono imminente un summit tra i due leader per firmare un accordo di “fase uno”, anche se non ci sono ancora informazioni su data o luogo dell’accordo, dopo che il summit previsto a margine del vertice della Cooperazione Asia-Pacifico (Apec) in Cile, è stato annullato per le proteste anti-governative.</p>
      <p>Lo stesso Trump ha detto che l’accordo è “vicino”, ma ha avvertito che non firmerà un accordo che danneggi i lavoratori americani.</p>
      <p>Xi, nel suo discorso, ha avvertito che “protezionismo e bullismo vanno contro la corrente” danneggiando il commercio e gli investmenti mondiali.</p>
      <p>Il presidente cinese, inoltre, ha invitato il leader indiano Narendra Modi in Cina, dopo i molteplici motivi di discordia emersi tra Pechino e Nuova Delhi.</p>
      <p>Al vertice, oltre ai leader dei due paesi più popolosi del mondo, anche il presidente russo Vladimir Putin e il leader sudafricano Cyril Ramaphosa. Padrone di casa il presidente brasiliano Jair Bolsonaro.</p>
    </article>
  </body>
</html>