<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/14/watch-video-saffron-production-challenges-for-iran-as-china-afghanistan-enter-to-market"/>
    <meta property="og:site_name" content="euronews"/>
    <meta property="article:published_time" content="2019-11-14T07:29:56+00:00"/>
    <meta property="og:title" content="خیز چین برای ورود به تولید گلخانه‌ای زعفران"/>
    <meta property="og:description" content="رقبای زعفران ایران در راه‌ند. آنهم در روزهایی که تحریم‌ها بر تجارت ایران سایه انداخته است. چین به تولید گلخانه‌ای زعفران روی آورده است و افغانستان نیز سالهاست که در این حوزه فعالیت دارد. با این حال کارشناسان می‌گویند که رقبای زعفران ایران در کوتاه مدت نمی‌توانند برای ایران تهدیدی باشند."/>
  </head>
  <body>
    <article>
      <h1>خیز چین برای ورود به تولید گلخانه‌ای زعفران</h1>
      <address><time datetime="2019-11-14T07:29:56+00:00">14 Nov 2019, 07:29</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/36/80/773x435_cmsv2_c31ab959-bf03-542d-964a-2880d7a1891e-4293680.jpg"/>
      </figure>
      <p>ایران بیش از ۹۰ درصد زعفران جهان را تولید می‌کند اما حالا رقبای جدیدی از راه رسیده‌اند. افغانستان، کشور همسایه ایران سال‌هاست که تولید زعفران را آغاز کرده و در این مسیر موفق بوده است. چین نیز بنا دارد با کشت گلخانه‌ای این محصول وارد بازارهای جهانی شود.</p>
      <p>برخی دیگر از کشورها نیز از جمله پاکستان، هند، مراکش، ترکیه و سوئیس نیز سرمایه‌گذاری برای افزایش تولید زعفران را آغاز کرده‌اند.</p>
      <p>ایران نیز به دنبال توسعه صادرات طلای سرخ یا همان زعفران است، آن هم در شرایطی که تحریم‌ها تجارت و صادرات در ایران را دشوار کرده است. بیشترین زعفران در بخش‌های جنوبی استان خراسان رضوی تهیه می‌شود.</p>
      <p>تاریخ کشت و تولید زعفران در ایران به حدود ۳ هزار سال پیش باز می‌گردد.</p>
      <figure>
        <img src="https://static.euronews.com/articles/stories/04/29/36/80/534x307_cmsv2_6bffe1fa-31e5-5f96-b68d-718155290f18-4293680.jpg"/>
      </figure>
      <p>محمد ازمار که در بازار فروش زعفران در تربت حیدریه مشغول فروش گل زغفران‌های خود است می‌گوید: «از کارگر و مغازه‌دار و تاجر و بسیاری افراد دیگر از همین زعفران نان می‌خورند.»</p>
      <h3>رقبای زعفران ایران، چین و افغانستان</h3>
      <p>داریوش شریعتی مقدم، رئیس بخش روابط بین الملل شرکت نوین زعفران نیز درباره ظهور رقبای تجاری جدید در حوزه زعفران چنین توضیح می‌دهد: «ایران سالانه۳۵۰ الی ۴۰۰ تن زعفران تولید می‌کند که این رقم شامل ۹۵ درصد از تولید جهانی این محصول می‌شود. افغانستان مدتی است که تولید زعفران را شروع کرده و پیشرفت خوبی نیز داشته است.»</p>
      <p>او می‌افزاید: «چین روی کاشت گلخانه‌ای زعفران کار می‌کند و برنامه‌های خوبی دارد. این‌ها در کوتاه مدت از نظر میزان تولید برای ایران زنگ خطری به شمار نمی‌‌آیند اما اگر بتوانند از نظر بازرگانی مثل اسپانیا عمل کنند آنوقت به رقبای ایران در بازار جهانی تبدیل خواهند شد. »</p>
      <h3>تجارت زعفران ایران از مسیر دیگر کشورها</h3>
      <p>مهدی حق‌دادی مدیر مدرسه است و می‌گوید: «فکر می‌کنم بیشترین قدمت و بهترین اسانس و رنگ زعفران در جهان مربوط به زعفران ایران باشد، آن هم زعفرانی که در مناطق جنوب خراسان تولید می‌شود.»</p>
      <blockquote>زعفران ایران از طریق دوبی و امارات و افغانستان به بازار نهایی راه پیدا می‌کند<cite>شریعتی مقدم، صادر کننده زعفران</cite></blockquote>
      <p>محمدعلی شريعتي‌مقدم، صادرکننده زعفران می‌گوید: «تحریم‌ها ممکن است در جاهایی موجب کندی تجارت شده باشد اما چون تقریبا تمام زعفران دنیا در ایران تولید می‌شود، کشورهای متقاضی ناچار هستند در هر شرایط زعفران را از ایران خریداری کنند. در سال‌هایی که آمریکا با ایران رابطه تجاری نداشته نیز این محصول از طریق از اسپانیا به بازارهای آمریکا رفته است.»</p>
      <p>به گفته او «همین حالا هم به خاطر توافق‌هایی که وجود دارد، زعفران ایران از طریق دوبی و امارات و افغانستان به بازار نهایی راه پیدا می‌کند.»</p>
      <h3>نقش زنان در برداشت محصول زعفران</h3>
      <p>زعفران یکی از گرانترین ادویه‌های جهان به شمار می‌آید. برای تهیه یک کیلو از این چاشنی خوش‌رنگ کمیاب ۱۱۰ هزار تا ۱۷۰ هزار گل زعفران نیاز است.</p>
      <p>زنان کشاورز در فرآیند تولید زعفران نقش مهمی ایفا می‌کنند، نقش آنها البته بیشتر به حوزه چیدن و پاکسازی گل زعفران محصول محدود می‌شود که کار دشواری است.</p>
      <p>از زعفران محصول نه تنها در غذا بلکه در داروسازی و یا تولیدات شیمیایی نیز استفاده می شود.</p>
      <p>پس از ایران، کشورهای مراکش، یونان و اسپانیا بیشترین تولید زعفران در دنیا را دارند. اسپانیا جزو بزرگترین واردکننده زعفران ایران نیز محسوب می شود.</p>
    </article>
  </body>
</html>