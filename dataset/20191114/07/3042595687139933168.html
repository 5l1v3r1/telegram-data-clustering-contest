<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet---flere-ungdommer-tror-cannabis-er-lovlig/71817661"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T07:06:57+00:00"/>
    <meta property="og:title" content="Politiet: - Flere ungdommer tror cannabis er lovlig"/>
    <meta property="og:description" content="Politiet mener liberale politiske holdninger og større aksept av stoffet kan være grunnen."/>
  </head>
  <body>
    <article>
      <h1>Politiet: - Flere ungdommer tror cannabis er lovlig</h1>
      <h2>Politiet mener liberale politiske holdninger og større aksept av stoffet kan være grunnen.</h2>
      <address><time datetime="2019-11-14T07:06:57+00:00">14 Nov 2019, 07:06</time> by <a rel="author">NTB I</a></address>
      <p>Politiet hører om flere og flere ungdommer som tror cannabis er lovlig.</p>
      <p>- Mange ungdommer tror at stoffet er lovlig i bruk. De blir svært overrasket når vi forteller det motsatte, sier Torbjørn Trommestad som leder forebyggende enhet ved Arendal politistasjon til <a href="https://www.nrk.no/sorlandet/politiet_-_-ungdom-tror-cannabis-er-lovlig-1.14780552?utm_source=share_mailer&amp;utm_medium=email&amp;utm_campaign=share_post">NRK</a>.</p>
      <p>
        <b>Organisasjonen Norsk Narkotikapolitiforening (NNPF) har 3 500 medlemmer fra hele landet. Styreleder Jan Erik Bresil understreker at ungdommer ser på narkotika som mindre farlig.</b>
      </p>
      <p>- De oppfatter at det er lovlig eller at det skal bli lovlig. Disse holdningene er vår største bekymring. På sikt vil dette påvirke hvor mange som vil slite med tunge rusmidler, sier Bresil til kanalen.</p>
      <p>Siste Ungdata-undersøkelse viser at 40 prosent av elevene på videregående skoler har blitt tilbudt cannabis det siste året. Andelen har økt de siste årene.</p>
      <p>
        <b>Unge Venstre møtte i høst sterk motstand fra flere hold da de delte ut klistremerker og buttons for legalisering av hasj under skolevalgkampen med «Legalize it».</b>
      </p>
      <p>Leder i Unge Venstre, Sondre Hansmark, vil ikke ta ansvar for at flere ungdommer tror cannabis er lovlig i bruk.</p>
      <p>- Vi har vært svært tydelig på å kommunisere at bruken av illegale rusmidler er ulovlig og forbundet med stor fare. Men vi må likevel ha lov å hevde at dagens narkotikapolitikk er feil, sier han til kanalen.</p>
    </article>
  </body>
</html>