<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191114_04716104"/>
    <meta property="og:site_name" content="De Standaard"/>
    <meta property="article:published_time" content="2019-11-14T07:42:00+00:00"/>
    <meta property="og:title" content="Al vier doden bij bosbranden in Australië"/>
    <meta property="og:description" content="Bij de bosbranden die sinds vrijdag de oostkust van Australië teisteren zijn nu al zeker vier doden gevallen. Dat blijkt uit de meest recente balans van de..."/>
  </head>
  <body>
    <article>
      <h1>Al vier doden bij bosbranden in Australië</h1>
      <address>
        <time datetime="2019-11-14T07:42:00+00:00">14 Nov 2019, 07:42</time>
      </address>
      <p>
        <b>Bij de bosbranden die sinds vrijdag de oostkust van Australië teisteren zijn nu al zeker vier doden gevallen. Dat blijkt uit de meest recente balans van de politie donderdag. Er werd een minderjarige, een jongen van 16, opgepakt die verdacht wordt van brandstichting in Queensland.</b>
      </p>
      <p>In de deelstaat New South Wales, een van de hardst getroffen regio’s, werd in de buurt van de stad Kempsey een lichaam gevonden. Volgens de politie gaat het mogelijk om een 58-jarige man die in een schuur woonde en niet meer was gezien sinds vrijdag. </p>
      <p>Daarmee staat de dodentol van de verwoestende branden momenteel op vier. Eerder stierven ook al een vrouw in Johns River en een koppel in Wytaliba.</p>
      <p>De minderjarige die werd opgepakt heeft waarschijnlijk een brand aangestoken in de staat Queensland. Die brand zou minstens 14 woningen hebben verwoest. </p>
      <p>Ruim 120 branden</p>
      <p>Momenteel woeden in New South Wales meer dan 55 bosbranden, waarvan er 24 nog niet onder controle zijn en 8 branden een zodanig risico inhouden dat veiligheidsmaatregelen voor de inwoners zich opdringen. Sinds vrijdag gingen in de deelstaat al zeker 300 woningen in vlammen op. Meer dan 800 brandweerlieden gaan op het terrein de vlammen te lijf. In de aanloop naar het weekend lijkt er bovendien niet veel beterschap in zicht aangezien de komende dagen nog hevigere windvlagen worden verwacht, bij hogere temperaturen. De omstandigheden voor de branden kunnen dus opnieuw verslechteren, waarschuwen de autoriteiten.</p>
      <p>In deelstaat Queenland woeden ook nog minstens 70 branden. Inwoners van verschillende gemeenten werd aangeraden zo snel mogelijk te vluchten. Terwijl de omstandigheden donderdag iets beter zijn, wordt verwacht dat die vrijdag opnieuw gevaarlijker worden, met warme en extreem droge lucht en windvlagen.</p>
      <p>Australië krijgt elk jaar in de lente en zomer af te rekenen met hevige bosbranden, maar dit jaar is de toestand bijzonder ernstig. Hulpverleners vrezen dat dit bosbrandenseizoen mogelijk een van de ergste wordt die het land ooit heeft gekend.</p>
    </article>
  </body>
</html>