<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/video/ztl-duomo-centro-storico-dichiarazioni-sindaco-festa-14-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-14T07:02:00+00:00"/>
    <meta property="og:title" content="Ztl al Centro Storico, Festa: “La città meritava una piazza fruibile ai pedoni”"/>
    <meta property="og:description" content="Impossibile realizzare un parcheggio alternativo, come chiesto dai commercianti"/>
  </head>
  <body>
    <article>
      <h1>Ztl al Centro Storico, Festa: “La città meritava una piazza fruibile ai pedoni”</h1>
      <h2>Impossibile realizzare un parcheggio alternativo, come chiesto dai commercianti</h2>
      <address><time datetime="2019-11-14T07:02:00+00:00">14 Nov 2019, 07:02</time> by <a rel="author" href="http://www.avellinotoday.it/author/profile/giuseppe-cesareo/19989828606547/" target="_blank">Giuseppe Cesareo</a></address>
      <p>Dal primo dicembre in zona Duomo scatterà l’attivazione della tanto discussa Ztl. Le limitazioni, infatti, hanno creato sin da subito malumori soprattutto tra i commercianti, che intravedono la perdita di potenziali clienti che in zona ci arrivano perlopiù con l’auto. AvellinoToday ne ha parlato con il sindaco Festa che ha subito chiarito: “La Ztl era una decisione già assunta dalla precedente amministrazione, noi abbiamo solo provveduto ad attivarla, come è giusto che fosse, anche perché la città, rispetto anche ad un Centro Storico che non può vedere un parcheggio selvaggio, meritava una piazza fruibile soprattutto dai pedoni”.</p>
      <p>Sulla bontà della Ztl c’è stata grande divisione: da un lato i cittadini che si sono detti stanchi del parcheggio selvaggio; dall’altro i commercianti che, come già detto, si vedono limitati nei propri affari. Tuttavia, la Ztl potrebbe finire ugualmente nella “grazie” degli esercenti, a patto che venga realizzato un parcheggio alternativo. Ma per l’Amministrazione questa strada non è percorribile: “In quella zona c’è già Campetto Santa Rita, che è un parcheggio capiente. Per il Centro Storico, non è possibile immaginare che ci possano essere parcheggi per tutti, è molto complicato. In nessun Centro Storico d’Italia esistono parcheggi sufficientemente grandi per soddisfare tutte le esigenze e soprattutto nella maggior parte c’è l’isola pedonale”.</p>
    </article>
  </body>
</html>