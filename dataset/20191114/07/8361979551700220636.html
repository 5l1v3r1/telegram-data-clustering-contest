<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/tranzit-gazu-v-razi-pripinennya-tranzitu-gazu-na-ukrajinu-chekaye-ekonomichniy-spad-novini-ukrajini-50053434.html"/>
    <meta property="og:site_name" content="НВ"/>
    <meta property="article:published_time" content="2019-11-14T07:55:00+00:00"/>
    <meta property="og:title" content="Економічного зростання не буде. Вітренко оцінив втрати України від припинення транзиту газу"/>
    <meta property="og:description" content="Доходи від транзиту газу становлять 2,1% ВВП України, — виконавчий директор Нафтогазу."/>
  </head>
  <body>
    <article>
      <h1>Економічного зростання не буде. Вітренко оцінив втрати України від припинення транзиту газу</h1>
      <h2>Доходи від транзиту газу становлять 2,1% ВВП України, — виконавчий директор Нафтогазу.</h2>
      <address>
        <time datetime="2019-11-14T07:55:00+00:00">14 Nov 2019, 07:55</time>
      </address>
      <p>У разі втрати <a href="https://nv.ua/ukr/tags/tranzit-haza.html">транзиту російського газу</a> в 2020 році на Україну може очікувати економічний спад замість запланованого зростання. Про це заявив виконавчий директор НАК Нафтогаз України Юрій Вітренко, повідомляє <a href="https://www.ukrinform.ru/rubric-economy/2817008-v-berline-obsudili-posledstvia-poteri-ukrainoj-gazovogo-tranzita.html">Укрінформ</a>.</p>
      <p>«На жаль, ми бачимо, є загроза, що Україна втратить транзит з наступного року. І це може означати, якщо ми втратимо транзит, то замість певного очікуваного зростання в наступному році ми можемо насправді мати економічний спад. Зараз уряд розраховує на 3,3% зростання, ми можемо отримати 0,7% падіння», — повідомив він.</p>
      <p>Читайте також:<br/><a href="https://nv.ua/ukr/biz/economics/merkel-i-putin-obgovorili-tranzit-rosiyskogo-gazu-cherez-ukrajinu-novini-ukrajini-50050253.html">&amp;nbspМеркель і Путін обговорили транзит російського газу через Україну</a></p>
      <p>При цьому Вітренко констатував, що українська економіка є надто залежною від фактора транзиту газу, який становить 2,1% ВВП держави і таку ситуацію треба міняти.</p>
      <p>«Сучасна економіка не повинна бути настільки залежною від транзитних доходів», — заявив Вітренко.</p>
      <p>«Оптимістичний» політичний сценарій по транзиту означає, що Путіна змусять здійснювати транзит за європейськими умовами, і Москва погодиться продовжувати переговори за пропозиціями віце-президента Єврокомісії Мароша Шевчовича.</p>
      <p>«Зараз же під час тристоронніх переговорів між Єврокомісією, Україною та Росією остання лише імітує конструктивний процес для того, щоб потягнути час і добудувати газопровід (Північний потік-2, — ред.)», — зазначив Вітренко.</p>
      <p>Читайте також:<br/><a href="https://nv.ua/ukr/biz/markets/naftogaz-proti-gazpromu-gazprom-skasuvav-rozmishchennya-yevrobondiv-poboyuyuchis-pozoviv-naftogazu-novini-svitu-50053303.html">&amp;nbspЗлякався Нафтогазу. Газпром знову скасував розміщення єврооблігацій — джерело</a></p>
      <p>Як повідомлялося, 28 жовтня в Брюсселі пройшли <a href="https://nv.ua/ukr/biz/economics/ne-domovilisya-yak-proyshli-peregovori-shchodo-tranzitu-gazu-mizh-natfogaz-gazpromom-i-yek-novini-ukrajini-50050346.html">тристоронні переговори щодо транзиту російського газу ЄС територією України</a> після закінчення діючого контракту на транзит (31 грудня 2019 року). Фактично, вони закінчилися нічим.</p>
      <p>Згодом <a href="https://nv.ua/ukr/biz/markets/tranzit-gazu-gazprom-nazvav-umovi-prodovzhennya-kontraktu-novini-ukrajini-50051937.html">глава Газпрому Олексій Міллер назвав вимоги російської сторони до відновлення транзиту</a>.</p>
      <p>Глава Нафтогазу Андрій Коболєв, в свою чергу, пояснив, чому <a href="https://nv.ua/ukr/biz/markets/naftogaz-proti-gazpromu-z-rf-ne-nadhodilo-propoziciy-shchodo-obnulennya-vzayemnih-pretenziy-novini-ukrajini-50051780.html">вимоги Газпрому необґрунтовані і неприйнятні</a>.</p>
    </article>
  </body>
</html>