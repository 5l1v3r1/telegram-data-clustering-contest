<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/paradosso-messina-50-vigili-senza-patente-di-guida.html"/>
    <meta property="og:site_name" content="Tempostretto"/>
    <meta property="article:published_time" content="2019-11-14T07:58:18+00:00"/>
    <meta property="og:title" content="Paradosso Messina: 50 vigili senza patente di guida…"/>
    <meta property="og:description" content="Sono in possesso della patente personale ma non di quella di servizio. L'ira del sindaco....."/>
  </head>
  <body>
    <article>
      <h1>Paradosso Messina: 50 vigili senza patente di guida…</h1>
      <address><time datetime="2019-11-14T07:58:18+00:00">14 Nov 2019, 07:58</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Sono in possesso della patente personale ma non di quella di servizio. L'ira del sindaco.....</i>
      </p>
      <p>Ci sono <b>ben 50 agenti di Polizia Municipale</b>, che, sebbene in possesso della normale patente di guida, risultano <b>privi della patente di servizio</b>. Ne consegue che restano in ufficio. Un paradosso tutto messinese…</p>
      <h3>Vigili senza patente…di servizio</h3>
      <p>La scoperta, anche per via del numero dei vigili coinvolti sul complessivo organico già carente, ha fatto andare su tutte le furie il sindaco che insieme all’assessore Musolino ha stabilito nuove direttive per la riorganizzazione del servizio.</p>
      <p>Con gli amministratori erano presenti all’incontro anche il Dirigente della Polizia Municipale ing. Signorelli e il Commissario Zullo.</p>
      <h3>“Bravi a guidare solo la loro auto?”</h3>
      <p>“<i>E’ inaccettabile che gli Agenti di Polizia Municipale non siano dotati di Patente di Servizio- ha detto De Luca- requisito necessario per la guida dei veicoli dell’Amministrazione. Per tale ragione è stato organizzato <b>il Corso per il conseguimento della patente di guida</b> di servizio per i primi 15 agenti di polizia municipale che ancora ne sono sprovvisti. Abbiamo appreso che all’ultima sessione di esami qualcuno di loro <b>si è fatto bocciare appositamente</b> per non conseguire il titolo”.</i></p>
      <h3>De Luca corre ai ripari</h3>
      <p>Da qui la decisione di predisporre modifiche al Regolamento comunale di Polizia Municipale, di introdurre una disposizione che preveda che <b>il mancato conseguimento dell’abilitazione alla patente di servizio</b> costituirà motivo di proposta da parte del Sindaco al Prefetto, per la perdita della qualifica di Agente di P.S. e di tutte le indennità conseguenti e correlate. Contestualmente saranno avviate anche le procedure di <b>revisione anche della patente di guida personale</b>.</p>
      <p>Confermate le attività di sicurezza urbana, di controlli viabili e della movida notturna, prevedendo l’istituzione anche di corsi di formazione interni con valutazione di merito finale, ai quali ogni Agente sarà tenuto a partecipare, con valutazione ai fini della carriera sia della mancata partecipazione al corso che del mancato superamento del medesimo. E’ stato sollecitato il dirigente a definire la procedura per il rinnovo del vestiario del Corpo perché vi sono ancora agenti che non hanno la divisa.</p>
      <h3>Priorità sicurezza</h3>
      <p>“<i>Ho infine ribadito – conclude <b>De Luca</b> – l’importanza della partecipazione dell’Amministrazione alle attività specifiche che svolgiamo ormai con cadenza settimanale in ambito di <b>sicurezza urbana e di controlli di polizia stradale</b>, perché la nostra presenza è espressione della nostra volontà di metterci la faccia nelle attività della Polizia Municipale. Ho sempre detto che la Polizia Muncipale rappresenta il biglietto di presentazione della Città e del suo Sindaco e io in questa Polizia Municipale ci credo e voglio che ogni cittadino si senta rappresentato e tutelato al meglio</i>“.</p>
      <h4>Articoli correlati</h4>
    </article>
  </body>
</html>