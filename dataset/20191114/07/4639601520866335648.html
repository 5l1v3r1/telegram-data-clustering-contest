<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/society/polytexneio-2019-drakonteia-metra-stous-dromous-5-000-astynomikoi-eidiko-sxedio-gia-ta-eksarxeia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T07:08:16+00:00"/>
    <meta property="og:title" content="Πολυτεχνείο 2019: Στους δρόμους 5.000 αστυνομικοί – Δρακόντεια τα μέτρα -Ειδικό σχέδιο για τα Εξάρχεια"/>
    <meta property="og:description" content="Σε ετοιμότητα βρίσκεται η ΕΛΑΣ για τις εκδηλώσεις εορτασμού της επετείου του Πολυτεχνείου με αυστηρά μέτρα ασφαλείας, 5.000 αστυνομικούς, drones και ελικόπτερο"/>
  </head>
  <body>
    <article>
      <h1>Πολυτεχνείο 2019: Στους δρόμους 5.000 αστυνομικοί – Δρακόντεια τα μέτρα -Ειδικό σχέδιο για τα Εξάρχεια</h1>
      <h2>Σε ετοιμότητα βρίσκεται η ΕΛΑΣ για τις εκδηλώσεις εορτασμού της επετείου του Πολυτεχνείου με αυστηρά μέτρα ασφαλείας, 5.000 αστυνομικούς, drones και ελικόπτερο</h2>
      <address><time datetime="2019-11-14T07:08:16+00:00">14 Nov 2019, 07:08</time> by <a rel="author">ΤοΒΗΜΑ Team</a></address>
      <p>Σε ετοιμότητα βρίσκεται η Ελληνική Αστυνομία για τις εκδηλώσεις εορτασμού της επετείου του Πολυτεχνείου και λαμβάνει αυστηρά μέτρα ασφαλείας, στα οποία θα συμμετέχουν 5.000 αστυνομικοί, drones και ελικόπτερο.</p>
      <p>Στο επίκεντρο των μέτρων ασφαλείας θα είναι και φέτος η περιοχή των Εξαρχείων, όπου συνηθίζουν να δρουν οι κουκουλοφόροι μετά το τέλος της μεγάλης πορείας και να πραγματοποιούν καταδρομικές επιθέσεις εναντίον αστυνομικών δυνάμεων.</p>
      <p>
        <a href="https://www.in.gr/2019/11/14/greece/nees-kinitopoiiseis-foititon-gia-asylo-syllalitirio-sta-propylaia-kai-mparaz-katalipseon/">Νέες κινητοποιήσεις φοιτητών για το άσυλο : Συλλαλητήριο στα Προπύλαια και μπαράζ καταλήψεων</a>
      </p>
      <h3>Ειδικό σχέδιο για τα Εξάρχεια</h3>
      <p>Η ΕΛ.ΑΣ. έχει κάνει ειδικό σχεδιασμό για την αντιμετώπιση όσων ανεβαίνουν σε ταράτσες πολυκατοικιών στα Εξάρχεια όπου κρύβουν «πολεμοφόδια», ενώ πετούν από εκεί διάφορα αντικείμενα με στόχο αστυνομικούς. Τα δύο drones και το ελικόπτερο θα μεταδίδουν συνεχώς εικόνες στο Κέντρο Επιχειρήσεων, προκειμένου να έχει πλήρη εικόνα η αστυνομία και να αντιδράσει ανάλογα. Σημειώνεται, ότι στην ευρύτερη περιοχή των Εξαρχείων θα βρίσκονται και αστυνομικοί με πολιτικά.</p>
      <p>Παράλληλα, θα υπάρχουν ισχυρές αστυνομικές δυνάμεις έξω από κυβερνητικά κτίρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών(πρώην ΑΣΟΕΕ) όπου σημειώθηκαν επεισόδια τις προηγούμενες ημέρες. Υπενθυμίζεται, ότι έπειτα από ειδική αστυνομική επιχείρηση σε εσωτερικούς χώρους της ΑΣΟΕΕ βρέθηκαν κράνη, κοντάρια, κουκούλες και διάφορα άλλα είδη. Η ΕΛ.ΑΣ. εκτιμά ότι οι χώροι αυτοί αποτελούσαν το ορμητήριο για επιθέσεις κατά αστυνομικών δυνάμεων. Η διαφορά φέτος, με την κατάργηση του ασύλου, είναι ότι η αστυνομία θα μπορεί να επιχειρήσει και μέσα σε πανεπιστημιακούς χώρους.</p>
      <p>Επίσης, για πρώτη φορά θα είναι στους δρόμους και η νεοσύστατη Ομάδα «Δράση» που αντικατέστησε την «ΔΕΛΤΑ». Πενήντα αστυνομικοί, σε πέντε ομάδες των δέκα, που θα επιβαίνουν σε δίκυκλα, θα κινούνται διαρκώς σε όλους τους χώρους του κέντρου της Αθήνας και ειδικότερα στα Εξάρχεια, ενώ θα υποστηρίζουν τις ενέργειες των ΜΑΤ.</p>
      <p>Σημειώνεται, ότι η ηγεσία της ΕΛ.ΑΣ έχει δώσει εντολές στου αστυνομικούς που θα πραγματοποιούν περιπολίες να λαμβάνουν μέτρα αυτοπροστασίας, γιατί υπάρχει φόβος για επιθέσεις εναντίον τους.</p>
      <p>«Η αστυνομία έχει λάβει όλα τα απαραίτητα μέτρα και θα κάνει ό,τι είναι εφικτό για να διεξαχθούν ομαλά οι εκδηλώσεις για το Πολυτεχνείο. Είναι σε ετοιμότητα και θα διαφυλάξει, μεταξύ άλλων, τα δημόσια κτίρια και ειδικά τα πανεπιστημιακά ιδρύματα», τονίζουν χαρακτηριστικά στο Αθηναϊκό – Μακεδονικό Πρακτορείο πηγές της ΕΛ.ΑΣ.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>