<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/veronica-orderud-har-fatt-jobb/71817610"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T07:00:19+00:00"/>
    <meta property="og:title" content="Veronica Orderud har fått jobb"/>
    <meta property="og:description" content="Trippeldrapsdømte Veronica Orderud måtte søke rundt 400 jobber etter hun slapp ut før hun fikk en fast stilling."/>
  </head>
  <body>
    <article>
      <h1>Veronica Orderud har fått jobb</h1>
      <h2>Trippeldrapsdømte Veronica Orderud måtte søke rundt 400 jobber etter hun slapp ut før hun fikk en fast stilling.</h2>
      <address><time datetime="2019-11-14T07:00:19+00:00">14 Nov 2019, 07:00</time> by <a rel="author">NTB I</a></address>
      <p>Dette forteller hun i en fersk episode av podkasten «Utafor» som har fått tittelen «Ferdigsonet?», skriver <a href="https://www.vg.no/nyheter/innenriks/i/kJxggX/veronica-orderud-anslaar-at-hun-soekte-400-jobber-en-ond-sirkel?utm_source=share_mailer&amp;utm_medium=email&amp;utm_campaign=share_post">VG</a>.</p>
      <p>- Jeg trodde at da jeg slapp ut så ville jeg få hjelp av Nav, at jeg ville bli hjulpet til en jobb og et sted å bo, men slik var det ikke i det hele tatt. Man følte seg så liten og verdiløs. Jeg ante ikke hvordan jeg skulle klare å betale husleien, sier Orderud i podkasten.</p>
      <p>
        <b>Orderud anslår at hun har søkt på minst 400 stillinger etter at hun ble løslatt i januar 2015. Hun var den siste som ble løslatt av de fire som ble dømt etter trippeldrapet på Orderud gård i 1999.</b>
      </p>
      <p>Hun forteller at hun nå har lyktes, og startet i jobb for tre uker siden.</p>
      <p>- Det er helt topp og jeg stortrives. Jeg merker hvor mye det betyr å ha mennesker rundt seg, og å delta i arbeidslivet, sier hun.</p>
      <p>Veronica Orderud har en master i religion- og samfunnsfag og grunnfag i ledelse, organisasjonslære, juss og helsefag. I tillegg er hun nesten ferdig utdannet veterinær.</p>
      <p>Natt til 22. mai 1999 ble ekteparet Kristian (80) og Marie Orderud (84) og deres datter Anne Orderud Paust (47) skutt og drept i kårboligen på Orderud gård i Sørum kommune i Akershus.</p>
      <p>Veronica Orderud ble i 2001 sammen med ektemannen Per Orderud dømt til 21 års fengsel for overlagt drap, eller medvirkning til overlagt drap. Året etter ble dommen bekreftet i Eidsivating lagmannsrett.</p>
    </article>
  </body>
</html>