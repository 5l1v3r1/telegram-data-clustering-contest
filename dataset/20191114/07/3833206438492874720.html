<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913684.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T07:05:00+00:00"/>
    <meta property="og:title" content="Акрапович иска нови договори за двама от любимците си в Локо"/>
    <meta property="og:description" content="Ръководството на Локомотив Пловдив ще влезе в преговори с двама от бранителите си в следващите дни. ..."/>
  </head>
  <body>
    <article>
      <h1>Акрапович иска нови договори за двама от любимците си в Локо</h1>
      <address>
        <time datetime="2019-11-14T07:05:00+00:00">14 Nov 2019, 07:05</time>
      </address>
      <p>Ръководството на Локомотив Пловдив ще влезе в преговори с двама от бранителите си в следващите дни. Договорите на сърбина <a href="https://www.plovdiv24.bg/sport/persons/5218.html">Милош Петрович</a> и хърватина Йосип Томашевич изтичат в края на сезона. Те са основни фигури в състава на <a href="https://www.plovdiv24.bg/sport/persons/5205.html">Бруно Акрапович</a> и треньорът силно държи двамата да останат на "Лаута".</p>
      <p>Босненският специалист е настоял клубът да стартира преговори с Петрович и Томашевич, за да не подпишат предварителни договори през зимата и да бъдат изпуснати като свободни агенти, твърди "Тема спорт". Петрович беше привлечен като десен бек, но в последно време е използван в средата на терена. Сърбинът е сред най-постоянните състезатели в Локо.</p>
      <p>29-годишният Петрович беше привлечен през лятото на 2018-а и записа 24 участия в елита в първия си сезон. През настоящия обаче има доста по-важна роля, като е с 14 мача в шампионата, 1 за купата и за Суперкупата, а записа и по 90 минути във всяка от 4-те евросрещи със Спартак Търнава и Страсбург. Интересното е, че Петрович е играл само в два отбора в цялата си кариера - родния му Раднички (Ниш) и Локомотив. Той е част от представителния състав на сръбския тим от 2007 до 2018 г., като записва 202 мача и 3 гола.</p>
      <p>Йосип Томашевич също беше привлечен през лятото на 2018-а. 25-годишният хърватин се наложи още през първия си сезон с 27 участия. Сега в елита има 13 и 2 гола - при 5:2 над Арда и за 1:0 над ЦСКА. През настоящата кампания Томашевич игравъв финала за Суперкупата, както и в 3 от евродвубоите. Той пропусна реванша със Страсбург заради червен картон в първата среща на "Лаута".</p>
      <p>Именно санкциите са единственият по-осезаем проблем на Томашевич, който през миналия сезон получи 12 жълти картона, а през този има още 5 и 1 червен в елита. Хърватинът е използван по левия фланг като халф-бек. В повечето случаи е предпочитан в тази зона пред Момчил Цветанов. Томашевич е играл за няколко тима от родината си - Имотски, РНК Сплит, Дугополие и Цибалия.</p>
    </article>
  </body>
</html>