<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/soud-trest-graffiti-sprej-karluv-most-nemci-turiste-vyhosteni-pamatky-20191114.html"/>
    <meta property="og:site_name" content="Pražský deník"/>
    <meta property="article:published_time" content="2019-11-14T07:34:00+00:00"/>
    <meta property="og:title" content="Nestojíme o turisty, kteří ničí památky. Padl trest za graffiti na Karlově mostě"/>
    <meta property="og:description" content="Obvodní soud pro Prahu 1 po necelém měsící vynesl rozsudek v případu posprejování pilíře Karlova mostu, v němž byli obžalovaní dva bratři z Německa. Třiadvacetiletý Niclas Steiger a jeho o sedm let starší bratr Benjamin Wittig vyfasovali za graffiti roční podmínku, vyhoštění a peněžitý trest sto tisíc korun. Pokud nezaplatí, hrozí německým turistům půl roku vězení. Jeden vinu (musel) opakovaně přiznat, ale druhý ji nadále odmítá."/>
  </head>
  <body>
    <article>
      <h1>Nestojíme o turisty, kteří ničí památky. Padl trest za graffiti na Karlově mostě</h1>
      <address><time datetime="2019-11-14T07:34:00+00:00">14 Nov 2019, 07:34</time> by <a rel="author">Michael Bereň</a></address>
      <p>Steigera totiž strážníci městské policie dopadli v polovině července přímo při činu se sprejem v ruce, proto učinil doznání. Starší bratr však tvrdí, že se na zhruba pět minut od pachatele vzdálil a nápis o velikosti pět krát dva metry na Karlův most sprejem vůbec netvořil. Vyvinit se ho snažil i sourozenec.</p>
      <figure>
        <img src="https://g.denik.cz/63/56/sprejkarluvmost6_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/soud-sprejovat-nemci-moceni-graffiti-karluv-most-praha-mestska-policie-20191017.html">Klidný plácek, tady se dá sprejovat. Jak Němci při močení našli Karlův most Přečíst článek ›</a>
      </aside>
      <p>„Klient Steiger se k činu doznal, při vyšetřování spolupracoval, ať již byl motivem jeho jednání alkohol, či neznalost toho, kam nápis Sepsis umístil,“ uvedl na závěr Martin Doubrava, advokát obou Němců.  „Na Wittigových rukou se stopy barvy nenalezly, ačkoli plechovka byla umazaná,“ sdělil také podle zpravodajského portálu iDNES.cz u soudu advokát. Doubrava v této souvislosti upozornil na údajné rozpory ve svědeckých výpovědích. „Wittig je tedy zcela jasně nevinný,“ pravil.</p>
      <h3>Jako by poškodili Braniborskou bránu v Berlíně</h3>
      <p>Avšak soudkyně Pavla Hájková ve středečním rozhodnutí konstatovala, že svědci jasně vypověděli, že sprejovali oba obžalovaní. „Vypovídali shodně, neměli žádný důvod říkat věci v neprospěch obžalovaných,“ zdůvodnila verdikt soudkyně a dodala, že Steiger svého bratra tak urputně hájí proto, že sám Wittig prohlásil, že by v případě odsouzení mohl přijít o práci v Bundeswehru.</p>
      <p>Podle soudkyně jsou tresty přiléhavé. Spokojený byl i státní zástupce Jan Lelek, který v závěrečné řeči prohlásil: „Oba se pohybovali v historickém centru města, Karlův most je jednou ze zásadních památek. Je to tedy to samé, jako by poškodili Braniborskou bránu v Berlíně.“</p>
      <figure>
        <img src="https://g.denik.cz/63/99/cistenigraffiti2_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/graffiti-hrib-vycisteni-karluv-most-miloslav-cerny-pamatkari-otevreny-dopis-0807.html">Nebezpečný precedens. Odbornice píší Hřibovi kvůli vyčištění Karlova mostu Přečíst článek ›</a>
      </aside>
      <p>„Česká republika nestojí o návštěvníky, kteří tady ničí památky,“ vysvětlila soudkyně Hájková, proč na pět let oběma Němcům zakázala pobyt v Česku. Podle Doubravy mladší z obou zahraničních „výtečníků“ trest přijme: „Po této zkušenosti sem už uričtě nepřijede“. Steiger svého činu lituje.</p>
      <figure>
        <img src="https://g.denik.cz/63/d5/karluvmost-parodie2_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/graffiti-karluv-most-zahadne-zmizeni-chobotnice-cernobyl-datlov-vtipy-20190730.html">Jak zmizelo graffiti z Karlova mostu? Žertuje se o chobotnicích i Černobylu Přečíst článek ›</a>
      </aside>
      <p>Rozhodnutí každopádně není pravomocné, muži i státní zástupce si ponechali lhůtu na odvolání. V kauze přitom padl už druhý rozsudek, protože soudkyně ve zkráceném řízení rozhodla o ročním podmíněném trestu, stotisícové pokutě a úhradě čtyřiceti tisíc korun za vzniklé škody posprejováním Karlova mostu. Oba cizinci nakonec podali odpor a soud musel nařídit hlavní líčení, které začalo v polovině října. </p>
      <p>Restaurátoři graffiti z pilíře historické památky začali odstraňovat 27. července a plánovali, že práce budou trvat do půlky srpna. Podle smlouvy za to měli dostat od města právě čtyřicet tisíc. V noci na 28. července ovšem nápis neočekávaně zmizel. K odstranění se následně přihlásil specialista Miroslav Černý. Odměnu od primátora Zdeňka Hřiba (Piráti) odmítl - pravděpodobně i proto, že je dvojnásobným vrahem.</p>
      <figure>
        <img src="https://g.denik.cz/63/29/sprejkarluvmost2_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/davny-zlocin-muz-ktery-ocistil-karluv-most-promluvil-o-sve-minulosti-20190803.html">Dávný zločin. Muž, který očistil Karlův most, promluvil o své minulosti Přečíst článek ›</a>
      </aside>
    </article>
  </body>
</html>