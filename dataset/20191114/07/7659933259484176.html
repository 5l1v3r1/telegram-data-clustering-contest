<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1991116/%E2%80%8Bhuawei-6g-%C3%BCzerinde-%C3%A7al%C4%B1%C5%9Fmalara-ba%C5%9Flad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-14T07:30:00+00:00"/>
    <meta property="og:title" content="​Huawei 6G üzerinde çalışmalara başladı"/>
    <meta property="og:description" content="Çinli teknoloji devi Huawei’nin patronu Liang Hua, dünya ülkelerinin 5G teknolojisini kullanmak için yarıştıkları bir dönemde, şirketin araştırma ekibinin altıncı nesil teknoloji için çalışmalara başladığını açıkladı. DPA’nın haberine göre, Çarşamba"/>
  </head>
  <body>
    <article>
      <h1>​Huawei 6G üzerinde çalışmalara başladı</h1>
      <address>
        <time datetime="2019-11-14T07:30:00+00:00">14 Nov 2019, 07:30</time>
      </address>
      <p>Çinli teknoloji devi Huawei’nin patronu Liang Hua, dünya ülkelerinin 5G teknolojisini kullanmak için yarıştıkları bir dönemde, şirketin araştırma ekibinin altıncı nesil teknoloji için çalışmalara başladığını açıkladı.<br/><br/>DPA’nın haberine göre, Çarşamba günü El Arabiya kanalına konuşan Hua, “Kablosuz iletişim alanındaki her nesil teknolojinin piyasaya sürülmesi yaklaşık on yıl sürer ve 6G’nin gelişimi birçokları için henüz erken. Öncelikli olarak 6. nesil teknoloji tarafından kullanılacak spektruma odaklanan bir araştırma ekibi kurduk. Bu ekip, ele alınması ve dikkate alınması gereken diğer teknik konular, altıncı nesil teknolojinin eşsiz özellikleri ve hepsinden önemlisi bu teknolojinin sağlayacağı ekonomik ve sosyal faydaları inceleyecek” dedi.<br/><br/>Hua, şirketin halka arz planlarının olmadığını söyledi.<br/><br/>ABD’nin Huawei’yi kara listeye alması ve şirketi Çin hükümeti için casusluk yapmakla suçlamasına ilişkin değerlendirmelerde de bulunan Liang Hua, “ABD, herhangi bir kanıt ya da gerekçe belirtmeksizin birtakım iddialara dayanarak Huawei şirketini ambargo listesine ekledi. Bunu tamamen yanlış bir karar olarak görüyoruz. Ambargo listesinde olmamıza rağmen düzenli olarak iş yapmaya devam ediyoruz” ifadelerini kullandı.<br/><br/>Şirketin ABD’nin yaptırımlarına rağmen 2020’ye kadar akıllı telefon üreticileri sıralamasında ilk sırada yer alma hedefine ulaşabileceğine halen inanıp inanmadığı sorusuna cevap veren Hua, “Akıllı telefon üreticileri sıralamasında başı çekmek hiçbir zaman en önemli hedefimiz olmamıştır. Amacımız, her zaman kârımızı gözeterek akıllı telefon kullanıcılarımıza daha iyi ve katma değerli bir deneyim ve hizmet sunmak olmuştur. Bu yıl için dünyaya yapılacak 200 milyon akıllı telefon sevkiyatını üç gün önce açıkladık. 2019 sonunda bu sayının 240 veya 250 milyon telefona ulaşmasını bekliyoruz” dedi.</p>
    </article>
  </body>
</html>