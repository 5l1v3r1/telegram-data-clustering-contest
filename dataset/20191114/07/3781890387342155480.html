<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741606"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T07:30:00+00:00"/>
    <meta property="og:title" content="เงิน5ล้านในบัญชีส่อสูญ! 'เฮียหมา'ความดันพุ่งเข้ารพ."/>
    <meta property="og:description" content="“เฮียหมา”เครียดจัดความดันพุ่งต้องเข้าโรงพยาบาล หลังเงินหายไปจากบัญชี 5 ล้าน ขณะที่ตำรวจเรียกผจก.ธนาคารและเจ้าหน้าที่สอบปากคำแล้ว ด้านธนาคารยังเงียบกริบ"/>
  </head>
  <body>
    <article>
      <h1>เงิน5ล้านในบัญชีส่อสูญ! 'เฮียหมา'ความดันพุ่งเข้ารพ.</h1>
      <address>
        <time datetime="2019-11-14T07:30:00+00:00">14 Nov 2019, 07:30</time>
      </address>
      <p>
        <b>“เฮียหมา”เครียดจัดความดันพุ่งต้องเข้าโรงพยาบาล หลังเงินหายไปจากบัญชี 5 ล้าน ขณะที่ตำรวจเรียกผจก.ธนาคารและเจ้าหน้าที่สอบปากคำแล้ว ด้านธนาคารยังเงียบกริบ</b>
      </p>
      <p>จากรณี นายเอกพัฒ อธิธนัทกุล  หรือ เฮียหมา อายุ 61 ปี เจ้าของร้านอาหารชื่อดังใน จ.สมุทรปราการ เข้าแจ้งความกับตำรวจสภ.บางปู หลังจากได้นำเงินไปฝากที่ธนาคารแห่งหนึ่ง ย่านนิคมอุตสาหกรรมบางปู โดยเปิดบัญชีเงินฝากแบบ 12 เดือน ซึ่งมีเงินอยู่กว่า 5 ล้านบาท และบัญชีสำหรับค้ำประกันธุรกิจ  มีเงินนอนอยู่ในบัญชีอีกกว่า 1แสนบาท ซึ่งเปิดไว้กับธนาคารสาขาเดียวกัน แต่จู่ๆบัญชีทั้งสองกลับถูกยกเลิกและเมื่อตรวจสอบ กลับพบว่าเงินในบัญชีได้ถูกโอนย้ายเงินไปอีกบัญชี ที่ได้มีการทำขึ้นใหม่ ซึ่งเป็นชื่อของนายเอกพัฒเอง ก่อนจะมีการปลอมลายเซ็นเบิกถอนเงินสดออกไปรวมกว่า 2.5ล้านบาท ตามที่ได้เสนอข่าวไปแล้วนั้น<br/><br/> ความคืบหน้าเมื่อเวลา 11.00น.วันที่ 14 พ.ย.นายเอกพัฒ เปิดเผยกับ"เดลินิวส์ออนไลน์"ว่า ภายหลังจากเกิดเหตุ ตนเองรู้สึกวิตกกังวลกับเรื่องที่เกิดขึ้นมาก เนื่องจากเงิน 5 ล้านบาท นั้นเป็นเงินที่เงินที่ตนเองสะสมมาทั้งชีวิต จากการทำร้านอาหาร และก็ยังไม่ทราบชะตากรรมว่า เงินจำนวนดังกล่าวใครเป็นคนยักยอกออกไปจากบัญชี ช่วงเช้าที่ผ่านมา ตนได้เดินทางไปที่โรงพยาบาลเมืองสมุทรปากน้ำ เพื่อพบแพทย์เนื่องจากความดันขึ้นสูง ซึ่งอาจจะต้องนอนที่โรงพยาบาลก่อน ขณะเดียวกันวันนี้ทางธนาคารเอง ก็ยังไม่ออกมาแสดงความรับผิดชอบกับเรื่องที่เกิดขึ้นแต่อย่างใด อ้างเพียงว่าขอตรวจสอบก่อนซึ่งต้องใช้เวลาอีกสักระยะ ส่วนเรื่องของคดีนั้นตนให้เจ้าหน้าที่ตำรวจเป็นผู้ดำเนินการทั้งหมด ไม่ว่าจะเป็นการอายัดบัญชี ทั้งหมดของตนเองเพื่อตรวจสอบที่มาที่ไปของเงิน  เนื่องจากตนยังไม่อยากเข้าไปแตะต้องกับบัญชี เกรงว่าจะอาจจะทำให้เสียรูปคดี แต่ตนก็ยังไม่อยากโยนความผิดให้กับธนาคารขอให้หลักฐานของเจ้าหน้าที่ตำรวจเป็นเรื่องพิสูจน์จะดีกว่า</p>
      <figure>
        <img src="https://www.dailynews.co.th/admin/upload/20191114/news_mNUhTyyAAS142020_533.jpg?v=20191114175?v=9305"/>
      </figure>
      <p>ขณะที่ตำรวจเจ้าของคดี กล่าวว่า ภายหลังจากรับแจ้งเมื่อคืนวันที่ 13 พ.ย.ที่ผ่านมา วันนี้ได้ออกหมายเรียก ผู้จัดการธนาคารสาขา รวมถึงพนักงานธนาคารดังกล่าวมาสอบสวนแล้ว แต่ยังไม่ทราบว่าทางธนาคาร จะเข้าให้ปากคำในวันใด พร้อมกับได้ทำการอายัดบัญชีทั้งหมดของนายเอกพัฒ เพื่อทำการตรวจสอบความเคลื่อนไหวของบัญชีว่า ถูกโอนย้ายเงินออกไปในช่วงเวลาใด และใครมีส่วนรู้เห็นบ้างหาก พบว่ามีส่วนเกี่ยวข้องหรือมีความผิดก็จะแจ้งข้อกล่าวหาต่อไป<br/><br/>ล่าสุดมีรายงานว่าทาง เจ้าหน้าที่ธนาคารเดินทางมาพบนายเอกพัฒ ที่โรงพยาบาลเมืองสมุทรปากน้ำ เพื่อสอบถามเหตุการณ์ที่เกิดขึ้นแล้ว</p>
      <figure>
        <img src="https://www.dailynews.co.th/admin/upload/20191114/news_pKxyTZBzPR142019_533.jpg?v=20191114175?v=9927"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/regional/741529">'เฮียหมา'ตกใจเงินหาย5ล้านบ.แจ้งตร.จี้'ธนาคาร'แจงด่วน</a>...</p>
    </article>
  </body>
</html>