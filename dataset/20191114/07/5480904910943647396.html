<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/u-breclavi-se-srazil-autobus-s-dvema-auty-sest-zranenych/1820842?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T07:39:00+00:00"/>
    <meta property="og:title" content="U Břeclavi se srazil autobus s dvěma auty, šest zraněných"/>
    <meta property="og:description" content="Břeclav - Při nehodě autobusu, dodávky s návěsem a osobního auta u Břeclavi se dnes před 6:00 zranilo lehce šest lidí. Pět z nich byli cestující z linkového autobusu. ČTK to řekli mluvčí hasičů, policistů i záchranářů. Silnice I/55 byla v místě asi pět hodin uzavřená, kolem 11:00 tudy už auta projížděla kyvadlově. Vážné dopravní problémy nenastaly."/>
  </head>
  <body>
    <article>
      <h1>U Břeclavi se srazil autobus s dvěma auty, šest zraněných</h1>
      <address><time datetime="2019-11-14T07:39:00+00:00">14 Nov 2019, 07:39</time> by <a rel="author" href="http://www.ctk.cz/" target="_blank">ČTK</a></address>
      <p>Břeclav - Při nehodě autobusu, dodávky s návěsem a osobního auta u Břeclavi se dnes před 6:00 zranilo lehce šest lidí. Pět z nich byli cestující z linkového autobusu. ČTK to řekli mluvčí hasičů, policistů i záchranářů. Silnice I/55 byla v místě asi pět hodin uzavřená, kolem 11:00 tudy už auta projížděla kyvadlově. Vážné dopravní problémy nenastaly.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573715445_P201911140290001.jpg"/>
        </figure>
        <figure>
          <img src="https://i3.cn.cz/6/1573715464_P201911140290601.jpg"/>
        </figure>
        <figure>
          <img src="https://i3.cn.cz/6/1573715483_P201911140291201.jpg"/>
        </figure>
        <figure>
          <img src="https://i3.cn.cz/6/1573715502_P201911140291701.jpg"/>
        </figure>
      </slideshow>
      <p>"Dodávka vezla na návěsu domácí bazén. Náklad se rozkmital a dodávka bokem narazila do linkového autobusu, který jel v protisměru od Břeclavi na Hodonín. Do návěsu dodávky pak následně narazil ještě osobní automobil," uvedla břeclavská policejní mluvčí Kamila Haraštová.</p>
      <p>Hasiči museli na místě pomáhat cestujícím a řidiči vystoupit z autobusu, protože nehoda se stala na silničním mostě přes železniční trať. "Vzhledem k tomu, že autobus stojí prakticky na mostě, museli hasiči vysadit několik jeho oken, aby pasažéry vytáhli ven z autobusu," uvedl mluvčí hasičů Petr Příkaský.</p>
      <p>Záchranáři na místě ošetřili šest lehce zraněných, byli mezi nimi řidič a cestující z autobusu a řidič osobního auta. "Poskytli jsme všem šesti pacientům přednemocniční péči a pět z nich převezli do břeclavské nemocnice k následnému ošetření, jednu lehce zraněnou ženu jsme ponechali na místě," uvedla mluvčí záchranářů Michaela Bothová.</p>
      <p>Silnice byla v místě nehody asi pět hodin uzavřená, zhruba od 11:00 se místem projíždí kyvadlově. Na místě zůstává havarovaný autobus a čeká na odtah. Web jednotného systému dopravních informací odhaduje plné zprovoznění silnice krátce před 13:00.</p>
    </article>
  </body>
</html>