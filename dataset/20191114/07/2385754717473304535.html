<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597257/vretania-o-faraz-aperripse-protasi-synergasias-tou-tzonson"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T07:58:00+00:00"/>
    <meta property="og:title" content="Βρετανία: Ο Φαράζ «απέρριψε» πρόταση συνεργασίας του Τζόνσον"/>
    <meta property="og:description" content="Το κυβερνών Συντηρητικό κόμμα προσέφερε στο Κόμμα του Μπρέξιτ εκλογική συνεργασία, οι όροι της όμως ώθησαν τον ηγέτη του Νάιτζελ Φαράζ να την απορρίψει,..."/>
  </head>
  <body>
    <article>
      <h1>Βρετανία: Ο Φαράζ «απέρριψε» πρόταση συνεργασίας του Τζόνσον</h1>
      <address><time datetime="2019-11-14T07:58:00+00:00">14 Nov 2019, 07:58</time> by <a rel="author">SigmaLive</a></address>
      <p>Το κυβερνών Συντηρητικό κόμμα προσέφερε στο Κόμμα του Μπρέξιτ εκλογική συνεργασία, οι όροι της όμως ώθησαν τον ηγέτη του Νάιτζελ Φαράζ να την απορρίψει, σύμφωνα με δημοσίευμα της εφημερίδας The Daily Telegraph.</p>
      <p>Η προσφορά της κυβερνώσας παράταξης του Μπόρις Τζόνσον θα συνεπαγόταν πως το Κόμμα του Μπρέξιτ θα κατέβαζε υποψήφιους μόνο σε 40 έδρες-κλειδιά που ελέγχει η αξιωματική αντιπολίτευση, το Εργατικό Κόμμα του Τζέρεμι Κόρμπιν, ενώ οι Τόρις θα συμμετείχαν σε αυτές τις αναμετρήσεις αποκλειστικά και μόνο με τυπικές υποψηφιότητες, αναφέρει το δημοσίευμα.</p>
      <p>Ο Φαράζ απαίτησε οι Συντηρητικοί να μην κατεβάσουν καν υποψήφιους για τις έδρες αυτές κι όταν αυτό δεν έγινε δεκτό απέρριψε την πρόταση συνεργασίας, πάντα σύμφωνα με το ρεπορτάζ της Τέλεγκραφ.</p>
      <p>Ο Νάιτζελ Φαράζ ξεκαθάρισε εξάλλου σε δηλώσεις του χθες Τετάρτη ότι το κόμμα του δεν έχει καμία πρόθεση να αποσύρει κι άλλους υποψήφιους, πέραν όσων θα κατέβαζε στις αναμετρήσεις για 317 έδρες των Συντηρητικών.</p>
      <p>Ερωτηθείς εάν θα το εξέταζε, απάντησε: «Όχι. Αυτή είναι απλά μια προσπάθεια εκφοβισμού από μερίδα του Τύπου. Όχι. Θα αναμετρηθούμε με όλους τους υποστηρικτές της παραμονής [στην Ευρωπαϊκή Ένωση] που έχουν θέσει υποψηφιότητα στις εκλογές σε αυτή τη χώρα».</p>
      <p>Ο Φαράζ διεμήνυσε πως στόχος του κόμματός του είναι να συγκρουστεί με τους Εργατικούς και με όσα κόμματα ή υποψήφιους τάσσονται υπέρ της παραμονής στην ΕΕ. «Θα δώσουμε μάχη με όλους τους, ως και τον τελευταίο», επέμεινε, αναφερόμενος στους Εργατικούς.</p>
      <p>Πληροφορίες από ΑΠΕ-ΜΠΕ-Reuters</p>
    </article>
  </body>
</html>