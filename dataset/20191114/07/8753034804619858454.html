<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/i/VbXvVd/morgenblues"/>
    <meta property="og:site_name" content="Aftenbladet"/>
    <meta property="article:published_time" content="2019-11-14T07:45:00+00:00"/>
    <meta property="og:title" content="Morgenblues"/>
    <meta property="og:description" content="Drøset: Klokka er rett over 08. Byen har våknet."/>
  </head>
  <body>
    <article>
      <h1>Morgenblues</h1>
      <h2>Drøset: Klokka er rett over 08. Byen har våknet.</h2>
      <address><time datetime="2019-11-14T07:45:00+00:00">14 Nov 2019, 07:45</time> by <a rel="author">H9</a></address>
      <p>Hun går av bussen ved Breiavatnet. Kjenner den kalde novemberluften rive i lungene.</p>
      <p>En hipstermann i shorts og åpen jakke rusler forbi med musikk på øret. Vi andre er hutrende innpakket i ull og dun. Hun bretter opp skjerfet i halsen og tar på hanskene mens hun lurer på om han gjør det på ren og skjær trass, eller om skjegget varmer tilstrekkelig til at knærne og leggene holder seg varme uansett.</p>
      <p>23 svaner virresvømmer ute på vannet. Det er for tidlig å tigge fra små, spente barnehender. Måker og nattens gjester har tatt seg av matrestene fra i går. Svanene strekker hals når en mann stanser opp, men svømmer videre. Bare skoknytting. Falsk alarm.</p>
      <p>En ungdom kommer galopperende etter en buss. Han er halvt i veibanen, halvt på fortauet, der han tråklende virrer seg gjennom folkemengden.</p>
      <p>Han rekker den såvidt, smetter inn i det dørene slår igjen.</p>
      <p>Langs veien bak den svingete stien hans ligger en svart undertrøye. Litt lenger borte svart stillongs. Og en sokk. Og en lue.</p>
      <p>Han kommer til å fryse seinere, tenker hun. Han hadde ikke skjegg.</p>
      <p>Ingen roper etter ham. Bussen går.</p>
      <p>Ved veikanten sitter en kvinne med sine strikkede sokker. Litt borte en til. Utenfor kiosken sitter en mann, dingler med beina og drikker cola. Holder øye med dem. De later som de ikke ser ham.</p>
      <p>En turist står foran domkirken og forsøker å se for seg byens smykke uten vinterinnpakningen på. De gir opp. Rusler mot hjertetreet.</p>
      <p>For hjertetreet lyser, som et kjærkomment glimt av noe å strekke seg etter. Det er lenge til jul. Men lysglimtene er der.</p>
      <p>Hun pakker seg inn på nytt. Misunner ham med skjegget. Hun stanser foran treet. Trekker pusten før hun tar et lite bilde. Så må hun videre.</p>
      <p>Det er morgen i Stavanger.</p>
      <aside>
        <a href="https://www.aftenbladet.no/article/sa-JoXq0m.html">Helt til kort</a>
      </aside>
      <aside>
        <a href="https://www.aftenbladet.no/article/sa-zGz70O.html">På stell</a>
      </aside>
      <aside>
        <a href="https://www.aftenbladet.no/article/sa-y3ypJx.html">Krise, smise</a>
      </aside>
      <aside>
        <a href="https://www.aftenbladet.no/article/sa-MRJEq0.html">Lofritt</a>
      </aside>
      <aside>
        <a href="https://www.aftenbladet.no/article/sa-JoGo9P.html">Aroma</a>
      </aside>
    </article>
  </body>
</html>