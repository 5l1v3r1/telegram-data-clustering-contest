<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/hto-taka-zhanin-anyes-noviy-prezident-boliviji-novini-svitu-50053397.html"/>
    <meta property="og:site_name" content="НВ"/>
    <meta property="article:published_time" content="2019-11-14T07:09:00+00:00"/>
    <meta property="og:title" content="Екс-телеведуча і творець конституції. Що відомо про першу жінку-президента Болівії, яка замінила Ево Моралеса"/>
    <meta property="og:description" content="Після відставки президента Болівії Ево Моралеса управління країною 12 листопада взяла на себе 52-річна сенаторка Жанін Аньєс. Вона стала першою жінкою на чолі цієї латиноамериканської держави."/>
  </head>
  <body>
    <article>
      <h1>Екс-телеведуча і творець конституції. Що відомо про першу жінку-президента Болівії, яка замінила Ево Моралеса</h1>
      <h2>Після відставки президента Болівії Ево Моралеса управління країною 12 листопада взяла на себе 52-річна сенаторка Жанін Аньєс. Вона стала першою жінкою на чолі цієї латиноамериканської держави.</h2>
      <address><time datetime="2019-11-14T07:09:00+00:00">14 Nov 2019, 07:09</time> by <a rel="author">Інна Семенова</a></address>
      <p>Владу Аньєс вже визнав Конституційний суд країни та кілька впливових держав, <a href="https://nv.ua/ukr/world/geopolitics/ssha-viznali-anyes-prezidentom-boliviji-50053217.html">серед яких США</a>, Велика Британія, Бразилія.</p>
      <p>Як очікується, політик очолила державу на перехідний період — до проведення нових загальних виборів. Безвладдя виникло в Болівії після того, як після тритижневих масових протестів проти фальсифікації результату президентських виборів <a href="https://nv.ua/ukr/world/countries/prezident-boliviji-evo-morales-yde-u-vidstavku-novini-svitu-50052709.html">Ево Моралес пішов у відставку</a>, а за ним і всі вископосадовці країни.</p>
      <p>Читайте також:<br/><a href="https://nv.ua/ukr/world/countries/eks-prezident-boliviji-morales-priynyav-propoziciyu-meksiki-pro-politichniy-pritulok-novini-svitu-50052950.html">&amp;nbspЕкс-президент Болівії Моралес прийняв пропозицію Мексики про політичний притулок</a></p>
      <p>НВ розповідає, що відомо про нового лідера Болівії.</p>
      <h3>Юрист і автор нової конституції</h3>
      <p>На момент затвердження новим керівником Болівії <a href="https://nv.ua/tags/zhanin-anes.html">Жанін Аньєс</a> обіймала посаду другого віцепрезидента Палати сенаторів — верхньої палати болівійського парламенту.</p>
      <p>Шлях до високого політичного крісла вона розпочинала з болівійського регіону Бені - другого за розміром департаменту країни, в адміністративному центрі якого народилася Аньєс. У Сенат Болівії вона була обрана саме від департаменту Бені.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/077/big/aa49c2d1b6353f0c63a5027367248338.png?stamp=20191114003953&amp;q=85&amp;output=jpg&amp;bg=white"/>
        <figcaption>Жанін Аньєс 52 роки / Фото: REUTERS / Carlos Garcia Rawlins</figcaption>
      </figure>
      <p>За освітою 52-річна Аньєс юрист, а свою кар'єру починала в медіабізнесі. Вона працювала телеведучою та медіа-директором в компанії Totalvision (місцевий телемовник).</p>
      <p>У 2006−2008 роках Аньєс входила до складу конституційної асамблеї, яка займалася розробкою нової конституції Болівії (вона набула чинності після затвердження на референдумі в 2009 році). Зокрема, в компетенції Аньєс були питання адміністративного устрою країни і її судової системи.</p>
      <p>Через затвердження нової конституції у тому ж 2009 році в Болівії пройшли дострокові загальні вибори, за підсумками яких Жанін Аньєс була вперше обрана до Сенату Болівії. Вона балотувалася від найбільшого на той момент політичного об'єднання болівійської опозиції (партії <i>Plan Progress for Bolivia — National Convergence).</i></p>
      <p>Неодноразово виступала як непримиренний політичний опонент тепер уже поваленого експрезидента Болівії Ево Моралеса. Обіймаючи посаду в президії Палати сенаторів, була одним з лідерів опозиції.</p>
      <p>Чоловік Жанін Аньєс — колумбійський політик Ектор Ернандо Карвахаль.</p>
      <p>Аньєс має імідж емоційного і яскравого політика. У розпал нещодавніх масових протестів в Болівії вона не приховувала сліз перед телекамерами, висловлюючи готовність взяти на себе керівництво країною, покласти край жорстким сутичкам на вулицях і провести нові вибори.</p>
      <figure>
        <iframe src="https://www.youtube.com/embed/tOUy7KgsRvI" width="956" height="538" data-service="Youtube" scrolling="no"/>
      </figure>
      <p>Читайте також:<br/><a href="https://nv.ua/ukr/world/countries/23-dni-masovih-zavorushen-u-boliviji-zaginuli-semero-lyudey-novini-svitu-50053194.html">&amp;nbspУ Болівії за 23 дні масових заворушень загинули семеро людей</a></p>
      <h3>Перехідний президент</h3>
      <p>Восени 2019 року, обіймаючи посаду другого заступника голови Палати сенаторів, Аньєс опинилася головним високопосадовцем у країні - після того, як <a href="https://nv.ua/ukr/world/countries/vishche-kerivnictvo-boliviji-pishlo-u-vidstavku-vidaniy-order-na-aresht-moralesa-novini-svitu-50052722.html">за Моралесом у відставку пішли</a> віцепрезидент Болівії, спікер сенату, голова палати представників, а перший віцеспікер сенату відмовився виконувати роль президента.</p>
      <p>12 листопада на засіданні Палати сенаторів Жанін Аньєс заявила, що готова прийняти відповідальність за управління Болівією і проголосила себе президентом. <a href="https://nv.ua/ukr/world/countries/zhanin-anyes-viznana-legitimnim-prezidentom-boliviji-50053212.html">Її владу вже визнав Конституційний суд країни</a>.</p>
      <p>«Я вживатиму необхідних заходів, щоб заспокоїти країну», — заявила Аньєс з балкона будівлі парламенту, приносячи президентську клятву на Біблії під гучні вигуки і оплески натовпу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/078/big/81f46b5c3ad8b182b76c743eba24a9e0.png?stamp=20191114004107&amp;q=85&amp;output=jpg&amp;bg=white"/>
        <figcaption>Аньєс виступає перед болівійцями після оголошення себе президентом / Фото: REUTERS / Carlos Garcia Rawlins</figcaption>
      </figure>
      <p>«Болівійці заслуговують на те, щоб жити у вільній демократичній державі. Результати голосування більше ніколи не будуть вкрадені», — пообіцяла Аньєс болівійцям.</p>
      <p>Вона також запевнила, що нові загальні вибори мають бути проведені в 90-денний термін, після чого новий лідер Болівії пообіцяла скласти свої повноваження.</p>
      <p>Поки ж їй доведеться впоратися із наслідками нещодавньої політичної кризи в Болівії. Останні кілька тижнів країна була охоплена багатотисячними демонстраціями і вуличними сутичками через сумнівну перемогу Моралеса на президентських виборах.</p>
      <p>Попри його відставку, партія колишнього президента не визнала владу Жанін Аньєс. Представники політсили <i>Рух до соціалізму</i> бойкотували засідання Сенату, на якому вона назвала себе президентом, і заявили, що політик не мала права приймати владу за відсутності кворуму в парламенті.</p>
      <p>Демонстрації в країні не вщухають — тепер протестують вже прихильники Моралеса. <a href="https://nv.ua/ukr/world/countries/situaciya-v-boliviji-ssha-evakuyuyut-diplomativ-i-jih-sim-ji-50053251.html">Держдеп США розпорядився терміново евакуювати своїх дипломатів</a> та їхні сім'ї з Болівії.</p>
      <p>
        <i>За матеріалами <a href="https://www.cronista.com/internacionales/Bolivia-quien-es-Jeanine-Anez-Chavez-la-mujer-que-puede-quedar-al-mando-de-la-transicion-20191110-0019.html">El Cronista</a>, <a href="https://www.theguardian.com/world/2019/nov/12/evo-morales-arrives-mexico-bolivia-power-vacuum">The Guardian</a>.</i>
      </p>
    </article>
  </body>
</html>