<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/opinions/oxi-paixnidia-me-to-polytexneio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T07:20:16+00:00"/>
    <meta property="og:title" content="Όχι παιχνίδια με το Πολυτεχνείο"/>
    <meta property="og:description" content="Κάποιοι στην κυβέρνηση ερωτοτροπούν με την ιδέα να είναι το φετινό Πολυτεχνείο το μεγάλο ξεκαθάρισμα λογαριασμών με την «ανομία». Δεν μπορώ να σκεφτώ χειρότερη ιδέα"/>
  </head>
  <body>
    <article>
      <h1>Όχι παιχνίδια με το Πολυτεχνείο</h1>
      <h2>Κάποιοι στην κυβέρνηση ερωτοτροπούν με την ιδέα να είναι το φετινό Πολυτεχνείο το μεγάλο ξεκαθάρισμα λογαριασμών με την «ανομία». Δεν μπορώ να σκεφτώ χειρότερη ιδέα</h2>
      <address><time datetime="2019-11-14T07:20:16+00:00">14 Nov 2019, 07:20</time> by <a rel="author">Χαραλαμπόπουλος Λευτέρης</a></address>
      <p>Έχω ένα φόβο ότι στα μυαλά ορισμένων ωριμάζει μια πολύ συγκεκριμένη ιδέα, που είναι να χρησιμοποιήσουν τον φετινό εορτασμό του Πολυτεχνείου ως την ευκαιρία για να δείξουν πώς αντιμετωπίζεται η «ανομία».</p>
      <p>Αυτό δείχνουν μια σειρά κινήσεις το τελευταίο διάστημα: η επιχείρηση της αστυνομίας στην ΑΣΟΕΕ, η επίθεση στους φοιτητές, οι διάφορες δηλώσεις περί «νέων Γρηγορόπουλων», τα διάφορα «επιχειρησιακά σχέδια» που διαρρέουν στον Τύπο.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>Σύμφωνα με αυτό το σκεπτικό, τώρα που η κυβέρνηση έχει και τη μεγαλύτερη νομιμοποίηση, έχει και την ευκαιρία να δώσει ένα μήνυμα ότι δεν αστειεύεται.</p>
      <p>Από κοντά και εκείνοι που σιγοντάρουν υποστηρίζοντας ότι ο εορτασμός είναι πια ξεπερασμένος και δεν έχει θέση στην Ελλάδα της «νέας κανονικότητας».</p>
      <p>Μόνο που όσοι σκέφτονται έτσι είναι απλώς επικίνδυνοι.</p>
      <p>Ο τσαμπουκάς πάντα γεννά αντίδραση και ο υπερβολικός τσαμπουκάς προκαλεί κοινωνικές εκρήξεις.</p>
      <p>Αυτή την απλή αλήθεια φαίνεται ότι την έχουν ξεχάσει.</p>
      <p>Γιατί όσο εύκολες και εάν δείχνουν οι «ασκήσεις επί χάρτου» για την ανακατάληψη των Εξαρχείων και άλλα επικά, όταν έρθει η ώρα της πράξης τα πράγματα μπορούν να γίνουν πολύ επικίνδυνα.</p>
      <p>Αυτό δίδαξε η υπόθεση με τη δολοφονία του Αλέξη Γρηγορόπουλου.</p>
      <p>Έπειτα στην κυβέρνηση κάνουν διαρκώς ένα λάθος: παντού βλέπουν μικρές ομάδες «κουκουλοφόρων».</p>
      <p>Μόνο που έτσι χάνουν τη μεγάλη εικόνα: μια νεολαία οργισμένη που ένα μέρος της ήδη κινητοποιείται.</p>
      <p>Διακόσιοι ήταν το πρωί της Δευτέρας στην ΑΣΟΕΕ.</p>
      <p>Πέντε χιλιάδες το βράδυ στη διαδήλωση οργής για το τι έπαθαν οι συνάδελφοί τους.</p>
      <p>Και όλα αυτά επειδή το πρωί κινδύνεψαν οι φοιτητές να χτυπηθούν από τα ΜΑΤ πριν τα τελευταία τους αφήσουν να αποχωρήσουν.</p>
      <p>Σκεφτείτε τι θα ακολουθήσει, εάν υπάρξουν γενικευμένα επεισόδια και γενικευμένη επέμβαση της αστυνομίας.</p>
      <p>Ιδίως εάν αναλογιστούμε ότι το Πολυτεχνείο έχει ακόμη συμβολισμό.</p>
      <p>Μπορεί αυτό να μην αρέσει σε διάφορους ακροδεξιούς, παλαιάς και νέας κοπής, αλλά για μεγάλο μέρος της κοινωνίας παραμένει διαχρονικό σύμβολο αντίστασης.</p>
      <p>Γι’ αυτό το λόγο και χρειάζεται ψυχραιμία, πολιτική περιφρούρηση του εορτασμού και πολιτική αντίληψη.</p>
      <p>Η αλαζονεία ότι «είμαστε καβάλα στο κλίμα» είναι πάντα ο χειρότερος οδηγός.</p>
      <p>Η κοινωνία δεν πρόκειται να συγχωρήσει επιδείξεις αυταρχισμού.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>