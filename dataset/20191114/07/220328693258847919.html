<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/kobrata-za-men-blgariya-e-ray-406669.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-14T07:50:10+00:00"/>
    <meta property="og:title" content="Кобрата: За мен България е рай"/>
    <meta property="og:description" content="Със сигурност ще се бия до май с победителя от Руис - Джошуа, заяви Пулев при завръщането си в София"/>
  </head>
  <body>
    <article>
      <h1>Кобрата: За мен България е рай</h1>
      <address><time datetime="2019-11-14T07:50:10+00:00">14 Nov 2019, 07:50</time> by <a rel="author">Пламен Вълков</a></address>
      <p>Кубрат Пулев се завърна на родна земя след 28-ама си победа на професионалния ринг. Преди няколко дни той се наложи по точки над американеца Райдъл Букър и защити статута си на официален претендент за световната титла на Международната федерация по бокс, като негов съперник ще бъде победителят от мача между  Антъни Джошуа и Анди Руис-младши.</p>
      <p>“Всичко българско ми липсваше. За други хора България може да е ад, за мен е рай. Мачът не беше много труден, съперникът не беше от топ боксьорите, но въпреки това беше опитен, с много подготовка. Беше дошъл за победа, но не му дадох никакви шансове. Не съм казвал, че този мач ми е бил най-важният, но беше много важен. Следващият ще е още по-важен. Първият и вторият рунд бяха решаващи. Знаете какви обрати има в тежка категория”, бяха първите думи на Пулев на българска земя.</p>
      <p>Боксьорът потвърди, че със сигурност следващият му мач ще е срещу победителя от мача-реванш между Анди Руис и Антъни Джошуа, който ще се състои на 7 декември в Саудитска Арабия:</p>
      <p>“Със сигурност следващия ми мач ще е срещу Антъни Джошуа или Анди Руис. Мога да ги победя и двамата. Може би Анди Руис ще ми е една идея по-лесен. Знаете, че в последния си мач Джошуа беше трагичен. Ще решим къде ще е този мач. Със сигурност няма да е в България, но за мен няма значение къде ще е. Готов съм, чувствам се много силен, надявам се да се изтренирам здраво и да победя“, допълни Пулев.</p>
    </article>
  </body>
</html>