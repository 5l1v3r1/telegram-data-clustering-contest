<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/14/vimatv/gr-tsimogiannis-sto-one-channel-o-tramp-milise-san-epixeirimatias-kai-o-erntogan-os-politikos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-14T07:34:15+00:00"/>
    <meta property="og:title" content="Γρ. Τσιμογιάννης στο One Channel: Ο Τραμπ μίλησε σαν επιχειρηματίας και ο Ερντογάν ως πολιτικός"/>
    <meta property="og:description" content="Στην εκπομπή One Talk και τον Δημήτρη Μανιάτη μιλά ο επικοινωνιολόγος Γρηγόρης Τσιμογιάννης."/>
  </head>
  <body>
    <article>
      <h1>Γρ. Τσιμογιάννης στο One Channel: Ο Τραμπ μίλησε σαν επιχειρηματίας και ο Ερντογάν ως πολιτικός</h1>
      <h2>Στην εκπομπή One Talk και τον Δημήτρη Μανιάτη μιλά ο επικοινωνιολόγος Γρηγόρης Τσιμογιάννης.</h2>
      <address><time datetime="2019-11-14T07:34:15+00:00">14 Nov 2019, 07:34</time> by <a rel="author">ΤοΒΗΜΑ Team</a></address>
      <p>Στην εκπομπή One Talk και τον Δημήτρη Μανιάτη μιλά ο επικοινωνιολόγος Γρηγόρης Τσιμογιάννης.</p>
      <p>«Το σημαντικό είναι να μάθεις να ακούς. Όταν ακούς παίρνεις και τις πληροφορίες που σου χρειάζονται. Και όχι να κάνεις την επιθυμία σου προβολή, ώστε να χειραγωγήσεις, να αλλάξεις το πρόσωπο. Δεν υπάρχουν μαγικά κόλπα. Εάν μπορέσεις να ακούσεις και να ταυτιστείς με τον κόσμο, έχεις αυτό που θες» λέει σχετικά με την επικοινωνιακή διαχείριση προσώπων. «Πρέπει να δεις πώς το πρόσωπο θα ταιριάξει με την κοινωνία, αλλά με βάση αυτό που είναι. Γιατί το fake καταρρέει. Ζούμε σε μια υπερπραγματικότητα όπου συγχέεται το πραγματικό γεγονός με την επιθυμία ή με την χειραγώγηση. Και αυτό έχει γρήγορες εναλλαγές και γρήγορες αποδομήσεις. Δεν είναι εύκολα τα πράγματα» συμπληρώνει. Ακολούθως, αναλύει την στρατηγική του Ντόναλντ Τραμπ προκειμένου να εκλεγεί πρόεδρος των ΗΠΑ.</p>
      <p>
        <a href="https://www.in.gr/2019/11/14/economy/makedonika-proionta-ti-allazei-sto-sima-oste-na-ta-diaforopoiei-apo-ayta-ton-skopion/">Μακεδονικά προϊόντα : Τι αλλάζει στο σήμα ώστε να τα διαφοροποιεί από αυτά των Σκοπίων</a>
      </p>
      <p>«Ο Τραμπ ταυτίστηκε με τις επιθυμίες, τα προβλήματα και τις ματαιώσεις της λευκής εργατικής τάξης των ΗΠΑ. Ο κόσμος αυτός είδε να φεύγουν οι δουλειές, να μετακομίζει όλο το καπιταλιστικό σύστημα στην Κίνα» σημειώνει. «Όλη αυτή η ανάγνωση πως είναι όλα θέμα μιας τρέλας του Τραμπ και του τρόπου που χειρίζεται τα μέσα κοινωνικής δικτύωσης δεν είναι πραγματική και αληθής γιατί δεν μπαίνει στην ουσία του θέματος. Υπήρχε μια τάση της κοινωνίας που αισθανόταν απομονωμένη, υποβαθμισμένη και χωρίς μέλλον» προσθέτει, ενώ σχετικά με τις εκλογές του 2020 στις ΗΠΑ, εκτιμά, πως δύσκολα ο Τραμπ θα επανεκλεγεί. Για τη συνάντηση Τραμπ – Ερντογάν στις ΗΠΑ, υπογραμμίζει πως «όταν οι συζητήσεις κρατούν πολύ δεν προοιωνίζουν ρήξη. Η Τουρκία είναι μια πολύ σημαντική χώρα για τη Δύση. Η συνάντηση αυτή αφορά και την Ελλάδα».</p>
      <p>Ο κ. Τσιμογιάννης κάνει λόγο πώς οι S-400 παραμένουν ανοιχτή πληγή στις σχέσεις μεταξύ Τουρκίας – ΗΠΑ και αναλύει όσα ειπώθηκαν από τους δύο προέδρους στη κοινή συνέντευξη Τύπου.</p>
      <p>«Οι ΗΠΑ θα προσπαθήσουν να μη διαρρήξουν τη σχέση τους με την Τουρκία, ούτως ώστε αυτή να μην περάσει στο άλλο στρατόπεδο. Οι συνεχείς υποχωρήσεις των ΗΠΑ ξεκίνησαν από την εγκληματική εξωτερική πολιτική του Ομπάμα. Ήταν καταστροφικός ο τρόπος διαχείρισης της Αραβικής Άνοιξης και τώρα βλέπουμε τις συνέπειες των πολιτικών αυτών» εξηγεί. «Από την άλλη, ο Τραμπ τα βλέπει όλα σε επίπεδο business. Σήμερα μιλούσε σαν ένας πρόεδρος μιας πολυεθνικής που αναφερόταν σε μια συνεργασία και ένα άνοιγμα σε μια άλλη αγορά. Αυτός που μίλησε ως πολιτικός και άνοιξε όλη την ατζέντα, ήταν ο Ερντογάν.</p>
      <p>Αυτός ο απομονωτισμός των ΗΠΑ και η στροφή μόνο στην οικονομία θα την οδηγήσουν σε νέα υποχώρηση. Στην περιοχή της Μέσης Ανατολής η Τουρκία πήρε θέση, η Ρωσία έχει κυρίαρχο ρόλο, η Κίνα έρχεται, το Ιράν κάνει το παιχνίδι του. Ο Ερντογάν συνομιλεί με όλους αυτούς τους ηγέτες. Και μπροστά στον ηγέτη της υπερδύναμης ανέπτυξε όλη την ατζέντα του. Μιλούσε για τους Κούρδους, χαρακτηρίζοντάς τους ως τρομοκράτες. Οι Κούρδοι είναι όμως αυτοί που συνέτριψαν το Ισλαμικό Κράτος ενώ ο Ερντογάν και το καθεστώς του, έκαναν δουλειές με το ISIS» καταλήγει ο επικοινωνιολόγος.</p>
      <figure>
        <iframe src="https://www.youtube.com/embed/ASBfGBtZ2NA" width="640" height="360" data-service="Youtube" scrolling="no"/>
      </figure>
      <p>Πηγή:<a href="https://www.onetv.gr/politiki/gr-tsimogiannis-sto-one-channel-o-tramp-milise-san-epixeirimatias-kai-o-erntogan-os-politikos/"> onetv.gr</a></p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>