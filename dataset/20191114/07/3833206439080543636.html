<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913693.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T07:12:00+00:00"/>
    <meta property="og:title" content="Зимна чистка в Ботев от финансови съображения"/>
    <meta property="og:description" content="Сериозна зимна чистка може да има в Ботев (Пд). Клубът иска да освободи почти всички чужденци. От ед..."/>
  </head>
  <body>
    <article>
      <h1>Зимна чистка в Ботев от финансови съображения</h1>
      <address>
        <time datetime="2019-11-14T07:12:00+00:00">14 Nov 2019, 07:12</time>
      </address>
      <p>Сериозна зимна чистка може да има в Ботев (Пд). Клубът иска да освободи почти всички чужденци. От една страна, желанието на ръководството е да се налагат приоритетно кадри на школата. От друга, раздялата с иностранците ще доведе до съкращения в бюджета за заплати.</p>
      <p>Генерално "канарчетата" предпочитат да разчитат на повече български състезатели. <b><a href="https://www.plovdiv24.bg/sport/sport/913355.html">Сред желаните през зимата е Николай Бодуров, но разжалваният капитан на ЦСКА е доста скъп за стандартите на Ботев</a></b>. Бранителят се е заинтригувал от възможността да играе за жълто-черните, но чисто финансово подобна договорка ще се случи трудно.</p>
      <p>Сред тези, които може да напуснат Ботев през зимата, е и десният бек Джонатан Перейра. Съображенията за евентуална раздяла с него обаче няма да са спортно-технически, а финансови, твърди "Тема спорт". Бразилецът получава една от най-високите заплати. И макар да се представя солидно, не е изключено Ботев да потърси начини да се раздели с него. Джонатан имаше здравословни проблеми и пропусна голяма част от есенния дял. Той е записал само 7 участия и 296 минути в елита.</p>
      <p>Джонатан не се ползваше с доверие при <a href="https://www.plovdiv24.bg/sport/persons/5230.html">Желко Петрович</a>, като започна само два пъти при него - 0:1 от Славия и 0:3 от Ботев Вр. <a href="https://www.plovdiv24.bg/sport/persons/4813.html">Ферарио Спасов</a> обаче постепенно върна Джонатан. Той се появи като резерва срещу Лудогорец и Арда, а срещу Дунав (2:1) вече записа 90 минути. През миналия сезон бразилецът имаше някои доста силни изяви.</p>
    </article>
  </body>
</html>