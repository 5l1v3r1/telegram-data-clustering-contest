<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/14/shestchlenno-semeistvo-zagina-sled-udar-v-ivicata-gaza.429569"/>
    <meta property="og:site_name" content="Dnes.bg"/>
    <meta property="article:published_time" content="2019-11-14T07:40:00+00:00"/>
    <meta property="og:title" content="Шестчленно семейство загина след удар в ивицата Газа"/>
    <meta property="og:description" content="Броят на жертвите вече е 32 | Dnes.bg"/>
  </head>
  <body>
    <article>
      <h1>Шестчленно семейство загина след удар в ивицата Газа</h1>
      <h2>Броят на жертвите вече е 32</h2>
      <address><time datetime="2019-11-14T07:40:00+00:00">14 Nov 2019, 07:40</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Шестима цивилни палестинци, всички те от едно семейство, бяха убити при израелски въздушен удар в ивицата Газа тази нощ, предадоха Ройтерс и ДПА, цитирани от БТА.</p>
      <p>Сред жертвите са жена и дете. 12 човека са били ранени при атаката.</p>
      <p>С това общият брой на убитите в ивицата Газа при изблика на насилие през последните 48 часа достигна 32. Поне една трета от жертвите са цивилни.</p>
      <p>Израелската армия извърши атаката в Дейр ал Бала, в централната част на ивицата Газа, на фона на продължаващата размяна на огън с групировки от анклава. Тя каза, че е нанесла удара по-малко от час след като от Газа са били изстреляни ракети по Израел.</p>
      <p>Новият изблик на насилие пламна, след като един от командирите на военното крило на Ислямски джихад, Баха Абу ал Ата, бе убит при израелски въздушен удар във вторник сутринта.</p>
      <p>Радикалната палестинска групировка междувременно обяви условията, при които би се съгласила на прекратяване на огъня с Израел, като заплаши, че в противен случай може да продължи обстрела още дълго време, предаде Ройтерс.</p>
      <p>В интервю за телевизия Ал Маядин, лидерът на Ислямски джихад Зияд Нахала поиска от Израел да сложи край на целенасочените атаки и смъртоносния отговор на палестинските протести по границата на ивицата Газа, както и да облекчи блокадата на анклава. Очаквам да чуя израелския отговор с посредничеството на Египет до часове, каза Нахала и предупреди, че ако не бъде договорено прекратяване на огъня, то военното крило на неговата групировка е способно да продължи борбата за дълъг период напред.</p>
    </article>
  </body>
</html>