<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621444/%D8%B3%D8%A7%D8%A8%D9%82%D9%87-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D9%86%D8%AA%D8%A7%DB%8C%D8%AC-%DA%A9%D8%AF%D8%A7%D9%85-%DA%A9%D8%B4%D9%88%D8%B1-%D8%A8%D9%87%D8%AA%D8%B1-%D8%A8%D9%88%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T07:35:00+00:00"/>
    <meta property="og:title" content="سابقه بازی‌های ایران و عراق/ نتایج کدام کشور بهتر بوده؟"/>
    <meta property="og:description" content="ایران و عراق امروز از ساعت ۱۷:۳۰ مهم‌ترین دیدار چند سال اخیر خود را در مرحله دوم انتخابی جام جهانی ۲۰۲۲ برگزار می‌کنند."/>
  </head>
  <body>
    <article>
      <h1>سابقه بازی‌های ایران و عراق/ نتایج کدام کشور بهتر بوده؟</h1>
      <h2>ایران - عراق، یوزهای پارسی در امان!</h2>
      <address>
        <time datetime="2019-11-14T07:35:00+00:00">14 Nov 2019, 07:35</time>
      </address>
      <p>
        <i>ایران و عراق امروز از ساعت ۱۷:۳۰ مهم‌ترین دیدار چند سال اخیر خود را در مرحله دوم انتخابی جام جهانی ۲۰۲۲ برگزار می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پایان دور رفت مرحله دوم انتخابی جام جهانی ۲۰۲۲ قطر، تیم‌های ملی ایران و عراق امروز از ساعت ۱۷:۳۰ به وقت ایران در ورزشگاه امان، پایتخت اردن به مصاف هم می‌روند. این دیدار به علت مشکلات امنیتی در خاک عراق، به دستور فیفا در کشور سوم (اردن) برگزار می‌شود.</p>
      <p>دو تیم در حالی پا به میدان می‌گذارند که از شانس صدرنشینی در پایان دور رفت برخوردار هستند. عراق با هفت امتیاز و تفاضل گل بهتر نسبت به بحرین صدرنشین است. تیم ملی ایران نیز با ۶ امتیاز در رده سوم جای دارد که خوشایند فوتبال ایران نیست. در دیگر بازی این گروه هنگ‌کنگ میزبان بحرین است و بحرینی‌ها می‌توانند با برتری در این بازی، شگفتی بزرگ دور رفت را تکمیل کنند و صدرنشین بازی شوند.</p>
      <figure>
        <img src="https://aftabnews.ir/files/fa/news/1398/8/23/359054_389.jpg"/>
      </figure>
      <p>مهم‌ترین خبر پیرامون تیم ملی ایران قبل از شروع تمرینات مربوط به نیامدن مارک ویلموتس به ایران برای شروع تمرینات بود. او به علت نگرفتن مطالباتش از فدراسیون فوتبال، خواستار رایزنی با این فدراسیون در ترکیه شد و نهایتا بعد از انجام مذاکرات و رفع مشکل، در نخستین روز تمرین به ایران آمد.</p>
      <p>پس از حل مشکلات، ویلموتس فهرست بازیکنان دعوت شده به تیم ملی را اعلام کرد که غیبت ادامه‌دار علیرضا جهانبخش و سعید عزت‌اللهی و دعوت از علی قلی‌زاده و کاوه رضایی، ستاره‌های کنونی شارلوا بلژیک بسیار قابل توجه بود.</p>
      <p>تیم ملی برای برگزاری این دیدار مهم و سرنوشت‌ساز چهار جلسه تمرین کرده که برخی از این تمرینات بدون حضور کامل نفرات انجام شده است. با این حال تیم ملی عزم خود را برای شکستن دادن عراق جزم کرده و بازیکنان تیم ملی انگیزه بالایی برای شکست دادن گربه سیاه سال‌های اخیر ایران برخوردار هستند.</p>
      <p>تیم ملی در بازی قبل خود در بحرین مقابل این تیم شکست خورد تا در این دیدار برای کسب سه امتیاز به میدان برود. با توجه به برگزاری بازی امان، پایتخت اردن و عدم برخورداری عراقی‌ها از حمایت چندین هزار خودی بهره‌مند نیستند و تیم ملی در ساحل امن اردن، می‌تواند نتایج بازی‌های اخیر خود را جبران کند.</p>
      <p>مارک ویلموتس، سرمربی تیم ملی که اعتقاد زیادی به تیمش دارد، معتقد است علی رغم اهمیت این دیدار، سرنوشت هیچ تیمی در صورت برد و باخت مشخص نمی‌شود و همچنان مسیر صعود به جام جهانی ادامه دارد.</p>
      <p>تیم ملی ایران همواره برابر عراق تیم بهتر و برتری بوده و حتی در جام ملت‌های آسیا که در سال ۲۰۱۵ با شکست ایران در ضربان پنالتی خاتمه یافت، تیم ملی بهتر از حریفش بود و فقط به خاطر اخراج پولادی دچار مشکل شد.</p>
      <p>عراقی‌ها که از شکست تیم ملی برابر بحرین خوشحال بودند و رقیب اصلی خود را در وضعیت خوبی نمی‌بینند، امیدوار بودند با میزبانی در بصره و داشتن حمایت ۶۰ هزار هوادار خودی، شب سختی را برای تیم ملی فراهم کنند اما وضعیت امنیتی نامناسب و اعتراضات مردمی در این کشور منجر به لغو بازی در عراق و انتقال به کشور ثالث شد.</p>
      <p>با این حال سرچکو کاتانچ برنامه تیمش را برای این بازی تغییر داد و چند روز زودتر تیمش را راهی اردن کرده تا برای دیدار سرنوشت‌ساز با ایران آماده شود.</p>
      <p>آن‌ها کماکان با داشتن حمایت هواداران خود در اردن، امیدوار به نتیجه خوبی برابر ایران هستند تا بتوانند از گروه مرگ به عنوان صدرنشین به مرحله بعد صعود کنند.</p>
      <p>سابقه بازی‌های ایران و عراق</p>
      <p>حدود ۱۰ ماه قبل دو تیم در جام ملت‌های آسیا به میدان رفتند که آن دیدار با تساوی بدون گل تمام شد تا روند خوب عراق مقابل ایران ادامه پیدا کند اما از آن زمان تاکنون دو تیم تغییرات زیادی داشته‌اند.</p>
      <p>تیم ملی ایران با رفتن کی‌روش و تغییر هفت بازیکن این تیم نسبت به جام ملت‌ها، تغییر کرده و نشانی از آن تیم ندارد.</p>
      <p>کاتانچ هم بعد از ناکامی در جام ملت‌ها در مرحله یک هشتم نهایی و از دست دادن جام ملت‌های غرب آسیا در خاک عراق، ۱۰ بازیکن تیمش را تغییر داده و از جوانان ۱۹ تا ۲۲ ساله دعوت کرده که البته عمدتا در وضعیت کنونی نیمکت‌نشین هستند اما ذخیره‌های پرانگیزه‌ای برای این تیم محسوب می‌شوند.</p>
      <p>ایران و عراق تاکنون ۲۸ بار برابر هم به میدان رفته‌اند که ۱۶ بازی به سود ایران و پنج بازی هم به نفع عراق پایان یافته است.</p>
      <p>دو تیم تنها سه بار در انتخابی جام جهانی به مصاف هم رفته‌اند که دو بازی با برد ایران و یک بازی هم با برد عراق تمام شده است.</p>
      <p>بازی‌های دو تیم در اردن</p>
      <p>ایران و عراق قبلا هم در این ورزشگاه به مصاف هم رفته‌اند. بین سال‌های ۸۶ تا ۸۸، چهار دیدار در اردن برگزار شده که سه بازی در ورزشگاه بین‌المللی امان انجام شده است. سه بازی با برد ایران و یک بازی هم با نتیجه مساوی تمام شده است تا به این ترتیب، امان، برای تیم ملی فوتبال ایران به نوعی ساحل امن باشد.</p>
    </article>
  </body>
</html>