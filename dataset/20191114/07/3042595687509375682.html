<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tisset-pa-seg-i-vm/71817614"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T07:39:16+00:00"/>
    <meta property="og:title" content="Tisset på seg i VM"/>
    <meta property="og:description" content="Skiskytter Ingrid Landmark Tandrevold (23) avslørte sitt pinligste øyeblikk i podkasten «Kant ut»."/>
  </head>
  <body>
    <article>
      <h1>Tisset på seg i VM</h1>
      <h2>Skiskytter Ingrid Landmark Tandrevold (23) avslørte sitt pinligste øyeblikk i podkasten «Kant ut».</h2>
      <address><time datetime="2019-11-14T07:39:16+00:00">14 Nov 2019, 07:39</time> by <a rel="author">Thomas Haarstad</a></address>
      <p>Episoden skiskytterne Ingrid Landmark Tandrevold (23) og Tiril Eckhoff (29) forteller om i podkasten, som <a href="https://www.tv2.no/sport/10988079/">TV 2</a> omtalte først, skjedde under stafetten i junior-VM for tre år siden.</p>
      <p>Tandrevold gikk ankeretappen for Norge, mens Hanna Öberg kom jagende bak for Sverige.</p>
      <h3>Måtte velge</h3>
      <p>I podkasten forteller Tandrevold at hun overhørte at Öberg fikk beskjed om å «henge på og ta henne i spurten», men det skulle ikke den norske 23-åringen ha noe av.</p>
      <p>Hun bestemte seg der og da for å gå ifra den svenske kvinnen lenge før det var snakk om noe spurt. Det var bare ett problem: Tandrevold kjente plutselig at hun måtte på do.</p>
      <figure>
        <img src="https://dbstatic.no/71817728.jpg?imageId=71817728&amp;width=512&amp;height=308"/>
        <figcaption><b>HAR PODCAST SAMMEN:</b> Ingrid Landmark Tandrevold og Tiril Eckhoff. Her er de sammen under OL i 2018. Foto: Bjørn Langsem Vis mer</figcaption>
      </figure>
      <p>
        <b>-Jeg analyserte kjapt at jeg enten måtte slakke på farten og bruke krefter på å holde meg, eller la det gå og tisse på meg. Jeg valgte å tisse på meg, og vi vant stafetten, sier hun til stor latter fra Eckhoff.</b>
      </p>
      <p>TV 2 har snakket med Tandrevold om episoden i forkant av fredagens pressetreff med skiskytterne på Sjusjøen. Hun forteller at duoen har fått veldig god respons på de dønn ærlige podkastene:</p>
      <p>
        <b>- Vi er så gode venner at vi ofte glemmer at vi tar det opp, men vi prøver også å formidle litt kunnskap, sier Tandrevold til <a href="https://www.tv2.no/sport/10988079/">TV 2.</a></b>
      </p>
      <p>Hun fortsetter:</p>
      <p>- Jeg føler at vi når ulike typer publikum. Det er spesielt kult å nå unge utøvere og formidle våre erfaringer til dem. Hvis jeg kan være et forbilde, er det noe jeg setter veldig, veldig høyt.</p>
      <h3>Tisset i drakta</h3>
      <p>Det er ikke første og eneste gang Tandrevold eller Eckhoff har måtte la det stå til.</p>
      <p>I «Kant ut» forteller begge at de ofte er så nervøse før start at de må på do.</p>
      <p>
        <b>Og det kan fort gå galt hvis du ikke har gjort de riktige forberedelsene.</b>
      </p>
      <p>- Jeg hadde heldress på meg før et renn i Ruhpolding og gikk på do. På grunn av at vi vil ha reimen på samme sted etter innskyting, fikk jeg lirket ut den ene armen og «knugget» av meg dressen. Da jeg var ferdig så jeg at halve drakta lå i do – full av tiss. Men jeg måtte jo gå rett til start, forteller Tiril Eckhoff i podkasten, ifølge <a href="https://www.tv2.no/sport/10988079/">TV 2.</a></p>
      <p>Nå har begge todelt skidrakt.</p>
      <h3>Klar for sesongstart</h3>
      <p>Skiskytterne sesongåpner på Sjusjøen denne helga. Der skal de gå sprint og fellesstart. Verdenscupen starter i svenske Östersund 1. desember.</p>
      <p>Denne sesongens VM blir avholdt i Anterselva 12-23. februar.</p>
    </article>
  </body>
</html>