<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/913713.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-14T07:59:00+00:00"/>
    <meta property="og:title" content="Гришо повежда България за ATP Cup, ето пълния състав на нашите"/>
    <meta property="og:description" content="Вече са известни тенисистите, които ще представят България на ATP Cup. Това са Григор Димитров, Дими..."/>
  </head>
  <body>
    <article>
      <h1>Гришо повежда България за ATP Cup, ето пълния състав на нашите</h1>
      <address>
        <time datetime="2019-11-14T07:59:00+00:00">14 Nov 2019, 07:59</time>
      </address>
      <p>Вече са известни тенисистите, които ще представят България на ATP Cup. Това са <a href="https://www.plovdiv24.bg/sport/persons/2772.html">Григор Димитров</a>, <a href="https://www.plovdiv24.bg/sport/persons/3392.html">Димитър Кузманов</a>, Александър Лазаров, Александър Донски и Адриан Андреев. </p>
      <p>България попадна в група с Великобритания, Белгия и Молдова в Група C на ATP Cup. Мачовете на България са в Сидни, като в първия дуел играем срещу Великобритания.</p>
      <p>"Пожелавам успех на момчета от отбора! За мен най-важното е да се използва максимално всяка една възможност, в която момчетата могат да натрупат опит в престижни турнири, срещу класни съперници", заяви <a href="https://www.plovdiv24.bg/sport/persons/289.html">Тодор Енев</a> – капитан на България за купа Дейвис.</p>
      <p>"Затова е толкова важен и турнир у нас като "София Оупън", където те играят такива мачове. Затова и щом правилата позволяват и <a href="https://www.plovdiv24.bg/sport/persons/2772.html">Григор Димитров</a> иска да е играещ капитан с някои от националите, аз подкрепям възможността българския отбор да участва. Сигурен съм, че изграденият колективен дух и дългосрочната работа с момчетата от "Дейвис Къп" ще допринесе за доброто представяне и в Австралия, а след това и през март за Купа Дейвис. За това е изключително важна подготовката от сега не само за отборните мачове, но и за техните индивидуални участия в ATP", допълни <a href="https://www.plovdiv24.bg/sport/persons/289.html">Тодор Енев</a>.</p>
      <p>ATP Cup се провежда в три австралийски града – Пърт, Сидни и Бризбън, в рамките на 10 дни (3 до 12 януари), като ще служи за подготовка за Australian Open. Ще участват 24 страни. Турнирът има награден фонд на стойност 15 милиона долара и ще носи 750 точки за ранглистата на победителите. При избора на участници се гледа само ранкинга на най-високо класирания състезател от всяка държава.</p>
      <p>Всеки отбор ще се състои от до петима тенисисти, а всеки сблъсък – от два мача на сингъл и един на двойки. За да бъде в новата ранглиста, всяка страна трябва да разполага с поне двама тенисисти, имащи АТР ранкинг на сингъл и поне още един, който има такъв на сингъл или на двойки.</p>
      <p>Точки се заработват с всяка една победа в турнира, а колко са те зависи от позицията на победителя в ранглистата, както и мястото на опонента му. Ако играч измежду първите 300 победи представител на топ 10 в груповата фаза, той ще получи 75 точки. Ако това се случи на четвъртфинал – 120 точки, на полуфинал – 180, а на финал – 250.</p>
      <p>Ако пък в груповата фаза надиграе състезател, който е извън топ 100, получава 20 точки. При подобен успех на четвъртфинал заработва 25 пункта, на полуфинал – 35, а на финал – 50.</p>
      <p>Ако тенисист извън топ 300 надиграе представител на топ 100 в груповата фаза, получава 25 точки, на четвъртфинал – 35, на полуфинал – 55, а 85 взима, ако това се случи в битката за титлата.</p>
      <p>При двойките тази точкова система не важи. Всяка победа в груповата фаза носи 25 точки, на четвъртфинал – 35, във финалната четворка – 55, а на финал – 85.</p>
    </article>
  </body>
</html>