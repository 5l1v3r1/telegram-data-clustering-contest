<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597253/volivia-oi-hpa-anagnorizoun-tin-anies-os-metavatiki-proedro-nees-sygkrouseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-14T07:23:00+00:00"/>
    <meta property="og:title" content="Βολιβία: Οι ΗΠΑ αναγνωρίζουν την Άνιες ως μεταβατική πρόεδρο- Νέες συγκρούσεις"/>
    <meta property="og:description" content="Ο υπουργός Εξωτερικών των ΗΠΑ Μάικ Πομπέο συνεχάρη την Τζανίνε Άνιες, τη γερουσιάστρια που ανέλαβε μεταβατική πρόεδρος της Βολιβίας μετά τον εξαναγκασμό σε..."/>
  </head>
  <body>
    <article>
      <h1>Βολιβία: Οι ΗΠΑ αναγνωρίζουν την Άνιες ως μεταβατική πρόεδρο- Νέες συγκρούσεις</h1>
      <address><time datetime="2019-11-14T07:23:00+00:00">14 Nov 2019, 07:23</time> by <a rel="author">SigmaLive</a></address>
      <p>Ο υπουργός Εξωτερικών των ΗΠΑ Μάικ Πομπέο συνεχάρη την Τζανίνε Άνιες, τη γερουσιάστρια που ανέλαβε μεταβατική πρόεδρος της Βολιβίας μετά τον εξαναγκασμό σε παραίτηση του Έβο Μοράλες την Κυριακή, αναφέρει ανακοίνωση του Στέιτ Ντιπάρτμεντ.</p>
      <p>«Οι ΗΠΑ εξαίρουν την απόφαση της βολιβιανής γερουσιάστριας Τζανίνε Άνιες να αναλάβει την ευθύνη να γίνει μεταβατική πρόεδρος και να οδηγήσει τη χώρα της σε αυτή την δημοκρατική μετάβαση βάσει του Συντάγματος της Βολιβίας και σύμφωνα με τις αρχές της Διαμερικανικής Δημοκρατικής Χάρτας», αναφέρει δελτίο Τύπου που δημοσιοποίησε το Στέιτ Ντιπάρτμεντ και υπογράφεται από τον Πομπέο, σηματοδοτώντας ουσιαστικά την επίσημη αναγνώριση της Άνιες από την Ουάσινγκτον.</p>
      <p>Εν τω μεταξύ δύο άνθρωποι σκοτώθηκαν σε βίαιες συγκρούσεις ανάμεσα σε υποστηρικτές του πρώην προέδρου Έβο Μοράλες, υποστηρικτές της νέας μεταβατικής κυβέρνησης και της αστυνομίας στη Βολιβία.</p>
      <p>Δύο νεαροί σκοτώθηκαν από σφαίρες στην επαρχία Σάντα Κρους, στο ανατολικό τμήμα της χώρας, σύμφωνα με μια ανακοίνωση του ινστιτούτου ιατροδικαστικής της γενικής εισαγγελίας (IDIF) στη Λα Πας.</p>
      <p>Η εξέλιξη αυξάνει σε τουλάχιστον 10 τους νεκρούς των μετεκλογικών επεισοδίων, που διαρκούν τρεις εβδομάδες. Σε τμήματα της χώρας αναφέρθηκαν εξεγέρσεις, λεηλασίες και εμπρησμοί.</p>
      <p>Ο Μοράλες εξαναγκάστηκε να παραιτηθεί την Κυριακή, έπειτα από μαζικές διαδηλώσεις υποστηρικτών της αντιπολίτευσης, η οποία καταγγέλλοντας νοθεία αρνήθηκε να αποδεχθεί το αποτέλεσμα των προεδρικών εκλογών της 20ής Οκτωβρίου, αφού ο στρατός απαίτησε να εγκαταλείψει τη χώρα για να αποκατασταθεί «η ειρήνη» στη χώρα.</p>
      <p>Αντιδιαδηλωτές που υποστηρίζουν τον Μοράλες αξιώνουν να αποκατασταθεί στην εξουσία και κινητοποιούνται εναντίον της αυτοδιορισμένης μεταβατικής διαδόχου του στην προεδρία, της ως αυτή την εβδομάδα γερουσιάστριας της κεντροδεξιάς Τζανίνε Άνιες.</p>
      <p>Καθώς το Κογκρέσο της Βολιβίας δεν έχει ακόμη κάνει αποδεκτή την παραίτησή του, ο Έβο Μοράλες θεωρεί ότι συνεχίζει να είναι ο πρόεδρος της χώρας, όπως τόνισε σε συνέντευξή του που δημοσιεύεται στο σημερινό φύλλο της ισπανικής εφημερίδας El País.</p>
      <p>«Το κοινοβούλιο πρέπει να απορρίψει ή να αποδεχθεί την παραίτησή μου», είπε ο Μοράλες στην εφημερίδα από το Μεξικό, όπου κατέφυγε αφού του χορηγήθηκε πολιτικό άσυλο. «Όσο δεν το έχει κάνει, συνεχίζω να είμαι ο πρόεδρος».</p>
      <p>Ο σοσιαλιστής βετεράνος πολιτικός υπενθύμισε ότι η ίδια διαδικασία πρέπει να εφαρμοστεί επίσης στην περίπτωση του Άλβαρο Γκαρσία Λινέρα, του αντιπροέδρου του που επίσης παραιτήθηκε την Κυριακή, καθώς και της Αντριάνας Σαλβατιέρα, της προέδρου της Γερουσίας που ήταν τρίτη στη σειρά διαδοχής, του αντιπροέδρου της Γερουσίας και του προέδρου της Βουλής.</p>
      <p>Το γεγονός ότι η Τζανίνε Άνιες αυτοανακηρύχθηκε μεταβατική πρόεδρος, είπε ο Μοράλες, «είναι αντισυνταγματικό». Η ανάληψη της εξουσίας «από αυτήν την κυρία επιβεβαιώνει» ότι διαπράχθηκε «πραξικόπημα», συμπλήρωσε ο πρώτος αυτόχθονας που εξελέγη πρόεδρος της χώρας των Άνδεων το 2006.</p>
      <p>Πληροφορίες από ΑΠΕ-ΜΠΕ-dpa            </p>
    </article>
  </body>
</html>