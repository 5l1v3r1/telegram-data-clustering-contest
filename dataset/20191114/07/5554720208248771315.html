<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/former-chief-minister-prithviraj-chavan-says-negotiations-on-government-formation-are-at-a-preliminary/272466/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-14T07:56:44+00:00"/>
    <meta property="og:title" content="क्या महाराष्ट्र में बनेगी कांग्रेस, NCP और शिवसेना की सरकार? पूर्व CM पृथ्वीराज चव्हाण ने दिया यह जवाब"/>
    <meta property="og:description" content="पृथ्वीराज चव्हाण ने गुरुवार को कहा कि महाराष्ट्र में सरकार गठन को लेकर चल रही बातचीत अभी प्रारंभिक स्तर पर है और अब तक इस बारे में कोई निर्णय नहीं हुआ है"/>
  </head>
  <body>
    <article>
      <h1>क्या महाराष्ट्र में बनेगी कांग्रेस, NCP और शिवसेना की सरकार? पूर्व CM पृथ्वीराज चव्हाण ने दिया यह जवाब</h1>
      <address><time datetime="2019-11-14T07:56:44+00:00">14 Nov 2019, 07:56</time> by <a rel="author">JKR Staff</a></address>
      <p>महाराष्ट्र के पूर्व मुख्यमंत्री और कांग्रेस के वरिष्ठ नेता पृथ्वीराज चव्हाण ने गुरुवार को कहा कि महाराष्ट्र में सरकार गठन को लेकर चल रही बातचीत अभी प्रारंभिक स्तर पर है और अब तक इस बारे में कोई निर्णय नहीं हुआ है।</p>
      <figure>
        <img src="http://www.jantakareporter.com/wp-content/uploads/2019/11/prithviraj-chauhan.png"/>
        <figcaption>फाइल फोटो: महाराष्ट्र के पूर्व मुख्यमंत्री और कांग्रेस के वरिष्ठ नेता पृथ्वीराज चव्हाण</figcaption>
      </figure>
      <p>राज्य के पूर्व मुख्यमंत्री ने कहा कि कांग्रेस और राकांपा (NCP) ने बुधवार को पार्टी स्तर पर चर्चा की और बाद में एक साथ मिलकर ‘न्यूनतम साझा कार्यक्रम’ तथा ‘सत्ता-साझेदारी के फॉर्मूले’ पर बात की। कांग्रेस नेता बालासाहेब थोराट, अशोक चव्हाण और माणिकराव ठाकरे ने शिवसेना अध्यक्ष उद्धव ठाकरे से बुधवार को एक होटल में मुलाकात की थी।</p>
      <p>चव्हाण ने समाचार एजेंसी पीटीआई (भाषा) बताया कि कांग्रेस, राकांपा और शिवसेना के बीच अब तक की बातचीत शुरुआती चरण में है। आज कांग्रेस और राकांपा के बीच फिर बैठक होगी और इसके बाद दोनों दल शिवसेना से बातचीत करेंगे। अब तक कोई फैसला नहीं हुआ है।</p>
      <p>उन्होंने कहा कि जो भी बातचीत होगी उस पर कांग्रेस हाई कमान से मंजूरी ली जाएगी। वहीं माणिकराव ठाकरे ने बुधवार को कहा था कि बातचीत सही दिशा में जा रही है।</p>
      <figure>
        <iframe src="https://www.youtube.com/embed/Mi9W77qjp30" width="696" height="392" data-service="Youtube" scrolling="no"/>
      </figure>
      <p>बता दें कि, महाराष्ट्र में राजनीतिक गतिरोध के बीच मंगलवार शाम को राष्ट्रपति शासन लागू हो गया। राज्यपाल भगत सिंह कोश्यारी ने केन्द्र को भेजी गई अपनी रिपोर्ट में कहा था कि मौजूदा हालात में राज्य में स्थिर सरकार के गठन के उनके तमाम प्रयासों के बावजूद यह असंभव प्रतीत हो रहा है।</p>
    </article>
  </body>
</html>