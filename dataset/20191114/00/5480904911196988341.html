<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nakup-mobilnich-radaru-z-izraele-bude-zavrsen-5-prosince/1820802?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T00:35:00+00:00"/>
    <meta property="og:title" content="Nákup mobilních radarů z Izraele bude završen 5. prosince"/>
    <meta property="og:description" content="Praha - Ministerstvo obrany podepíše dlouho připravovanou smlouvu na nákup mobilních 3D radiolokátorů MADR ve čtvrtek 5. prosince. Nová technika nahradí ruské radary, které již několikrát překročily svou životnost. Obrana za osm kusů radiolokátorů zaplatí 3,5 miliardy korun. Cenu odsouhlasil znalecký posudek. ČTK to řekl mluvčí ministerstva obrany Jan Pejšek."/>
  </head>
  <body>
    <article>
      <h1>Nákup mobilních radarů z Izraele bude završen 5. prosince</h1>
      <address><time datetime="2019-11-14T00:35:00+00:00">14 Nov 2019, 00:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo obrany podepíše dlouho připravovanou smlouvu na nákup mobilních 3D radiolokátorů MADR ve čtvrtek 5. prosince. Nová technika nahradí ruské radary, které již několikrát překročily svou životnost. Obrana za osm kusů radiolokátorů zaplatí 3,5 miliardy korun. Cenu odsouhlasil znalecký posudek. ČTK to řekl mluvčí ministerstva obrany Jan Pejšek.</p>
      <p>"Nákup radiolokátorů MADR je jedním z našich klíčových modernizačních projektů. Jsem rád, že se blížíme k úspěšnému konci dlouhé cesty," uvedl ministr obrany Lubomír Metnar (za ANO). Radary budou průběžně dodávány do roku 2023. "Nahradí zastaralou radiolokační techniku ruské výroby, která je již za svou životností," dodal.</p>
      <p>Smlouvu podle Pejška podepíší zástupci českého ministerstva obrany a izraelské vládní agentury pro vyzbrojování. "V současnosti probíhají poslední formální kroky, po jejichž dokončení bude smlouva připravena k podpisu," poznamenal.</p>
      <p>Izraelská strana se smlouvou zaváže, že do zakázky bude zapojen český průmysl v míře nejméně 30 procent. Domluvenou cenu podle obrany potvrdil nezávislý znalecký posudek. "Obdrželi jsme kladný nezávislý posudek, kde znalec explicitně konstatuje, že se jedná o cenu v místě a čase obvyklou," uvedl náměstek ministra obrany pro vyzbrojování Filip Říha.</p>
      <p>Nové radary zajistí armádě přehled o vzdušné situaci ve výškách od 100 do 3000 metrů. České armádě je dodá přes izraelskou vládu izraelský státní podnik Elta Systems, který vyrábí systém Iron Dome. Je schopen nejen zjistit raketový útok, ale i vyhodnotit, kam raketa dopadne a v případě nebezpečí útoku na zalidněnou oblast ji sestřelit. Elta české armádě nabídla radar ELM 2084 MMR (Multi-Mission-Radar, radar pro více rolí), který je součástí tohoto systému.</p>
      <p>Pořízení radarů provázely dlouhodobé komplikace. Jejich nákup má několikaleté zpoždění. Armáda dlouhodobě upozorňuje na to, že dosud používané radary dávno překročily svou životnost a jsou na hranici funkčnosti. Někdejší ministr obrany a současný český velvyslanec v Izraeli Martin Stropnický (ANO) před svým odchodem z funkce smlouvu označil za připravenou k podpisu. Jeho nástupkyně Karla Šlechtová (za ANO) loni prohlásila, že ministerská inspekce zjistila u některých dosud neukončených tendrů závažná pochybení. Obrátila se proto na Vojenskou policii. Mezi podezřelými zakázkami byl právě i nákup radiolokátorů. Metnar loni v prosinci výběrové řízení kvůli pochybnostem zrušil a vládě navrhl, aby radary koupila přímo od izraelské vlády. Vojenská policie v červnu vydala rozhodnutí, kterým podezření odložila.</p>
    </article>
  </body>
</html>