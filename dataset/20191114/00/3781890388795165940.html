<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741447"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T00:15:00+00:00"/>
    <meta property="og:title" content="ศาลรธน.ชี้โทษประหารหนักกว่าจำคุก&quot;นวัธ&quot;พ้นสภาพส.ส."/>
    <meta property="og:description" content="“นวัธ”สิ้นสมาชิกภาพ ส.ส. ศาลรธน.ชี้โทษประหารหนักกว่าโทษจำคุก ไม่จำเป็นต้องรอให้คดีถึงที่สุด สั่งถือเอาวันที่ 13 พ.ย.เป็นวันตำแหน่งว่าง นับถอยหลังเลือกตั้งใหม่ 45 วัน"/>
  </head>
  <body>
    <article>
      <h1>ศาลรธน.ชี้โทษประหารหนักกว่าจำคุก"นวัธ"พ้นสภาพส.ส.</h1>
      <address>
        <time datetime="2019-11-14T00:15:00+00:00">14 Nov 2019, 00:15</time>
      </address>
      <p>
        <b>“นวัธ”สิ้นสมาชิกภาพ ส.ส. ศาลรธน.ชี้โทษประหารหนักกว่าโทษจำคุก ไม่จำเป็นต้องรอให้คดีถึงที่สุด สั่งถือเอาวันที่ 13 พ.ย.เป็นวันตำแหน่งว่าง นับถอยหลังเลือกตั้งใหม่ 45 วัน</b>
      </p>
      <p>เมื่อวันที่ 13 พ.ย.  ศาลรัฐธรรมนูญมีคำวินิจฉัยในคดีที่คณะกรรมการการเลือกตั้งขอให้ศาลรัฐธรรมนูญวินิจฉัยตามรัฐธรรมนูญ มาตรา 82 ว่า สมาชิกภาพ ส.ส.ของนายนวัธ เตาะเจริญสุข สิ้นสุดลงตามรัฐธรรมนูญมาตรา 101(6) ประกอบมาตรา 98(6) หรือไม่  โดยศาลรัฐธรรมนูญวินิจฉัยว่าสมาชิกภาพ ส.ส.ของนายนวัธ สิ้นสุดลงตามรัฐธรรมนูญ มาตรา 101 (6) ประกอบมาตรา 98 (6) เนื่องจากการต้องคำพิพากษาของศาลจังหวัดขอนแก่นลงโทษประหารชีวิต (คดีจ้างวานฆ่าอดีตปลัดองค์การบริหารส่วนจังหวัด (อบจ.) ขอนแก่น) และถูกคุมขังโดยศาลอุทธรณ์ภาค 4 ไม่อนุญาตให้ปล่อยตัวชั่วคราวระหว่างอุทธรณ์ และฎีกานั้น ศาลรัฐธรรมนูญ เห็นว่า โทษประหารชีวิตหนักกว่าโทษจำคุก แม้อาจจะมีการลดหย่อนแต่ก็จะยังได้รับโทษจำคุกอยู่ดี ซึ่งรัฐธรรมนูญกำหนดเหตุแห่งการสิ้นสมาชิกภาพความเป็น ส.ส. เนื่องจากเหตุจำคุกไว้หลายกรณี จึงไม่จำเป็นต้องรอคดีถึงที่สุด<br/><br/>ทั้งนี้นายนวัธ ถูกคุมขังอยู่โดยหมายของศาลจึงมีคำวินิจฉัยว่า สมาชิกภาพของนายนวัธ สิ้นสุดตั้งแต่วันที่ 16 ต.ค. 2562 ที่ศาลรัฐธรรมนูญสั่งให้หยุดปฏิบัติหน้าที่โดยเป็นไปตามรัฐธรรมนูญ มาตรา 82 วรรคสอง และให้ถือเอาวันที่ 13 พ.ย. 2562 ที่ศาลรัฐธรรมนูญอ่านคำวินิจฉัยให้คู่กรณีทราบโดยชอบด้วยกฎหมาย เป็นวันที่ตำแหน่ง  ส.ส. ว่างลง และต้องมีการตรา พ.ร.ฎ.การเลือกตั้งแทนตำแหน่งที่ว่างตามรัฐธรรมนูญ มาตรา 102 ประกอบมาตรา 105 (1) ภายใน 45 วัน.</p>
    </article>
  </body>
</html>