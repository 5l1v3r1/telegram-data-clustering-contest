<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698260/%D9%88%D8%B1%D9%88%D8%AF-%DB%8C%DA%A9-%D8%AF%D9%85%D9%88%DA%A9%D8%B1%D8%A7%D8%AA-%D8%AF%DB%8C%DA%AF%D8%B1-%D8%A8%D9%87-%D8%B1%D9%82%D8%A7%D8%A8%D8%AA%E2%80%8C%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-2020-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ورود یک دموکرات دیگر به رقابت‌های انتخاباتی 2020 آمریکا"/>
    <meta property="og:description" content="روزنامه نیویورک‌تایمز از تصمیم یک سیاستمدار دموکرات دیگر در آمریکا برای پیوستن به مرحله مقدماتی انتخابات ریاست‌جمهوری ۲۰۲۰ خبر داده است."/>
  </head>
  <body>
    <article>
      <h1>ورود یک دموکرات دیگر به رقابت‌های انتخاباتی 2020 آمریکا</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1036879_250.jpg"/>
      </figure>
      <p>روزنامه نیویورک‌تایمز از تصمیم یک سیاستمدار دموکرات دیگر در آمریکا برای پیوستن به مرحله مقدماتی انتخابات ریاست‌جمهوری ۲۰۲۰ خبر داده است.</p>
      <p>به گزارش خبرگزاری فارس، «دیوال پاتریک»، فرماندار سابق ایالت ماساچوست به اعضای ارشد حزب دموکرات گفته‌اند قصد ورود به رقابت‌های انتخابات ریاست‌جمهوری ۲۰۲۰ دارد.</p>
      <p>روزنامه نیویورک‌تایمز با گزارش این خبر به نقل از دو مقام حزب دموکرات آمریکا نوشته تصمیم پاتریک، وضعیت رقابت‌های مقدماتی برای انتخاب نامزد این حزب را ناپایدارتر می‌‌کند.</p>
      <p>روزنامه آمریکایی گزارش داده پاتریک با جمعی از اعضای حزب دموکرات تماس گرفته و تصمیم خودش را به آنها اطلاع داده است. انتظار می‌رود او با انتشار یک ویدئو تصمیم خودش را رسماً اعلام کند.</p>
      <p>چند روز پیش هم «مایکل بلومبرگ»، سرمایه‌دار، تاجر و سیاستمدار آمریکایی اعلام کرد قصد دارد به رقابت‌های نامزدهای حزب دموکرات برای انتخابات ریاست‌جمهوری ۲۰۲۰ اضافه شود.</p>
      <p>بلومبرگ پیش از این هم در سال ۲۰۱۶ و تصمیم گرفته بود به عنوان نامزد وارد رقابت‌های انتخاباتی شود اما در مراحل پایانی از این تصمیم منصرف شد. او چندی پیش هم تصمیم داشت وارد کارزار انتخابات ۲۰۲۰ شود اما باز هم از این تصمیم انصراف داد.</p>
      <p>روزنامه نیویورک‌تایمز پیش‌بینی کرده حضور بلومبرگ می‌تواند به ایجاد زلزله در رقابت‌های فعلی این حزب منجر شود. ثروت شخصی هنگفت و ارتباطات بسیار نزدیک او با سیاستمداران ذی‌نفوذ سیاسی می‌تواند زنگ خطر را برای «جو بایدن» به صدا درآورد.</p>
      <p>بلومبرگ ۷۷ ساله چند ماه پیش به دلیل وضعیت مناسبی که به نظر می‌رسید جو بایدن در رقابت‌ها داشته باشد از معرفی خودش به عنوان نامزد منصرف شد، اما او اکنون شک دارد که بایدن بتواند نامزدی حزب دموکرات را به دست بیاورد. ضمن آنکه او دو نامزد لیبرال دیگر یعنی «الیزابت وارن» و «برنی سندرز» را نامزدهای قوی برای مرحله دوم انتخابات که رقابت با دونالد ترامپ خواهد بود، نمی‌بیند.</p>
    </article>
  </body>
</html>