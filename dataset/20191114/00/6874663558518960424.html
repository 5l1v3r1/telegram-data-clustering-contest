<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773701,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="אנרגיה חלופית: המלצות לשעות של פנאי"/>
    <meta property="og:description" content="התערוכה החדשה במוזיאון נחום גוטמן, נועם קליינשטיין בפסטיבל הפסנתר, פסטיבל הקולנוע הנורדי בסינמטק הרצליה, &quot;פיצה פיל&quot; החדשה ועוד"/>
  </head>
  <body>
    <article>
      <h1>אנרגיה חלופית: המלצות לשעות של פנאי</h1>
      <h2>התערוכה החדשה במוזיאון נחום גוטמן, נועם קליינשטיין בפסטיבל הפסנתר, פסטיבל הקולנוע הנורדי בסינמטק הרצליה, "פיצה פיל" החדשה ועוד</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">כתבי כלכליסט</a></address>
      <p>
        <b>אוכל</b>
      </p>
      <p>
        <b>לזלול פיצה מושחתת במיוחד</b>
      </p>
      <p> </p>
      <figure>
        <img src="https://images1.calcalist.co.il/PicServer3/2019/11/13/947398/3693745L.jpg"/>
        <figcaption>"פיצה פיל" <br/>צילום: אפיק גבאי</figcaption>
      </figure>
      <p>קוראים לה ככה על שם הצומת המפורסמת בה היא שוכנת, אבל “פיצה פיל” החדשה שנפתחה לאחרונה נקשרת לאותה חיה ענקית גם ברמה הקונספטואלית: היא מתהדרת בעובדה שהיא הפיצה הגדולה בישראל. מה זה אומר? שמגש פיצה משפחתית בה הוא בקוטר של 60 על 60 (בעוד שמגש ממוצע ברשתות הפיצה השונות הוא בגודל של קרוב ל־50 על 50). אבל לא רק הגודל קובע – גם תוספות יוצאות דופן אפשר למצוא במקום החדש שברח’ משה סנה ליד שכונת צהלה בת”א, כמו סלק, פירות ים ואפילו צ’יפס (כי מה רע, בעצם בצ’יפס על פיצה?). ואם צ’יפס על פיצה לא ממלא את תאוות השמן שלכם באותו הרגע, היא מציעה גם פיצה מטוגנת מיוחדת ופיצת קינוח עם שלל שוקולדים וסוכרים על הבצק.</p>
      <p>
        <b>רעות ברנע</b>
      </p>
      <p> </p>
      <p>
        <b>פסטיבל</b>
      </p>
      <p>
        <b>להימלט אל הקרירות של הקולנוע הנורדי</b>
      </p>
      <figure>
        <img src="https://images1.calcalist.co.il/PicServer3/2019/11/13/947404/indspot_filmpicture_193748L.jpg"/>
        <figcaption>בליינד ספוט</figcaption>
      </figure>
      <p>היום תפתח המהדורה השניה של פסטיבל הקולנוע הנורדי שמפיק סינמטק הרצליה ושיסתובב בין כל הסינמטקים בשבועיים הבאים. במרכז הפסטיבל ההזדמנות האחרונה לראות את “בליינד ספוט” הנורווגי, שביימה השחקנית טובה נובוטני. הסרט עוקב בשוט רצוף אחד אחרי 90 דקות בחייה של משפחה מאוסלו, המתמודדת עם ניסיון ההתאבדות של בתה, והוא בעיקר טור דה פורס של משחק. חפשו גם את “לב צעיר ופרוע”, נציג פינלנד לאוסקרים, ואת “יצאנו לגנוב סוסים”, נציג נורווגיה. ואל תחמיצו את ההזדמנות לצפות ב”הממלכה”, יצירת המופת המבעיתה של לארס פון טרייר.</p>
      <p>
        <b>יאיר רוה</b>
      </p>
      <p>
        <b>מופע</b>
      </p>
      <p>
        <b>להתפעל מהוירטואוזיות של נועם קליינשטיין</b>
      </p>
      <figure>
        <img src="https://images1.calcalist.co.il/PicServer3/2019/11/13/947389/1NL.jpg"/>
        <figcaption>נועם קליינשטיין <br/>צילום: אמיר חורדי</figcaption>
      </figure>
      <p>פסטיבל הפסנתר הוא אחד מאירועי התרבות החביבים עלי המעניק מדי שנה לקהל חיבורים ומופעים מיוחדים. לפני שלוש שנים אירח רמי קלינשטיין את בתו נועם בפסטיבל. נערה צעירה התיישבה ליד פסנתר כנף והחלה לנגן בוירטואוזיות ולשיר שירים מקוריים שכתבה והלחינה, שהעידו על יכולת ההלחנה המורכבת והטקסטים שהיו בוגרים לגילה. עכשיו קלינשטיין חוזרת לפסטיבל (שישי ב־13:00), רגע אחרי שהתגייסה ללהקה צבאית, והפעם לבד עם פסנתר, לופר (Looper) ועילי סהר שילווה בגיטרה. קלינשטיין היא יוצרת מסקרנת ששווה לעקוב אחר פועלה ולא רק בגלל שהתפוח לא נפל רחוק מהעץ.</p>
      <p>
        <b>מאיה נחום שחל</b>
      </p>
      <p>
        <b>תערוכה</b>
      </p>
      <p>
        <b>לנפוש במוזיאון נחום גוטמן</b>
      </p>
      <figure>
        <img src="https://images1.calcalist.co.il/PicServer3/2019/11/13/947402/CAL166074L.jpg"/>
        <figcaption>עבודה של ציקי אייזנברג <br/>צילום: ציקי אייזנברג</figcaption>
      </figure>
      <p>לפני קצת יותר מעשר שנים, בעקבות המשבר הכלכלי העולמי ב־2008, נולד טרנד תיירותי חדש שמעודד נופש מקומי, אפילו ממש בתוך הבית. “סטייקיישן” (חיבור של המילים Stay ו־Vacation) הוא שם ונושא התערוכה החדשה במוזיאון נחום גוטמן בת”א. אוצרת התערוכה טלי קיים הזמינה שישה אמנים ישראלים צעירים שמתכתבים, כל אחד בדרכו שלו, עם הנושא. יש בתערוכה מימד של פנטזיה, כזה שכצופה, נעים לדמיין את עצמך בתוכו. הרעיון של לצאת לחופש, בין אם הוא קרוב או רחוק, הוא ברוב המקרים רעיון שקוסם לכולם, והעבודות, שמצוינות כל אחת בדרכה, לוקחות את הצופה אל תוך התחושה הזו ומאפשרות לו לבדוק מה היא מעוררת בו.</p>
      <p>
        <b>רעות ברנע</b>
      </p>
      <p> </p>
      <p>
        <b>טלוויזיה</b>
      </p>
      <p>
        <b>להנות מגילטי פלז’ר אמריקאי חדש</b>
      </p>
      <figure>
        <img src="https://images1.calcalist.co.il/PicServer3/2019/11/13/947406/Why_Women_Kill93752.jpg"/>
        <figcaption>"למה נשים רוצחות " <br/>צילום: אמיר חורדי</figcaption>
      </figure>
      <p>למה נשים רוצחות? אולי בגלל שמצאו את עצמן צופות בבינג’ בעשרה פרקים של הסדרה החדשה של מארק צ’רי, בת אותו השם, ושנאו את עצמן על ההתמסרות וחוסר השליטה שבמעשה הזה? נקווה שלא. בכל אופן, בסדרה שהיא הגילטי פלז’ר האולטימטיבי מהיוצר של “עקרות בית נואשות”, ברור שמי מהנשים שבה יהרגו בסוף, אבל את מי ולמה? האם תהיה זו סימון (לוסי לו, “המלאכיות של צ’ארלי”), המושלמת בבגדים המוגזמים של שנות ה־80, שבה מתרחשת העלילה שלה, או אולי טיילור (קירבי האוול בפטיסט, “להרוג את איב”), גיבורת העלילה העכשווית של הסדרה. כל זה מתברר בעלילת מתח מסוגננת להפליא, מתוכשטת להכאיב, ארוזה ועטופה כמו מתנה שכל עקרת בית היתה שמחה להגיש. מהיום בסלקום VT, YES vod ו־Sting TV.</p>
      <p>
        <b>רותה קופפר</b>
      </p>
    </article>
  </body>
</html>