<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773767,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ריבון רוכשת את ECI הישראלית בעסקה בשווי של 486 מיליון דולר"/>
    <meta property="og:description" content="העסקה משלבת מניות ומזומן: ריבון תעביר בתמורה 32.5 מיליון מניות לצד 355 מיליון דולר במזומן; החברה הממוזגת תציג מכירות שנתיות של 900 מיליון דולר ותעסיק 4,000 עובדים ברחבי העולם"/>
  </head>
  <body>
    <article>
      <h1>ריבון רוכשת את ECI הישראלית בעסקה בשווי של 486 מיליון דולר</h1>
      <h2>העסקה משלבת מניות ומזומן: ריבון תעביר בתמורה 32.5 מיליון מניות לצד 355 מיליון דולר במזומן; החברה הממוזגת תציג מכירות שנתיות של 900 מיליון דולר ותעסיק 4,000 עובדים ברחבי העולם</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">מאיר אורבך</a></address>
      <p>חברת ריבון האמריקאית  (Ribbon Communications) רוכשת את קבוצת התקשורת הישראלית ECI Telecom בעסקת מיזוג שתכלול מזומן ומניות: התמורה תכלול 32.5 מיליון מניות ריבון ו-324 מיליון דולר במזומן, ולכך יתווספו 31 מיליון דולר עבור נכסי נדל"ן של ECI.</p>
      <p>מניית ריבון נסחרת בנאסד"ק בשווי של 4.05 דולר, כך ששווי החלק של המניות בעסקה עומד על 131.6 מיליון דולר. בהתאם, שווי התמורה הכוללת בעסקה עומד על 486.6 מיליון דולר. מניית ריבון איבדה 16% מתחילת 2019 אך בחודש האחרון בלבד ירדה בשיעור חד של כמעט 28%. </p>
      <p>המימון לעסקה צפוי להגיע באמצעות גיוס של אשראי חדש של כ-400 מיליון דולר. בעקבות העסקה צפויים בעלי המניות של ECI להחזיק כ-23% מחברת ריבון. שווי השוק של ריבון עומד כיום בבורסה של ניו יורק על 448 מיליון דולר כך ששווי האחזקה העתידי הוא כ-90 מיליון דולר, נכון לשער הנוכחי. בנק ההשקעות ברקליס שימש כיועץ הפיננסי של העסקה.</p>
      <p>שאול שני מחזיק בכ-80% מהחברה והשאר מוחזקים בידי קרן ויולה קרדיט. שני רכש את חלקה של קרן אשמור בחברת ECI בתמורה לדולר אחד ומאז השקיע בה סכומים המוערכים בעשרות רבות של מיליוני דולרים. ב-2018 ביצעה ECI מיחזור חוב של 150 מיליון דולר, שאותו הוביל בנק ההשקעות ג'יי.פי מורגן. מדובר בחוב לקרן ההשקעות האמריקנית TPG ולכמה לווים אחרים.</p>
      <figure>
        <img src="https://images1.calcalist.co.il/PicServer3/2018/11/04/858003/4L.jpg"/>
        <figcaption>שאול שני <br/>צילום: עמית שעל</figcaption>
      </figure>
      <p>
        <b>"טכנולוגיה ברמה עולמית"</b>
      </p>
      <p>החברות מוסרות בדיווח משותף שפרסמו היום (ה') כי המיזוג צפוי ליצור קבוצה עם מכירות שנתיות של כ-900 מיליון דולר, לקוחות ב-140 מדינות ו-4,000 עובדים ברחבי עולם.</p>
      <p>  "רכישת ECI תרחיב את מהירות ההגעה שלנו לשוק הרשתות ובעיקר לשוק ה- העולמי", אמר פריץ הובס, מנכ"ל ונשיא ריבון. "ECI מביאה טכנולוגיות רשת ברמה עולמית עם הצלחה מוכחת מול מובילים בתחרות ישירה עם שחקנים גדולים בתעשייה. לנו יש לקוחות רבים בצפון אמריקה וביפן, שיספקו גישה מיידית לפתרונות ECI לשווקים מהותיים אלה. אנו מאמינים כי שילוב זה יצור הזדמנויות הכנסות חדשות כדי לעודד צמיחה ולספק ללקוחות שלנו שותפים עם תיק פתרונות רחב", אמר עוד הובס.</p>
      <p>"אנו נרגשים לאחד כוחות עם חברת ריבון, ולחבר בין שתי החברות הנהנות מהיסטוריית עבודה עם שוק הטלקום העולמי "אמר דריל אדוארדס, נשיא ומנכ"ל ECI, שהוסיף: "אנו שואפים ליצור חברת חזקה המציעה מוצרים ברמה עולמית ללקוח". </p>
      <figure>
        <img src="https://images1.calcalist.co.il/PicServer3/2017/12/20/781107/19.jpg"/>
        <figcaption>בניין ECI <br/>צילום: אוראל כהן</figcaption>
      </figure>
    </article>
  </body>
</html>