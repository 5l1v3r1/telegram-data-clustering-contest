<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773711,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="הג'יהאד הודיע שנצר את האש, אזעקות נשמעו בעוטף עזה"/>
    <meta property="og:description" content="אחרי יותר מ-400 רקטות ו-34 הרוגים בעזה: הג'יהאד האיסלאמי אישר כי ב-05:30 נכנסה לתוקף הפסקת אש. &quot;ישראל הסכימה להקלות על המצור&quot;. לאחר ההודעה: אזעקות בעוטף. פיקוד העורף: חזרה לשגרה חוץ מיישובי עוטף עזה ואשקלון. גורם מדיני: &quot;ישראל לא נתנה דבר&quot;. שליח האו&quot;ם למזה&quot;ת: השעות הקרובות יהיו קריטיות"/>
  </head>
  <body>
    <article>
      <h1>הג'יהאד הודיע שנצר את האש, אזעקות נשמעו בעוטף עזה</h1>
      <h2>אחרי יותר מ-400 רקטות ו-34 הרוגים בעזה: הג'יהאד האיסלאמי אישר כי ב-05:30 נכנסה לתוקף הפסקת אש. "ישראל הסכימה להקלות על המצור". לאחר ההודעה: אזעקות בעוטף. פיקוד העורף: חזרה לשגרה חוץ מיישובי עוטף עזה ואשקלון. גורם מדיני: "ישראל לא נתנה דבר". שליח האו"ם למזה"ת: השעות הקרובות יהיו קריטיות</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">ynet</a></address>
      <p>הפסקת אש הושגה הבוקר (יום ה') ברצועת עזה - והיא נכנסה לתוקף בשעה 05:30. כך אישרו בג'יהאד האיסלאמי. כעבור זמן קצר נשמעו כמה פעמים אזעקות ביישובים במועצות האזוריות חוף אשקלון ושער הנגב שבעוטף עזה ותושבים דיווחו על יירוטים של כיפת ברזל. בפיקוד העורף עדכנו את ההנחיות והנחו על חזרה לשגרה בכל הארץ חוץ מיישובי עוטף עזה ואשקלון, לגביהם תיערך הערכת מצב עם ראשי הרשויות ומשרדי הממשלה.</p>
      <p>גורם מדיני ישראלי מסר בתגובה לדיווחים על הפסקת האש: "המעשים בשטח הם שיקבעו. ישראל לא נתנה דבר. מי שיפגע בנו - אנחנו נפגע בו. אין שינוי במדיניות".</p>
      <figure>
        <img src="https://images1.calcalist.co.il/PicServer3/2019/11/13/947238/95933940852093640360no_l.jpg"/>
        <figcaption>צילום: אבי רוקח</figcaption>
      </figure>
      <p>הגורם הפלסטיני ציין כי השיחות הלילה הואצו לאחר שישראל הפציצה מבנה ברצועת עזה - שכתוצאה ממנו נהרגו שמונה בני אדם. לפי הפלסטינים מדובר בבני משפחה אחת שנפגעו בהפצצת בית בדיר אל-בלח שבמרכז הרצועה. הגורם הוסיף כי שעתיים אחר כך הושגה ההסכמה.</p>
      <p> </p>
      <p>למרות הפסקת האש, אין שינוי בכוננות הגבוהה ובתגבורי הכוחות באוגדת עזה: חסימות הכבישים בצירים הראשיים הסמוכים לגבול לא הוסרו והחשש מירי נ"ט על רכב ישראלי עדיין קיים. בשעות הקרובות תיערך הערכת מצב בפיקוד הדרום ויוחלט האם לחזור לשגרה באופן מלא גם בעוטף.</p>
      <figure>
        <img src="https://images1.calcalist.co.il/PicServer3/2019/11/13/947249/4_l.jpg"/>
        <figcaption>מבנים שהותקפו ברצועת עזה <br/>צילום: רויטרס</figcaption>
      </figure>
      <p>שליח האו"ם למזרח התיכון ניקולאי מלאדנוב אמר הבוקר כי "השעות והימים הקרובים יהיו קריטיים. כולם צריכים להפגין איפוק מרבי ולמלא את חלקם כדי למנוע שפיכות דמים. המזרח התיכון אינו זקוק לעוד מלחמות". לדבריו, האו"ם עבד קשה למנוע מהמצב בעזה ובסביבותיה להידרדר למלחמה.</p>
      <p>מהשעה 23:00 אמש צוותי מד"א הוזנקו לטפל ב-10 בני אדם , מהם 5 נפגעי חרדה ו-5 שנפלו ונחבלו בזמן ריצה למרחב מוגן, מתוכם תינוק כבן שנה שנפל יחד עם אימו ונחבל קל בראשו, בעיר אשדוד.</p>
      <p>לפי אותו גורם, הרגיעה הושגה בתיווך מצרי ומבוססת על דרישת מנהיג הג'יהאד האיסלאמי זיאד נחאלה - בראיון שהעניק אמש - ולפיה ישראל תפסיק את החיסולים בעזה ולא תירה לעבר מתפרעים על הגדר בהפגנות המכונות "צעדות השיבה". כמו כן, לפי הגורם, ישראל תסכים לצעדי הקלות על הסגר בעזה. המקור לא ציין מה הם אותם צעדים. הוא הוסיף כי ההסכם הוצג והועבר לחמאס על-ידי הג'יהאד האיסלאמי.</p>
      <figure>
        <img src="https://images1.calcalist.co.il/PicServer3/2019/11/12/946944/3L.jpg"/>
        <figcaption>טיל שנורה מעזה ונחת באשקלון <br/>צילום: Yefimovich Ilia</figcaption>
      </figure>
      <p>בג'יהאד אישרו כאמור שהם נצרו אש. לדברי ארגון הטרור - שירה ביומיים האחרונים יותר מ-400 רקטות לעבר ישראל בתגובה לחיסול הבכיר שלו בהא אבו אל-עטא - סוכם עוד כי יופסק ירי הרקטות וכי לפי התנאים הישראלים הם ישמרו כי ההפגנות על הגדר לא יתנהלו בדרכים אלימות. הסבב שהחל בחיסול אל-עטא, מעניין לציין, מסתיים ביום השנה לחיסול רמטכ"ל חמאס אחמד ג'עברי ב-2012.</p>
      <p>כניסתה לתוקף של הפסקת האש מגיעה כשלוש שעות לאחר אזעקות הלילה בשדרות ובכמה יישובים בעוטף עזה ובאזור לכיש. לפני כן הלילה נשמעו גם אזעקות באשקלון ובאשדוד.</p>
      <figure>
        <img src="https://images1.calcalist.co.il/PicServer3/2019/05/05/903904/12_l.jpg"/>
        <figcaption>יירוט של כיפת ברזל <br/>צילום: רויטרס</figcaption>
      </figure>
      <p>אם אכן תישמר הפסקת האש - וגורם מדיני בארץ אמר אמש כי "שקט ייענה בשקט" - יבוא סוף לסבב שנמשך יומיים שלמים ובו כאמור נורו מאות רקטות לעבר ישראל. לפי צה"ל, מערכת כיפת ברזל יירטה יותר מ-90% מהרקטות שהיו צפויות לפגוע בשטחים מאוכלסים.</p>
      <p>למרות זאת נרשמו כמה פגיעות ישירות - כמו הרקטה שהתפוצצה אתמול בדיור מוגן לקשישים באשקלון, וגרמה לפציעה באורח בינוני של אישה בת 70, מרסיסי זכוכית שהתנפצה. רבים נוספים נפצעו קל בריצה למרחב המוגן, ואחרים לקו בחרדה. הירי שלשום לעבר גוש דן גם הוביל להפסקת הלימודים בתל אביב - לראשונה מאז מלחמת המפרץ הראשונה ב-1991. בצד הפלסטיני, 34 נהרגו בתקיפות צה"ל נגד יעדים שונים של הג'יהאד האיסלאמי, בהם גם אתרי מנהרות טרור</p>
    </article>
  </body>
</html>