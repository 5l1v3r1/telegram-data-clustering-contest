<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773723,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="פייסבוק הסירה 3.2 מיליארד חשבונות פיקטיביים בין אפריל לספטמבר"/>
    <meta property="og:description" content="הרשת החברתית פרסמה דו&quot;ח שקיפות שמראה את מאמציה לסינון תוכן פוגעני. בין השאר, הוסרו מיליוני פוסטים שעודדו פגיעה עצמית ותמכו בהתאבדות, ומיליוני פריטי תוכן פדופילי"/>
  </head>
  <body>
    <article>
      <h1>פייסבוק הסירה 3.2 מיליארד חשבונות פיקטיביים בין אפריל לספטמבר</h1>
      <h2>הרשת החברתית פרסמה דו"ח שקיפות שמראה את מאמציה לסינון תוכן פוגעני. בין השאר, הוסרו מיליוני פוסטים שעודדו פגיעה עצמית ותמכו בהתאבדות, ומיליוני פריטי תוכן פדופילי</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שירות כלכליסט</a></address>
      <p>פייסבוק הסירה 3.2 מיליארד חשבונות מזויפים בין החודשים אפריל וספטמבר השנה - כך לפי דו"ח ניטור תוכן האחרון שלה, אותו פרסמה אמש (ד'). בנוסף, מחקה מיליוני פוסטים שהציגו התעללות והתאבדויות, לצד תוכן בעייתי אחר. המספר הזה כמעט כפול ביחס למספר החשבונות שהוסרו במהלך אותה תקופה אשתקד, אז הוסרו 1.55 מיליארד חשבונות, על פי הדיווח.</p>
      <p>הנהלת הרשת החברתית חשפה בפעם הראשונה כיצד פוסטים רבים מוסרים על ידה גם מאינסטגרם, שזוהתה כיעד אפשרי לפייק ניוז ותעמולה זרה. הגילוי הפרואקטיבי של הפרות תוכן היה נמוך בכל הקטגוריות באינסטגרם לעומת פייסבוק - בה יישמה החברה לראשונה רבים מכלי הזיהוי שלה, טענה החברה בפוסט שפרסמה.</p>
      <figure>
        <img src="https://images1.calcalist.co.il/PicServer3/2019/06/05/911072/6_l.jpg"/>
        <figcaption>מסננת תוכן בעייתי. פייסבוק <br/>צילום: שאטרסטוק</figcaption>
      </figure>
      <p>לדוגמה, החברה אמרה שפעולה פרואקטיבית מצידה הייתה אחראית ל-98.5% מהתוכן שזוהה כקשור לטרור בפייסבוק, ול-92.2% מהתוכן מסוג זה שזוהה באינסטגרם. היא הסירה יותר מ-11.6 מיליון פריטי תוכן שהציגו עירום וניצול מיני של ילדים בפייסבוק, ו-754,000 פריטים כאלה מאינסטגרםבמהלך הרבעון השלישי.</p>
      <p>רשויות אכיפת החוק מודאגות מכך שפייסבוק מתכננת לתת יותר פרטיות למשתמשים ע"י הצפנת שירותי המסרים של החברה, ושהדבר יחבל במאמצים להילחם בניצול ילדים. בחודש שעבר אמר מנהל ה-FBI כריסטופר ווריי שהשינויים יהפכו את הבעיה ל"חלום שהתגשם עבור פדופילים".</p>
      <p>פייסבוק הוסיפה בפעם הראשונה בדו"ח שלה גם מידע על פעולות שנקטה בנוגע לתוכן שכולל פגיעה עצמית. לדבריה היא הסירה כ-2.5 מיליון פוסטים ברבעון השלישי שהציגו או עודדו התאבדות או פגיעה עצמית. כמו כן, הסירה גם 4.4 מיליון פריטים שהיו קשורים למכירת סמים.</p>
    </article>
  </body>
</html>