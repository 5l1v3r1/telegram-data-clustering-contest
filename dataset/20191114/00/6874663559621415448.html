<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773753,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="סין משנה כיוון: מהמרת על טכנולוגיית הבלוקצ'יין"/>
    <meta property="og:description" content="במשך שנים סין נקטה צעדים רבים שהקשו על תעשיית הביטקוין והבלוקצ'יין המקומית להתפתח. בן סמוחה, מומחה לבלוקצ'יין ומטבעות דיגיטליים, מתייצב לספר על התפנית במדיניות השלטון הסיני ועל המשמעויות הפוטנציאליות הנלוות"/>
  </head>
  <body>
    <article>
      <h1>סין משנה כיוון: מהמרת על טכנולוגיית הבלוקצ'יין</h1>
      <h2>במשך שנים סין נקטה צעדים רבים שהקשו על תעשיית הביטקוין והבלוקצ'יין המקומית להתפתח. בן סמוחה, מומחה לבלוקצ'יין ומטבעות דיגיטליים, מתייצב לספר על התפנית במדיניות השלטון הסיני ועל המשמעויות הפוטנציאליות הנלוות</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">בן סמוחה, Cryptojungle</a></address>
      <p>מזה מספר שנים שביטקוין ותעשיית הבלוקצ'יין מוצאים עצמם מתמודדים מול משוכות רגולטורית בסין. בסוף 2013 נאסר על מוסדות פיננסיים להחזיק או לסחור במטבעות קריפטו, וביטקוין הוכר כ"נכס וירטואלי" בעל סיכון גבוה על ידי הממשל בבייג'ינג. ב-2017 אסר הממשל הסיני על גיוסי כספים באמצעות מטבעות דיגיטליים ומסחר בהם בגבולות המדינה. אם לא די בכך, במהלך 2018 ו-2019 הוצגו מספר צעדים להחמרת הפיקוח על כריית מטבעות דיגיטליים בסין שהיו אמורים להיכנס לתוקף בקרוב.</p>
      <p>צעדים אלה השפיעו על התעשייה המקומית בצורה דרמטית. זירות המסחר BTCC ו-OKex למשל, שהיו מהמובילות בעולם לפי נפח מסחר, נאלצו לסגור את שעריהן בעקבות החמרת הרגולציה המקומית ולנדוד למדינה אחרת. מעבר לכך, תעשיית הכרייה בסין, שאחראית ליותר מ-30% מהאנרגיה ברשת הביטקוין, נכנסה למגננה וציפתה לאיסור מוחלט על פעילותה במדינה.</p>
      <p>אך בשלושת החודשים האחרונים חל שינוי במדיניות הממשל בסין, ולפי החלטה אסטרטגית שהוצגה על ידי נשיא סין בסוף אוקטובר – עושה רושם שטכנולוגיית הבלוקצ'יין נמצאת במוקד החדשנות של המדינה.</p>
      <p>
        <b>סין מהמרת על בלוקצ'יין</b>
      </p>
      <p>"בלוקצ'יין תשחק תפקיד חשוב בסיבוב הבא של חדשנות טכנולוגית וטרנספורמציה תעשייתית" אמר נשיא סין, שי ג'ינפינג. לדבריו, טכנולוגיית הבלוקצ'יין יכולה להיות מיושמת בתחומים רבים, כולל כלכלה, חינוך, ניהול תשתיות ועוד. מעבר לכך, ציין ג'ינפינג שמדינות רבות מגבירות את מאמציהן לפתח טכנולוגיות מבוססות בלוקצ'יין, וכי על סין להגביר מאמציה גם כן, כדי שתוכל להוביל את התחום.</p>
      <figure>
        <img src="https://images1.calcalist.co.il/PicServer3/2019/09/16/935367/15_l.jpg"/>
        <figcaption>סין והבלוקצ'יין - סיפור אהבה <br/>צילום: שאטרסטוק</figcaption>
      </figure>
      <p>כמובן שהאזרחים והמשקיעים בסין הגיבו במהרה. לאחר שהעיתונים וערוצי החדשות דיווחו על הצהרותיו של הנשיא, נפח החיפושים על המילה "בלוקצ'יין" במנוע החיפוש הסיני באידו קפץ בכ-1,400%, ובכ-330% באפליקציית WeChat – ביומיים בלבד. בנוסף, מטבעות דיגיטליים שידוע כי בסיסם בסין רשמו עליות של עשרות אחוזים הן מול הדולר והן מול הביטקוין. בשווקי המניות הסיניים הגיבו בצורה דומה, כשחברות העוסקות בבלוקצ'יין ראו את מניותיהן נוסקות בין 8% ל-10%. אם לא ההגבלה היומית, ככל הנראה שהעליות היו אף ממשיכות.</p>
      <p>אך לא רק האזרחים והמשקיעים הגיבו, אלא גם הממשל. למשל, נאסר על אזרחי המדינה להתבטא נגד טכנולוגיית הבלוקצ'יין. אזרח שירשום ברשת חברתית "בלוקצ'יין היא הונאה", צפוי להתמודד עם קנס. כמו כן, הוצגו חוקים חדשים העוסקים בקריפטוגרפיה, ועל פי הפרשנות הרווחת נועדו להקל על השקת המטבע הדיגיטלי שעליו עובד הבנק המרכזי בסין. מעבר לכך, אפליקציית Xuexi Qiangguo הפופולרית שפותחה ע"י מפלגת השלטון, הוסיפה קורסים חינמיים ללמידה על בלוקצ'יין, ביטקוין ואת'ריום ותייגה אותם כ"מומלצים ביותר". גם תעשיית הכרייה הרוויחה מסיבוב הפרסה של הממשל, כאשר הצעדים להחמרת הפיקוח על התעשייה בוטלו לחלוטין. לבסוף, השלטון המקומי בגוואנז'ו הכריז על מענקי תמיכה בסטארט-אפים בתעשייה הבלוקצ'יין, בשווי של 140 מיליון דולר, והצפי הוא שרשויות מקומיות נוספות יכריזו על מהלך דומה.</p>
      <p>
        <b>צפירת הרגעה ומכת מציאות</b>
      </p>
      <p>בעקבות נסיקותיהן של מניות הבלוקצ'יין, מיהר הממשל הסיני להרגיע את הרוחות. "אנחנו חייבים להישאר רציונליים", נכתב בעיתון היומי של מפלגת השלטון. "חדשנות של הבלוקצ'יין לוותה בעלייתם של מטבעות דיגיטליים, אך אין משמעותה שעלינו להמר עליהם באופן ספקולטיבי... עלינו להבין שהטכנולוגיה נמצאת בשלבי הפיתוח הראשוניים שלה".</p>
      <figure>
        <img src="https://images1.calcalist.co.il/PicServer3/2016/11/28/668473/25_l.jpg"/>
        <figcaption>שי ג'ינפינג <br/>צילום: איי אף פי</figcaption>
      </figure>
      <p>מלבד זאת, חשוב להזכיר שהשלטון הקומוניסטי בסין הוא האחרון שיוותר על שליטה - אלא ההפך הוא הנכון. במדינה בה גוגל, ווטסאפ ופייסבוק חסומות לשימוש והשלטון עוקב אחר חיפושים והודעות בבאידו ובוויצ'ט בהתאמה, לא ניתן לצפות שאימוץ הבלוקצ'יין יועיל לצרכן על ידי הצפת ערך והגברת שקיפות.</p>
      <p>אם כך, מה כן המשמעויות הנובעות מן הצעד הדרמטי שננקט בסין? ראשית, מטבעות דיגיטליים וטכנולוגיית הבלוקצ'יין ממשיכים לקבל חיזוקים שמוכיחים כי הם כאן להישאר. ההשפעה של ביטקוין והטכנולוגיה שבבסיסו הוכיחה עצמה, ו"מירוץ הבלוקצ'יין" בקרב מדינות ותאגידים הגיע למיינסטרים. לראייה, בסוף אוקטובר התייצב מארק צוקרברג, מנכ"ל פייסבוק, למתן עדות בקונגרס בנוגע למטבע הליברה אותו מנסה פייסבוק לפתח ולהשיק. באחת מהצהרותיו הזהיר צוקרברג כי סין עובדת בעצמה על פיתוח מטבע דיגיטלי "שיתחרה בליברה", ושהוא חושש שארה"ב והמערב יישארו מאחור.</p>
      <p>בנוגע לחלקו השני של המשפט, ייתכן שהוא צודק. בנוגע לחלקו הראשון - ככל הנראה שהוא לא, שכן הממשל הסיני לא יהיה מוכן לבזר שליטה בכסף כפי שלכאורה פייסבוק מנסה לעשות, וישנה סבירות נמוכה שהמטבע הסיני יחווה אימוץ גלובלי.</p>
      <figure>
        <img src="https://images1.calcalist.co.il/PicServer3/2019/10/23/942218/1L.jpg"/>
        <figcaption>צוקרברג מעיד בפני בית הנבחרים האמריקאי על מיזם ליברה <br/>צילום: Bloomberg</figcaption>
      </figure>
      <p>אימוץ נרחב של טכנולוגיית הבלוקצ'יין צפוי להוביל ללמידת הבסיס שלה, ולתובנות בנושאי ריכוזיות אל מול ביזור. כלומר, ע"י אינטגרציה של בלוקצ'יין סמי-מבוזרים (תאגידיים וממשלתיים) למערכת הפיננסית הקיימת ולתעשיות השונות, יוכלו מחזיקי עניין להיחשף להבדלים בין רשתות פתוחות לכאלו שדורשות אישור, ולהגביר את קצב אימוץ המטבעות הדיגיטליים והתוכנות המבוזרות.</p>
      <p>לבסוף, המשמעות המעשית עבור הכלכלה הסינית היא ייעול תהליכים פנימיים במערכת הפיננסית המסורתית, כולל הגברת יכולת המסחר עם מדינות אחרות. למעשה, רואים זאת כבר בשטח. בשבוע הראשון של נובמבר הכריזו הרשות המוניטרית בהונג קונג (הבנק המרכזי דה פקטו) והממשל הסיני על השקת תקופת פיילוט לביצוע סליקה ותשלומים בין השתיים.</p>
      <p>נותר רק לחכות ולראות כיצד תגיב ארה"ב לרוח החדשה הנושבת מסין בנושא, והאם זה ישנה את עמדת הרגולטור כלפי המטבע אותו פייסבוק מנסה להשיק – משום שלפי הלך הרוח הנוכחי נראה כי הפרויקט כולו בדרך לגניזה.</p>
      <p>הכותב הוא מומחה ביטקוין ו<a href="https://www.cryptojungle.co.il/coins/what-is-ethereum">את'ריום</a>, מייסד אתר התוכן CryptoJungle, ממייסדי עמותת Blockchain B7 ומנהל שיווק ויחסי ציבור בחברת MarketAcross</p>
    </article>
  </body>
</html>