<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/exporteri-budou-jednat-o-pozici-exportu-ceska-ve-stredni-evrope/1820797?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-14T00:09:00+00:00"/>
    <meta property="og:title" content="Exportéři budou jednat o pozici exportu Česka ve střední Evropě"/>
    <meta property="og:description" content="Trutnov - Porovnání exportní pozice České republiky s jinými středoevropskými zeměmi bude jedním z témat dvoudenního Exportního fóra, které dnes začne v Trutnově. Diskutovat se bude i o tom, zda je střední Evropa nadějí, nebo problémem Evropy. O tom a o aktuálním vývoji českého hospodářství budou exportéři debatovat s pozvanými ekonomy, analytiky, politiky a představiteli bank z ČR i zahraničí."/>
  </head>
  <body>
    <article>
      <h1>Exportéři budou jednat o pozici exportu Česka ve střední Evropě</h1>
      <address><time datetime="2019-11-14T00:09:00+00:00">14 Nov 2019, 00:09</time> by <a rel="author" href="http://www.ctk.cz/" target="_blank">ČTK</a></address>
      <p>Trutnov - Porovnání exportní pozice České republiky s jinými středoevropskými zeměmi bude jedním z témat dvoudenního Exportního fóra, které dnes začne v Trutnově. Diskutovat se bude i o tom, zda je střední Evropa nadějí, nebo problémem Evropy. O tom a o aktuálním vývoji českého hospodářství budou exportéři debatovat s pozvanými ekonomy, analytiky, politiky a představiteli bank z ČR i zahraničí.</p>
      <p>Na Exportním fóru by měli vystoupit například člen monetární rady Maďarské národní banky Gyula Pleschinger, prezident italské sýrařské skupiny Brazzale Roberto Brazzale, náměstek českého ministra zahraničních věcí Martin Tlapa či dánský ekonom Lars Christensen.</p>
      <p>Exportní fórum se koná pravidelně na jaře a na podzim, nadcházející setkání je třiadvacáté. V minulých letech se oba dny Exportního fóra konaly v Grund Resortu v Mladých Bukách. Od letošního jara se první den koná ve společenském centru Uffo v Trutnově. Páteční jednání je v Mladých Bukách.</p>
    </article>
  </body>
</html>