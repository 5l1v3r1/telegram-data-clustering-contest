<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/velika-sansa-za-saponjica-kosta-povreden-a-atletiko-ne-moze-nikog-da-kupi/342444"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Velika šansa za Šaponjića: Kosta povređen, a Atletiko ne može nikog da kupi"/>
    <meta property="og:description" content="U naredna tri meseca bez iskusnog napadača"/>
  </head>
  <body>
    <article>
      <h1>Velika šansa za Šaponjića: Kosta povređen, a Atletiko ne može nikog da kupi</h1>
      <h2>U naredna tri meseca bez iskusnog napadača</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">Dejan Stanković</a></address>
      <p>Kad je odslužio suspenziju iz prošle sezone i otresao se lakše povrede <b>Dijego Kosta</b> jezauzeo mesto u startnih 11 Atletika. Međutim, u poslednjim mečevima <b>Alvaro Morata</b> je morao da ga odmeni, pošto se dalo naslutiti da <b>Kosta</b> ima određenih zdravstvenih problema.<b> Ivan Šaponjić</b> je sve radio i čekao svoju šansu. Bez rezultata. Ali sada bi sve moglo da se promeni...</p>
      <p>Madridska <i>Marka</i> naime otkriva da je na testovima utvrđeno da <b>Kostu</b> muči diskus hernija i da sve ide ka tome da će 31-godišnji napadač morati pod nož. Konačna odluka biće doneta u narednih nekoliko dana, ali trenutna procena je da je operacija neizbežna, a u tom slučaju Atletiko bi bez <b>Kosta</b> na period od bar tri meseca.</p>
      <p>Ništa se tu neće menjati kad je u pitanju prva postava <b>Dijega Simeonea</b>,<b> Alvaro Morata</b> će ostati na mestu startnog špica, taman se zahuktao i bio strelac na poslednjih šest utakmica Jorgandžija, što u Primeri, što u Ligi šampiona.</p>
      <p>Međutim, ne može ni<b> Morata</b> da igra bez minuta odmora, a kako <b>Čolo</b> od napadača na raspolaganju ima još samo <b>Anhela Koreu </b>– koji nije klasična devetka – te <b>Ivana Šaponjića </b>možda bi se otvorio bar minimalan prostor da srpski napadač pokaže šta zna.</p>
      <p>A onda, ko zna? Ako bi šansu iskoristio život bi mogao da se <b>Šaponjiću</b> okrene za 180 stepeni. Jer baš juče je <i>Marka</i> objavila da je na stadionu <i>Vanda Metropolitano</i> odlučeno da će <b>Simeone</b> i na proleće igrati sa istih 22 fudbalera koje i sada ima na raspolaganju, pošto finansije ne dozvoljavaju nikakve promene u januarskom prelaznom roku.</p>
      <p>Pravila u Španiji naime kažu da uprava Primere odlučuje koliko koji tim – u zavisnosti od prihoda naravno – sme da troši na obeštećenja i plate igrača, a Atletiku je tu već skrckao svojih 500.000.000 evra.</p>
      <p>Postoji doduše opcija da se neko prvo proda, pa da se od tih para dovede drugi igrač – uradio je već tako Atletiko kad je januara 2019. doveo <b>Moratu </b>baš zbog <b>Kostine</b> povrede. Međutim, da bi doveo <b>Moratu</b>, čak i samo na pozajmicu isprva, morao je da <b>Želsona</b> <b>Martinsa</b> prosledi Monaku (pozajmica, pa otkup za 30.000.000 evra), a <b>Džonija</b> proda Vulverhemptonu za 20.500.000.</p>
      <p>Postoji dakle mogućnost, ali je problem što Atletiko već ima kratku klupu i teško je tu pronaći igrača koji bi mogao da unese ozbiljan novac za ozbiljnog napadača, a da se njegovo odsustvo ne oseti. Takođe, <b>Kosta</b> će se ipak vratiti u februaru i pitanje je da li bi Jorgandžijama išlo u prilog da zbog tri meseca ulaze u ozbiljnu finansijsku zbrku.</p>
      <p>Više će se verovatno znati kad <b>Kosta</b> bude operisan i stignu prvi rezultati. Do tad će možda <b>Šaponjić</b> već upisati neki minut. Atletiko će sigurno razmatrati kakve su mu opcije na tržištu. Ali ako se <b>Šaponjić</b> pokaže...</p>
      <hr/>
      <p>
        <i>Pogledajte i kladioničarski podkast "Iz keca u dvojku".</i>
      </p>
      <figure>
        <iframe src="https://www.youtube.com/embed/s4dE85M3LJI" width="425" height="349" data-service="Youtube" scrolling="no"/>
      </figure>
      <p>(FOTO: Reuters)</p>
    </article>
  </body>
</html>