<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773696,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="3 הטעויות שעשתה הממשלה בטיפול בעסקים בדרום"/>
    <meta property="og:description" content="כ-40 אלף בעלי עסקים קטנים ובינוניים לא מקבלים פיצוי על אובדן הכנסה; מסעדנים ובעלי אולמות תובעים פיצוי גדול יותר; התעשיינים מוחים: לא היה צורך בהשבתת עבודה; גם עסקי הדרום לא זוכים לכיסוי מלא מהמדינה"/>
  </head>
  <body>
    <article>
      <h1>3 הטעויות שעשתה הממשלה בטיפול בעסקים בדרום</h1>
      <h2>כ-40 אלף בעלי עסקים קטנים ובינוניים לא מקבלים פיצוי על אובדן הכנסה; מסעדנים ובעלי אולמות תובעים פיצוי גדול יותר; התעשיינים מוחים: לא היה צורך בהשבתת עבודה; גם עסקי הדרום לא זוכים לכיסוי מלא מהמדינה</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">נווית זומר</a></address>
      <p>היממה השנייה בסבב הלחימה הנוכחי הותירה בקו האש בעיקר את מעגל היישובים המצוי בטווח 40 ק"מ מהרצועה, וחשפה את החורים בשמיכת ההגנה הכלכלית שמספקת המדינה לכ-40 אלף עסקים קטנים ובינוניים, וגם גדולים, למרות השנים הארוכות שבהם מתנהלת באזור זה לחימה לסירוגין.</p>
      <p>רשות המסים הודיעה אתמול כי תקנות הפיצויים מכסות את תא השטח המדובר, אך הכוונה היא בעיקר לפיצוי על הוצאות שכר לעובדים, בעוד פיצויים אחרים אינם ניתנים כלל או ניתנים באופן חלקי בלבד, לקבוצות שהוגדרו מראש בתקנות.</p>
      <p><b>חנויות האופנה שוממות</b> בהתאם להוראות פיקוד העורף נאלצו בעלי חנויות לסגור את עסקיהם. חקלאים, מפעלי תעשייה או עסקים בענף התיירות, מפוצים על ידי המדינה על אובדן הכנסות באמצעות השוואת מחזור עסקיהם לפני הלחימה ואחריה. לעומת זאת בעלים של חנות בגדים, נעליים או כלי בית לא יקבל מהמדינה פיצוי על אובדן הכנסות. הפיצוי היחיד שהמדינה מעניקה להם הוא החזר עלות שכרם של עובדים שהם מעסיקים.  </p>
      <figure>
        <img src="https://images1.calcalist.co.il/PicServer3/2019/11/13/947506/1.jpg"/>
        <figcaption>חנויות סגורות בדרום (ארכיון) <br/>צילומים: שאול גולן, גיל יוחנן ויינט</figcaption>
      </figure>
      <p>מצדה של המדינה מי שתכנן לרכוש בגדים או נעלים יעשה זאת ממילא כשתיפתח החנות ולכן אין סיבה ממשית לפצות על אובדן הפידיון. בצד של בעלי החנויות מסבירים כי תחום האופנה מתאפיין ברכישות ספונטניות ופחות בתכנון מראש, במיוחד כשקיימת האלטרנטיבה לרכוש אונליין. מארגון להב שמיצגים את העצמאים טוענים כי ניכרת ירידה במחזורים של אותם עסקים כתוצאה מהשבתתם, ואין פיצוי מלא במכירות שלאחר ההשבתה וכי בכוונתם להיאבק על הנושא בוועדת הכספים. <b>המסעדנים: שנה של הפסדים</b> גם בענף ההסעדה ואולמות האירועים כובלים על אופן חישוב הפיצוי בבעת סבבי הלחימה. אתמול הכירה המדינה גם בעסקי הסעדה ואולמות אירועים כזכאים לפיצוי על אובדן הכנסות ועל סחורה מתכלה. כלומר, בעלי עסק שרכשו בשר או מוצרי מזון טריים ונאלצו להשליכם עקב השבתת המקום יקבלו פיצוי שווה ערך.</p>
      <p>עם זאת, בצד בעלי האולמות והמסעדות טוענים כי מדובר בפיצוי, חלקי כיוון שזה נקבע רטרואקטיבית החל ממאי 2019. בעלי העסקים מתכוננים לפנות לגפני בטענה כי ידוע לכל שסבבי הלחימה, מטחי הטילים והשריפות העזות בדרום החלו במרץ 2018. מדובר בלמעלה משנה של נזקים עליהם לא יפוצו. </p>
      <figure>
        <img src="https://images1.calcalist.co.il/PicServer3/2019/11/12/947101/2L.jpg"/>
        <figcaption>השריפה במחסן הולנדיה בשדרות <br/>צילום: AFP</figcaption>
      </figure>
      <p><b>לא לסגירת המפעלים</b> את מרבית תשומת הלב התקשורתית תפסה אתמול הנחיית פיקוד העורף שלא להגיע למקומות העבודה באזור המרכז, אך גם ההנחייה שהתפרסמה בשעות הבוקר המוקדמות על סגירה גורפת של מקומות עבודה שאינם חיוניים בעוטף עזה ובאשקלון היא חריגה מאד.</p>
      <blockquote>שוטף פלוס טראומה <a href="https://www.calcalist.co.il/local/articles/0,7340,L-3773698,00.html?AF=3773696">הפסיכולוגים בעוטף יחכו לשכר לפחות עד דצמבר</a> <a href="https://www.calcalist.co.il/local/articles/0,7340,L-3773698,00.html?AF=3773696">כבר כיום תשלום שכרם של המטפלים, המועסקים באמצעות קבלן, מתעכב זה ארבעה חודשים. מדובר בפרויקט של משרד החינוך לטיפול בילדים נפגעי טראומה באזור עוטף עזה</a></blockquote>
      <p>שמואל דונרשטיין בעלי רב בריח, שמחזיק בחמישה מפעלים באזור התעשייה הדרומי של אשקלון שיגר אתמול מכתב ל־200 תעשיינים מהדרום וקרא להם לחבור אליו בקריאתו לממשלה: "אנו מתורגלים כבר 12 שנים בשגרה של נפילות וצבע אדום, אבל היום היה אחרת. מעולם לא הגיעו שוטרים לבקש לסגור מפעלים! תמיד עבדנו חלקית או בחלק מהמשמרות. השנה זהו היום השביעי להשבתת המפעלים, בשקלול שבתוני הבחירות", כתב דונרשטיין. בהקשר זה אמר דורנשטיין: "לחלק גדול מהעובדים המתגוררים בשיכונים ישנים בעיר אין כלל ממדים בבית והם נאלצים תוך 12 שניות להגיע למלקט ציבורי, בעוד המפעל ממוגן". במכתב שהפיץ לעמיתיו התעשיינים המשיך וכתב: "הנזק גדול ואני מניח שמדובר במיליונים רבים, והוא בא לידי ביטוי באופן הבולט ביותר באי עמידה בלוחות זמנים לייצוא סחורות". לסיכום כותב בעלי רב בריח: "החיים כאן בעוטף עזה קשים ואני מצפה מהממשלה להקל עלינו ברגולציה, בהעסקת עובדים, הרחבת המפעלים ועוד – שלעתים קשים לנו יותר מהימים בהם אנו עומדים מול הפגזות של הג'יהאד". דונרשטיין דורש פגישה עם משרדי האוצר והכלכלה במטרה להציף בפניהם את דרישותיו. תעשיינים בעוטף עזה מקבלים פיצוי עבור נזק עקיף. כלומר, פיצוי על אובדן הכנסות ועל עלות שכר עובדים. נשיא התאחדות התעשיינים שרגא ברוש קרא אתמול לממשלה לדחות את תשלומי המיסים של עסקים בדרום בטענה שהם סופגים הפסדים בשל הנחיות פיקוד העורף, שמתורגמות להפסקות עבודה תכופה ואי קיום סדיר של מהלך העסקים.</p>
    </article>
  </body>
</html>