<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773762,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="מג'יק מכה את תחזיות השוק ומשדרגת תחזית הכנסות שנתית"/>
    <meta property="og:description" content="חברת התוכנה מסכמת את הרבעון השלישי עם הכנסות של 86 מיליון דולר ורווח מתואם של 14 סנט למניה - הציפיות בשוק היו להכנסות של 80 מיליון דולר ו-15 סנט למניה"/>
  </head>
  <body>
    <article>
      <h1>מג'יק מכה את תחזיות השוק ומשדרגת תחזית הכנסות שנתית</h1>
      <h2>חברת התוכנה מסכמת את הרבעון השלישי עם הכנסות של 86 מיליון דולר ורווח מתואם של 14 סנט למניה - הציפיות בשוק היו להכנסות של 80 מיליון דולר ו-15 סנט למניה</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">צלי גרינברג</a></address>
      <p>חברת התוכנה הישראלית <a href="https://www.calcalist.co.il/stocks/home/0,7340,L-3959-1082312,00.html?quote=%D7%9E%D7%92'%D7%99%D7%A7">מגי'ק תעשיות תוכנה</a> מתעלה על ציפיות השוק בסיכום הרבעון השלישי - ומשדרגת את תחזית ההכנסות שלה  לשנה כולה. מג'יק צופה עתה הכנסות שנתיות בטווח של 320-317 מיליון דולר, לעומת התחזית הקודמת שעמדה על טווח של 313-319 מיליון דולר.</p>
      <p>החברה הדואלית (הנסחרת בניו יורק בשווי של 438 מיליון דולר) רשמה ברבעון הכנסות של 85.8 מיליון דולר, לעומת 72.1 מיליון דולר ברבעון המקביל בשנה שעברה, צמיחה של 19%. האנליסטים ציפו ל-80.3 מיליון דולר בלבד בשורת ההכנסות.</p>
      <p>הרווח התפעולי החשבונאי (GAAP)  עמד על 8.4 מיליון דולר, לעומת רווח תפעולי חשבונאי של 7.7 מיליון דולר ברבעון השלישי של שנה קודמת. הרווח התפעולי המתואם (NON GAAP) עמד על 11.7 מיליון דולר, לעומת 9.9 מיליון דולר ברבעון המקביל.</p>
      <p>הרווח הנקי החשבונאי (GAAP) עמד בסיכום הרבעון על 4.95 מיליון דולר או 10 סנט למניה, מול 5 מיליון דולר או 10 סנט למניה ברבעון המקביל. הרווח הנקי המתואם (NON GAAP) עמד על 8 מיליון דולר או 17 סנט מניה, מול 6.7 מיליון דולר או 14 סנט למניה ברבעון המקביל - ומעל לציפיות האנליסטים שעמדו על 15 סנט למניה.</p>
      <p>החברה הציגה נכון לסוף תקופת הדו"ח קופת מזומנים ושווי מזומנים (בקיזוז הלוואות ממוסדות פיננסיים) של 69.8 מיליון דולר. גיא ברנשטיין, מנכ"ל מג'יק, מסר במסגרת הדוחות, כי "התוצאות משקפות את מעגלי ההתקשרות שמקיימת מג'יק עם לקוחותיה הוותיקים והחדשים לטווח ארוך, וזאת לצד צמיחה מפעילות מיזוגים ורכישות. רכישת NetEffects למערך שירותי התוכנה של הקבוצה, המתמחה בגיוס והשמה של כוח אדם בתחום ה-IT בארה"ב, מהווה צעד נוסף באסטרטגיה שלנו לשמר ולשפר את מעמדנו כספק מוביל בשוק שירותי התוכנה".</p>
      <figure>
        <img src="https://images1.calcalist.co.il/PicServer3/2018/02/20/796695/guy_l.jpg"/>
        <figcaption>גיא ברנשטיין מנכ"ל מג'יק</figcaption>
      </figure>
    </article>
  </body>
</html>