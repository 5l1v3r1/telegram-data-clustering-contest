<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/721b68ab41f80919/destituirea-lui-donald-trump-au-inceput-audierile-publice-in-congres.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Destituirea lui Donald Trump: Au început audierile publice în Congres"/>
    <meta property="og:description" content="Democraţii vor să desfăşoare ancheta privind destituirea preşedintelui Donald Trump „fără ranchiună"/>
  </head>
  <body>
    <article>
      <h1>Destituirea lui Donald Trump: Au început audierile publice în Congres</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">Jurnal.md</a></address>
      <p>
        <b>Democraţii vor să desfăşoare ancheta privind destituirea preşedintelui Donald Trump „fără ranchiună" şi „fără întârziere", a declarat miercuri congresmanul Adam Schiff, deschizând noua fază, publică, a procedurii, informează Agerpres.</b>
      </p>
      <p>Preşedintele republican Donald Trump "a invitat Ucraina să se amestece în alegerile noastre? A comis el un abuz?", s-a întrebat Adam Schiff, membru al Camerei Reprezentanţilor responsabil cu supervizarea anchetei.</p>
      <p>"Cazul este atât de simplu şi de teribil", a adăugat el.</p>
      <p>Congresul SUA a început miercuri o serie de audieri publice istorice în cadrul anchetei în vederea destituirii lui Donald Trump, pe care democraţii îl acuză de abuz de putere.</p>
      <p>Sub privirile camerelor de filmat, Camera Reprezentanţilor a început interogarea lui William Taylor, însărcinatul cu afaceri american la Kiev, şi a lui George Kent, înalt responsabil al Departamentului de Stat specializat în Ucraina.</p>
      <p>Cei doi diplomaţi au povestit deja în spatele uşilor închise eforturile desfăşurate de apropiaţi ai preşedintelui republican pentru a forţa Ucraina să îl ancheteze pe Joe Biden, bine plasat pentru a deveni candidatul democrat la alegerile prezidenţiale din 2020.</p>
      <p>Tot în deschiderea audierilor, un congresman republican a spus că ancheta este "o campanie de calomnii orchestrată cu meticulozitate în media".</p>
      <p>Ancheta se înscrie "într-o operaţiune desfăşurată de trei ani de democraţi, de media corupte şi de birocraţi partizani care vor să anuleze rezultate alegerilor din 2016", a afirmat Devin Nunes, în numele republicanilor din comisia juridică a Camerei Reprezentanţilor.</p>
    </article>
  </body>
</html>