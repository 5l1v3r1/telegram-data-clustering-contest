<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698266/%D8%A7%D9%81%D8%B4%D8%A7%DA%AF%D8%B1%DB%8C-%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%D8%AF%D8%BA%D8%AF%D8%BA%D9%87-%D8%AA%D8%B1%D8%A7%D9%85%D9%BE-%D8%AA%D8%AD%D9%82%DB%8C%D9%82-%D8%AF%D8%B1%D8%A8%D8%A7%D8%B1%D9%87-%D8%A8%D8%A7%DB%8C%D8%AF%D9%86-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="افشاگری سفیر آمریکا در اوکراین: دغدغه ترامپ تحقیق درباره بایدن بود"/>
    <meta property="og:description" content="سرپرست سفارت آمریکا در اوکراین به افشاگری درباره کانال جانبی سیاست خارجی کاخ سفید با محوریت رودی جولیانی پرداخت و گفت دغدغه ترامپ، تحقیقات درباره (هانتر) بایدن بود."/>
  </head>
  <body>
    <article>
      <h1>افشاگری سفیر آمریکا در اوکراین: دغدغه ترامپ تحقیق درباره بایدن بود</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1036904_670.jpg"/>
      </figure>
      <p>سرپرست سفارت آمریکا در اوکراین به افشاگری درباره کانال جانبی سیاست خارجی کاخ سفید با محوریت رودی جولیانی پرداخت و گفت دغدغه ترامپ، تحقیقات درباره (هانتر) بایدن بود.</p>
      <p>به گزارش ایرنا ویلیام تیلور روز چهارشنبه که در کمیته اطلاعات مجلس نمایندگان به عنوان یکی از شاهدان ماجرای اوکراین گیت و در نخستین نشست علنی تحقیقات استیضاح دونالد ترامپ حضور یافته بود، اوکراین را شریک استراتژیک برای امنیت آمریکا و اروپا توصیف کرد.</p>
      <p>وی افزود: کمک‌های امنیتی آمریکا برای دفاع اوکراین و خط مقدم مبارزه در برابر تهاجم روسیه بسیار مهم است. این به اوکراین و روس‌ها نشان می دهد که ما شریک اوکراین هستیم. به وضوح به نفع ملی ما است که (اوکراین) مانع تجاوز روسیه شود. اعطای کمک به ازای کمک به مبارزات سیاسی داخلی در ایالات متحده ، دیوانگی خواهد بود.</p>
      <p>سرپرست سفارت آمریکا در اوکراین با اشاره به درگیری‌های رخ داده میان روسیه و اوکراین و مشکلاتی که برای سفیر پیشین آمریکا در کی‌اف ایجاد شده بود، ادامه داد: مایک پمپئو وزیر خارجه آمریکا مرا برای همکاری فراخواند و تصمیم گرفت که عهده‌دار مسئولیت سفارت در اوکراین شوم.</p>
      <p>تیلور اضافه کرد: من از "رودی جولیانی" و چندین اظهار نظر ضد و نقیض او درباره اوکراین و سیاست ایالات متحده در قبال آن کشور، نگران بودم. بنابراین در ملاقات خود با پمپئو در ۷ خرداد، برای او و سایر حاضران توضیح دادم که اگر سیاست ایالات متحده در قبال اوکراین تغییر کند، دیگر نمی توانم در این مسئولیت بمانم.</p>
      <p>وی با بیان اینکه پس از عزیمت به کی‌اف متوجه سیاست‌های سردرگم و وجود دو کانال رسمی و غیر رسمی شدم، توضیح داد: من به عنوان سفیر وظیفه و قدرت بیشتری نسبت به نمایندگان عادی به ویژه در پشتیبانی علیه حملات روسیه و کمک به کی‌اف در شکست فساد داشتم.</p>
      <p>سرپرست سفارت آمریکا در اوکراین ادامه داد: جورج کنت معاون دستیار وزیر خارجه و همکاران ما در شورای امنیت ملی، خواستار برقراری تماس‌ها در کانال عادی و رسمی بودند اما در همان زمان، من با یک کانال غیر رسمی آلوده از ایالات متحده هم روبرو شدم.</p>
      <p>تیلور اضافه کرد: در این کانال غیر رسمی، سفیر گوردون گلدون، ریک پری(وزیر مستعفی انرژی ترامپ)، مایک مولوانی(سرپرست دفتر ترامپ) و رودی جولیانی(وکیل شخصی ترامپ) قرار داشتند. من به طور واضح در کانال عادی قرار داشتم، اما به طور غیرمنتظره ای نیز سفیران "ولکر" و "سانلند" مرا به گفت‌وگوهای خاصی وارد کردند. اگرچه این کانال در واشنگتن به خوبی شناخته شده بود، اما بیشتر در خارج از مجاری رسمی وزارت خارجه فعالیت می کرد.</p>
      <p>وی به برنامه ریزی برای سفر رئیس جمهوری اوکراین به کاخ سفید هم اشاره کرد و گفت در این باره هر دو کانال هدف مشترکی داشت اما در میانه راه متوجه شدم که مساله دیگری هم وجود دارد به گونه ای که سانلند گفت رئیس جمهوری ترامپ می خواهد اطمینان یابد زلنسکی مانع تحقیقات نیست.</p>
      <p>سرپرست سفارت آمریکا در اوکراین افزود: در اواسط ژوئیه مشخص شد که این جلسه با توجه به جلسات در باریسما و دخالت‌های ادعا شده است. جولیانی در یک تماس ویدیو کنفرانس تاکید کرد تا اطلاع ثانوی هیچ هزینه اضافی را برای سیستم‌های امنیتی اوکراین تصویب نکنند.</p>
      <p>تیلور با ابراز تعجب از این تصمیم با توجه به جنگ اوکراین با روسیه و لزوم آموزش به سربازان آنها، ادامه داد: آنها روی کمک آمریکا حساب باز کرده بودند. در یک لحظه فهمیدم که یکی از ارکان اصلی پشتیبانی جدی ما مورد تهدید قرار گرفته است.</p>
      <p>وی با اشاره به نشستی در ۲۰ اردیبهشت ماه، اضافه کرد: جان بولتون و کانال رسمی تصمیم سازی سیاسی می خواستند که درباره امنیت، انرژی و اصلاحات اوکراین صحبت شود اما "سانلند" به عنوان عضوی از کانال غیر رسمی، می خواست که درباره ارتباط بین ملاقات در کاخ سفید با انجام تحقیقات ارتباط برقرار سازد. در ۲۹ اردیبهشت ماه هم مطلع شدم که ولکر با جولیانی درباره اوکراین دیدار داشته است.</p>
      <p>سرپرست سفارت آمریکا در اوکراین یادآور شد: روز بعد از ولکر درباره این نشست پرسیدم اما هیچ پاسخی به من نداد. روز بعد از طریق واتس آپ پیامی دریافت کردم که سانلند گفته بود به زودی زلنسکی با ترامپ دیدار خواهد کرد. او گفت آنچه که اهمیت دارد این است که زلنسکی بگوید به تحقیقات کمک خواهد کرد و در صورت وجود، هر مساله شخصی را مورد توجه قرار دهد.</p>
      <p>تیلور خاطرنشان کرد: سانلند به من گفت که به زلنسکی توصیه کرده است در دیدار با ترامپ درباره تحقیقات بگوید "سنگ اندازی نمی‌کند". در ۲۹ تیرماه، مشاور امنیت ملی زلنسکی با من تماس گرفت و تاکید کرد رئیس جمهوری اوکراین نمی خواهد به عنوان ابزاری در کارزار انتخاباتی آمریکا استفاده شود. روز بعد این نگرانی رئیس جمهوری زلنسکی را برای سانلند و ولکر فرستادم.</p>
      <p>وی با یادآوری اینکه در ۷ مرداد ماه، ترامپ و زلنسکی مکالمه تلفنی طولانی مدتی داشته اند، افزود: با وجود اینکه برای دیدار با رئیس جمهوری زلنسکی به عنوان سرپرست سفارت برنامه تنظیم کرده بودم و فردای آن روز هم قرار بود ولکر به دیدار او برود، اما کاخ سفید هیچ گزارشی از این تماس تلفنی برای ما ارسال نکرد.</p>
      <p>این دیپلمات آمریکایی به سفر خود به دامباس محل درگیری اوکراین و روسیه پرداخت و ادامه داد: فرمانده نیروهای آمریکایی در آنجا به من گفت که رئیس جمهوری ترامپ به زلنسکی پیشنهاد داده است او یا کارکنانش با رودی جولیانی و ویلیام بار وزیر دادگستری آمریکا دیدار داشته باشد. من در این باره هیچ گزارش رسمی ندیده بودم تا اینکه در ۲۵ سپتامبر به صورت عمومی منتشر شد.</p>
      <p>تیلور در بخش دیگری از این اظهارات به تماس تلفنی سانلند با ترامپ پرداخت که در آن سانلند گفته بود اوکراین برای انجام تحقیقات آماده است، اضافه کرد: وقتی یکی از کارکنانم از سانلند پرسیده بود که رئیس جمهوری ترامپ درباره اوکراین چه فکر می کند، پاسخ داده بود ترامپ بیشتر دغدغه تحقیق بایدن را دارد که جولیانی درباره آن فشار وارد می کرد.</p>
      <p>وی تاکید کرد کانال جانبی رودی جولیانی به دنبال گروکشی برای اثرگذاری بر انتخابات بود.</p>
    </article>
  </body>
</html>