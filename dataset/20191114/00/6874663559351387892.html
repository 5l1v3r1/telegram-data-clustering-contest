<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773761,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="מסך מוגדל, אותו משקל: אפל חשפה את המקבוק פרו 16"/>
    <meta property="og:description" content="לפטופ העילית החדש של החברה קיבל סוללה חזקה, מעבדים מתקדמים וכרטיסי מסך עוצמתיים; תצורת המקלדת שונתה, לאחר תקלות בסדרות מקבוק פרו קודמות. מחיר המחשב יתחיל ב-2,400 דולר - ויגיע עד 6,000"/>
  </head>
  <body>
    <article>
      <h1>מסך מוגדל, אותו משקל: אפל חשפה את המקבוק פרו 16</h1>
      <h2>לפטופ העילית החדש של החברה קיבל סוללה חזקה, מעבדים מתקדמים וכרטיסי מסך עוצמתיים; תצורת המקלדת שונתה, לאחר תקלות בסדרות מקבוק פרו קודמות. מחיר המחשב יתחיל ב-2,400 דולר - ויגיע עד 6,000</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">רפאל קאהאן</a></address>
      <p>אפל חשפה אמש (ד') את מחשבי המקבוק פרו החדשים, סדרת המחשבים הניידים היוקרתיים שלה. כפי שכבר דווח, השינוי העיקרי הוא החזרה למקלדת המבוססת על מנגנון קפיצי במקום מקלדת הפרפר הבעייתית של הדגמים הקודמים. בנוסף אפל ציידה אותם במסכי 16 אינץ' במקום 15 אינץ', תוך שמירה על משקל וגודל דומה.</p>
      <p>אפל מציעה דגם בסיסי בעל מעבדי אינטל i7 דור תשיעי, 16 גיגה-בייט זיכרון פעולה, שבב גרפי AMD Radeon Pro 5300M עם זיכרון של 4 גיגה-בייט וכונן SSD בן 512 גיגה שיעלה 2,400 דולר. הדגם היוקרתי יותר יתבסס על מעבדי i9 דור תשיעי, שבב גרפי AMD Radeon Pro 5500M עם 4 גיגה-בייט וכונן SSD בנפח 1 טרה-בייט. מחירו יתחיל ב-2,800 דולר, ויכול לטפס ל-6,000 דולר עם כל השדרוגים האפשריים, למשל כונן קשיח של 3 טרה-בייט.</p>
      <figure>
        <img src="https://images1.calcalist.co.il/PicServer3/2019/11/14/947656/MB2L.jpg"/>
        <figcaption>המקבוק פרו החדש <br/>צילום: Apple</figcaption>
      </figure>
      <p>לשני הדגמים משקל דומה של כ-1.9 קילו, מסך רטינה עם רזולוציה של 3,072 על 1,920 פיקסל ומערך של שישה רמקולי סטריאו. הסוללה בעלת עוצמה של כ-100 וואט-שעה שנחשבת החזקה ביותר שניתן להעלות למטוס. לדברי אפל היא מאפשרת עבודה בקישוריות אלחוטית של כ-11 שעות. עם זאת מדובר בנתון איזוטרי למדי מכיוון שמדובר בתנאי מעבדה. אפל החזירה גם את שקע האוזניות שהושמט בדור הקודם. ישנם 4 שקעי ת'אנדרבולט 3 ומערך מיקרופונים באיכות "סטודיו". ממשק הטאץ' Touch Bar מעל המקלדת צומצם לטובת החזרתו של כפתור Esc, כמו גם סורק טביעות אצבעות. לא ברור למה אפל לא ציידה את המחשב במנגנון Face ID כמו באייפונים. היצרנית מייעדת את המחשבים למפתחים, צלמים, עורכי וידאו, מדענים, מפיקי מוזיקה ו"כל מי שמסתמך על מחשבי מק ליצירה". למרות הערכות מוקדמות יותר היא לא התייחסה למגזר הגיימינג כיעד למחשבים האלה. לא ברור מה איכות הקירור במחשבים, ולכן לא ידוע האם יוכלו לשאת את העומס שבהרצת משחקים לאורך זמן על אף עוצמת כרטיסי המסך.</p>
    </article>
  </body>
</html>