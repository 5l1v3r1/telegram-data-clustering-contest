<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698259/%D8%B1%DB%8C%DB%8C%D8%B3-%D8%B4%D9%88%D8%B1%D8%A7%DB%8C-%D9%85%D9%84%DB%8C-%D8%B2%D8%B9%D9%81%D8%B1%D8%A7%D9%86-%D8%B5%D8%A7%D8%AF%D8%B1%D8%A7%D8%AA-%D8%B2%D8%B9%D9%81%D8%B1%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D9%87-10-%DA%A9%D8%B4%D9%88%D8%B1-%D8%AF%D9%86%DB%8C%D8%A7-%D8%B5%D8%A7%D8%AF%D8%B1%D8%A7%D8%AA-86-%D8%AF%D8%B1%D8%B5%D8%AF-%D9%85%D8%AD%D8%B5%D9%88%D9%84-%D8%A8%D9%87-%D8%A7%D9%85%D8%A7%D8%B1%D8%A7%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="رییس شورای ملی زعفران: صادرات زعفران ایران به 10 کشور دنیا/ صادرات 86 درصد محصول به امارات"/>
    <meta property="og:description" content="رییس شورای ملی زعفران گفت: ۱۰ کشور دنیا مقصد صادرات زعفران ایران است و حدود ۸۶ درصد محصول زعفران به امارات متحده عربی صادر می‌شود که چهارراه صادراتی سایر کشورها است."/>
  </head>
  <body>
    <article>
      <h1>رییس شورای ملی زعفران: صادرات زعفران ایران به 10 کشور دنیا/ صادرات 86 درصد محصول به امارات</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1036878_690.jpg"/>
      </figure>
      <p>رییس شورای ملی زعفران گفت: ۱۰ کشور دنیا مقصد صادرات زعفران ایران است و حدود ۸۶ درصد محصول زعفران به امارات متحده عربی صادر می‌شود که چهارراه صادراتی سایر کشورها است.</p>
      <p>به گزارش ایرنا محسن احتشام روز چهارشنبه در میز ملی توسعه صادرات سه محصول زرشک، زعفران و عناب در اتاق بازرگانی بیرجند اظهار داشت: اسپانیا، هنگ‌کنگ، ویتنام، ایتالیا، افغانستان، قطر، هند، آلمان و فرانسه از دیگر مقاصد صادراتی زعفران ایران است.</p>
      <p>وی افزود: سطح زیر کشت و تولید زعفران کشور هر سال افزایش می‌یابد و از تولید ۳۳۶ تن در سال ۹۵ اکنون به تولید۳۸۲ تن در سال ۹۷ رسید.</p>
      <p>رییس شورای ملی زعفران با بیان اینکه پیش‌بینی می‌شود امسال نیز ۴۵۰ تن زعفران از ۱۲۰ هزار هکتار سطح زیرکشت برداشت شود ادامه داد: ۶ ماه نخست امسال ۷۷ تن زعفران ایران صادر شده است.</p>
      <p>وی با اشاره به پایین بودن راندمان تولید زعفران، ادامه داد: نهایت تلاش کشاورزان تولید چهار کیلوگرم زعفران در یک هکتار است که باید راندمان تولید افزایش یابد.</p>
      <p>احتشام با تاکید بر لزوم آموزش به کشاورزان برای افزایش بهره‌وری و کیفیت زعفران، عنوان کرد: شناسنامه‌دار شدن مزارع زعفران اهمیت دارد و بحث مکانیزاسیون با توجه به افزایش سطح زیر کشت و کمبود نیروی انسانی با جدیت دنبال شود.</p>
      <p>وی به مشکلات محصولات راهبردی در بخش صادرات اشاره کرد و گفت: در این زمینه بحث خام فروشی مطرح است که خواستار این هستیم که فرایند صادرات زعفران به نحوی مدیریت شود که محصول خام منصفانه فروخته شود تا کشاورزان دستمزد واقعی خود را دریافت کنند.</p>
      <p>رییس شورای ملی زعفران با اشاره به ثبت ملی برند زعفران، افزود: اما ثبت جهانی برند زعفران نیامند تامین اعتبار است که باید مورد توجه قرار گیرد.</p>
      <p>وی بیان کرد: باید صندوق حمایت از زعفران شکل بگیرد و نیم درصد از درآمد حاصل از صادرات زعفران در راستای بازارسازی و تحقیقات به این صندوق واریز شود.</p>
      <p>تجدید نظر در برگشت ارز صادرات از دیگر درخواست‌های این مسئول بود تا صادرکنندگان با انگیزه بیشتری به سمت بازار، برندسازی و جایگاه‌یابی محصولات راهبردی و بخصوص زعفران در دنیا گام بردارند.</p>
      <p>وی با تاکید بر اینکه باید کارت اهلیت برای صادرکنندگان زعفران صادر شود، افزود: همچنین خواستار واگذاری اختیاراتی به بخش خصوصی و شورای ملی زعفران و اتحادیه ها هستیم تا با این امر بخش خصوصی بتواند در بحث فرایند صادارت زعفران به نحو مطلوبی مدیریت کند.</p>
      <p>احتشام با بیان اینکه تولید سالانه ۲۱ هزار تن زرشک، گفت: اما سهم ما از سبد صادرات این محصول راهبردی سالانه ۴۰۰ تن است که رقم پایینی بوده و باید بسته تشویقی برای معرفی و بازارسازی زرشک تدوین شود چرا که زرشک در دنیا ناشناخته و نیازمند معرفی بیشتر است.</p>
      <p>وی خواستار اختصاص تسهیلات کم بهره برای ایجاد بارگاه‌های بهداشتی زرشک و فرآوری این محصول شد و افزود: در بحث عناب هم نیاز به معرفی بیشتر این محصول در سطح کشور و دنیا است و باید سازمان توسعه و تجارت بسته تشویقی برای قرارگرفتن عناب در سبد بازار کالاهای جهانی تدوین کند.</p>
      <p>نائب رییس شورای ملی زعفران هم گفت: با توجه به افزایش سطح زیر کشت زعفران باید تجهیزات برداشت این محصول ایجاد شود.</p>
      <p>غلامرضا میری با بیان اینکه کیفیت زعفران ایران باعث ایجاد بازارهای جهانی شده است، افزود: استفاده از مکانیزاسیون برداشت باعث افزایش هر چه بیشتر کیفیت می‌شود.</p>
      <p>وی ادامه داد: کشاورز برای یک کیلوگرم زعفران چهار میلیون تومان هزینه جمع آوری و جداسازی پرداخت می‌کند که ظلم مضاعف است و انتظار می‌رود مسئولان برای سال آینده اقدامات حمایتی انجام دهند.</p>
      <p>نائب رییس شورای ملی زعفران اضافه کرد: استفاده از دستگاه جدا کننده کلاله گل زعفران در کیفیت آن تاثیری زیادی دارد.</p>
      <p>وی با بیان اینکه تولید زعفران در شرایط فعلی کشور کار دشواری است، گفت: سازمان تعاون روستایی یا دولت که خرید زعفران را انجام می‌دهند، صادرکننده را هم ببینند.</p>
      <p>میری افزود: پرداخت پول خرید توافقی زعفران باید به موقع باشد و مشکلات برگشت ارز حاصل از صادرات رفع شود.</p>
      <p>وی بیان کرد: آمادگی داریم به هر کشوری که زعفران صادر می‌کنیم، ارز حاصل از صادرات را در همان کشور از طریق صرافی‌ها به دولت تحویل دهیم.</p>
      <p>رییس کمیسیون کشاورزی اتاق بازرگانی بیرجند هم گفت: گیاهان دارویی محصولاتی کم آب‌بر بوده که توجه به آن نقش بالایی در توسعه اقتصاد دارد.</p>
      <p>سید حسین خیریه با تاکید بر اینکه برندسازی زرشک و عناب باید مورد توجه قرار گیرد، افزود: همچنین ارزش بالای محصولاتی مانند زرشک می‌طلبد که در راستای ارتقای جایگاه آن تلاش شود.</p>
      <p>وی با بیان اینکه برخی از روش‌های فعلی برداشت زرشک آلودگی‌های زیادی به همراه دارد، اظهار داشت: سالن‌های تعاون روستایی یا سیار دستگاه‌های اجرایی شهرستان‌ها قبل از برداشت محصول در اختیار کشاورزان قرار گیرد.</p>
      <p>رییس کمیسیون کشاورزی اتاق بازرگانی بیرجند با بیان اینکه هزار و ۸۰۰ تن زرشک تازه در خراسان جنوبی داریم که خرید آن کار آسانی نیست، افزود: تقاضا داریم در زمان خرید این محصول وام‌هایی در اختیار خریدار و یا تعاونی قرار گیرد.</p>
      <p>خیریه با بیان اینکه در سال جاری بخشی از زرشک‌ها سرما زده شده و قابل برداشت نیست، گفت: اگر قبل از برداشت جایگاه‌های خاص دیده و مجهز شود، بخشی از مشکلات فعلی رفع می‌شود.</p>
    </article>
  </body>
</html>