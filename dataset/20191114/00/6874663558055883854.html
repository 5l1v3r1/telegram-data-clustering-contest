<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773722,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ההפסד הרבעוני של WeWork העמיק ב-150% ל-1.25 מיליארד דולר"/>
    <meta property="og:description" content="חברת השכרת חללי העבודה שביטלה בספטמבר את ההנפקה המתוכננת בעקבות רתיעת המשקיעים, הציגה זינוק של 94% בהכנסות שהסתכמו ב-934 מיליון דולר ברבעון השלישי של 2019"/>
  </head>
  <body>
    <article>
      <h1>ההפסד הרבעוני של WeWork העמיק ב-150% ל-1.25 מיליארד דולר</h1>
      <h2>חברת השכרת חללי העבודה שביטלה בספטמבר את ההנפקה המתוכננת בעקבות רתיעת המשקיעים, הציגה זינוק של 94% בהכנסות שהסתכמו ב-934 מיליון דולר ברבעון השלישי של 2019</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">שירות כלכליסט</a></address>
      <p>אחרי ביטול ההנפקה: הפסדיה של WeWork המשיכו להעמיק ברבעון השלישי של 2019, ומשקפים את אסטרטגיית הצמיחה המהירה שעל פיה פעל <a href="https://www.calcalist.co.il/markets/articles/0,7340,L-3771011,00.html">המייסד והמנכ"ל המפוטר אדם נוימן</a>.</p>
      <p>חברת השכרת חללי העבודה רשמה ברבעון הפסד של 1.25 מיליארד דולר, גבוה פי 1.5 מהפסד של 497 מיליון דולר שרשמה WeWork באותה התקופה ב-2018. כך לפי מצגת שהראתה אתמול (ד') למשקיעים.</p>
      <figure>
        <img src="https://images1.calcalist.co.il/PicServer3/2019/09/25/937803/16_l.jpg"/>
        <figcaption>אדם נוימן, מייסד WeWork <br/>צילום: גטי אימג'ס</figcaption>
      </figure>
      <p>ההכנסות נסקו ב-94% ל-934 מיליון דולר לעומת הכנסות של 482 מיליון דולר ברבעון המקביל. החברה אמרה כי שיעור האיכלוס של המשרדים שהיא משכירה ירד ל-79%, השיעור הנמוך ביותר מאז אמצע 2017, זאת כתוצאה מבנייה מהירה של חללים חדשים. WeWork הוסיפה מספר שיא של 115 אלף שולחנות עבודה חדשים במהלך הרבעון.</p>
      <p>החברה <a href="https://www.calcalist.co.il/markets/articles/0,7340,L-3770515,00.html">נסוגה בספטמבר</a> מההנפקה שתכננה, <a href="https://www.calcalist.co.il/markets/articles/0,7340,L-3772191,00.html">ונרכשה על ידי חברת ההשקעות היפנית סופטבנק</a> - ששילמה לנוימן 1.7 מיליארד דולר בהסכם שבו הוא פרש מהחברה.</p>
      <p>על פי דיווח משבוע שעבר של חברת הנדל"ן CBRE, חברת WeWork הייתה אחראית ל-69% מכלל השכרות חללי העבודה המשותפים ברבעון השלישי.</p>
      <figure>
        <img src="https://images1.calcalist.co.il/PicServer3/2019/01/24/879704/1NL.jpg"/>
        <figcaption>מתחם של WeWork בתל אביב <br/>צילום: Eyal Marilus for WeWork</figcaption>
      </figure>
      <p>WeWork הראתה צמיחה יציבה במספר מנוייה, מ-214 אלף בסוף הרבעון הקודם ל-264 אלף בסוף הרבעון האחרון. חלק גדול מהאסטרטגיה החדשה שלה תחת הובלתה של סופטבנק – שכעת שולטת ב-80% מהחברה – היא התמקדות בלקוחות תאגידיים גדולים יותר.</p>
      <p>המזומנים שבידי החברה היו אמורים להיגמר עד סוף אוקטובר אם לא הייתה מקבלת סיוע מסופטבנק, כך דיווח CNBC מוקדם יותר. WeWork נמצאת כעת במרדף אחר הון חדש לאחר שביטלה את הנפקתה בעקבות רתיעת המשקיעים מהפסדיה המסיביים, שיטות ניהול הכספים שלה והסידורים העסקיים בהם נקטו נוימן וסגניו.</p>
      <p>מאז <a href="https://www.calcalist.co.il/world/articles/0,7340,L-3773341,00.html">השילה החברה עסקים היקפיים ונותרה רק עם עסקי הליבה שלה</a>. על פי דיווחים, היא בוחנת מספר מועמדים להחלפת נוימן, <a href="https://www.calcalist.co.il/markets/articles/0,7340,L-3773514,00.html">כולל מנכ"ל טי-מובייל ג'ון לגר</a>.</p>
    </article>
  </body>
</html>