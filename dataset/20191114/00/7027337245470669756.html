<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698377/%D8%AF%D8%B3%D8%AA%DA%AF%DB%8C%D8%B1%DB%8C-%D8%AF%D8%A7%D8%B9%D8%B4%DB%8C-%D8%A7%D8%AE%D8%B1%D8%A7%D8%AC-%D8%B4%D8%AF%D9%87-%D8%A7%D8%B2-%D8%AA%D8%B1%DA%A9%DB%8C%D9%87-%D8%AF%D8%B1-%D9%84%D9%86%D8%AF%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="دستگیری داعشی اخراج شده از ترکیه در لندن"/>
    <meta property="og:description" content="شهروند انگلیسی که دولت ترکیه به ظن ارتباط با گروه تروریستی داعش، وی را از این کشور اخراج کرده بود در فرودگاه بین‌المللی هیترو لندن دستگیر شد."/>
  </head>
  <body>
    <article>
      <h1>دستگیری داعشی اخراج شده از ترکیه در لندن</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037162_467.jpg"/>
      </figure>
      <p>شهروند انگلیسی که دولت ترکیه به ظن ارتباط با گروه تروریستی داعش، وی را از این کشور اخراج کرده بود در فرودگاه بین‌المللی هیترو لندن دستگیر شد.</p>
      <p>به گزارش ایرنا پلیس لندن رو پنجشنبه اعلام کرد؛ فرد ۲۶ ساله ای را به ظن تدارک اقدام تروریستی مطابق با ماده ۵ قانون تروریسم سال ۲۰۰۶ دستگیر کرده است. این نهاد امنیتی افزود: فرد یادشده روز پنجشنبه با پرواز ترکیه وارد لندن شده است.</p>
      <p>وزارت کشور جزئیات بیشتری را درباره هویت این فرد ارائه نکرده است.</p>
      <p>خبرگزاری آناتولی ترکیه پیشتر از استرداد ۷ تروریست خارجی شامل ۶ تبعه آلمان و یک شهروند انگلیس به کشورهایشان خبر داده بود. همچنین ۲۳ تروریست اروپایی دیگر هم قرار است طی روزهای آینده به کشورهای خود شامل ایرلند، دانمارک و فرانسه مسترد شوند.</p>
      <p>یک سخنگوی دولت آلمان دیروز اعلام کرد که اعضای احتمالی داعش را که قرار است به کشورشان بازگردند، بازداشت نخواهد کرد. وی با این حال تاکید کرد که نهادهای مسئول آلمانی رسیدگی به امور مربوط به افراد بازگردانده شده از سوی ترکیه را برعهده می گیرند.</p>
      <p>روز دوشنبه وزارت کشور ترکیه، از آغاز روند بازگرداندن اعضای اروپایی گروه تروریستی داعش به کشورهای متبوع خود خبر داد. «اسماعیل چاتاکلی» سخنگوی وزرات کشور ترکیه این مطلب را در پاسخ به پرسش خبرنگار آناتولی بیان کرد.</p>
      <p>چاتاکلی با اشاره به اینکه اعضای اروپایی داعش بعد از انجام مراحل تشریفات قانونی اخراج، به کشورهای متبوع خود بازگردانده می‌شوند، تأکید کرد: روند اخراج اعضای اروپایی گروه تروریستی داعش، به دنبال اظهارات هفته گذشته «سلیمان سویلو» وزیر کشور آغاز شد.</p>
      <p>سخنگوی وزارت کشور ترکیه با بیان اینکه افراد اخراج‌ شده، تابعیت کشورهای آلمان و دانمارک را دارند، افزود: دو داعشی را هم در شمال سوریه دستگیر کردیم که بعد از انجام مراحل قانونی، به آلمان بازگردانده خواهند شد. روند اخراج تروریست‌های خارجی به کشورهای خود با قدرت تمام ادامه خواهد داشت.</p>
    </article>
  </body>
</html>