<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/deputat-vid-slugi-narodu-prolobiyuvav-u-radi-interesi-svogo-tyutyunovogo-biznesu-shemi-329583_.html"/>
    <meta property="og:site_name" content="DT.ua"/>
    <meta property="article:published_time" content="2019-11-14T00:52:00+00:00"/>
    <meta property="og:title" content="Депутат від &quot;Слуги народу&quot; пролобіював у Раді інтереси свого тютюнового бізнесу – &quot;Схеми&quot;"/>
    <meta property="og:description" content="Арахамія пообіцяв винести це питання на розгляд фракції."/>
  </head>
  <body>
    <article>
      <h1>Депутат від "Слуги народу" пролобіював у Раді інтереси свого тютюнового бізнесу – "Схеми"</h1>
      <h2>Арахамія пообіцяв винести це питання на розгляд фракції.</h2>
      <address>
        <time datetime="2019-11-14T00:52:00+00:00">14 Nov 2019, 00:52</time>
      </address>
      <p>Член парламентської фракції <b><a href="https://zn.ua/POLITICS/seks-skandal-s-uchastiem-slugi-naroda-bogdana-yaremenko-reakciya-socsetey-334327_.html">партії "Слуга народу"</a></b> Дмитро Холодов володіє мережею тютюнових кіосків і пролобіював у Раді прийняття поправки, що збільшує доходи роздрібних торговців сигаретами, йдеться у розслідуванні проекту <a href="https://www.radiosvoboda.org/a/schemes/30265907.html">"Схеми"</a>, опублікованому ввечері в середу, 13 листопада.</p>
      <p>У жовтні цього року Верховна Рада підтримала законопроект №1049 та поправку №8, яка змінює формулу перерозподілу доходів між різними учасниками ринку тютюнових виробів. Зокрема, завдяки цій поправці має зрости дохідність оптової і роздрібної торгівлі. Автори матеріалу стверджують, що Дмитро Холодов, будучи заступником голови комітету з фінансів, податкової та митної політики, лобіював цю поправку.</p>
      <p>Журналісти дійшли висновку, що Холодов фактично лобіював інтереси свого бізнесу, так як знайшли докази причетності депутата до мережі тютюнових кіосків компаній "Віктрум" і "Інтертабако".</p>
      <p>За даними "Схем", фірма-власник кількох сотень столичних МАФів, що орендують згадані фірми, - "Київ маркет солюшн" - була заснована в сімейному маєтку сім'ї Холодових на Кіпрі. "Віктрум" й "Інтертабако" також пов'язані з депутатом через низку фірм-прокладок.</p>
      <p>При цьому сам Холодоів свою причетність до сигаретного бізнесу заперечує і стверджує, що інтересів у цій сфері у нього немає.</p>
      <p>"Київ маркет солюшн" виграла інвестиційний конкурс і отримала право на 10 років торгувати в сотнях кіосків. Власником фірми є кіпрська компанія Reineweg LTD. Дружина Холодова Катерина Шаховська з 2007 року була її акціонером. Місцем реєстрації Reineweg LTD до липня 2019 року, коли Холодов став народним депутатом, було вказано сімейний маєток у Лімасолі. При цьому маєток, яким користується сім'я депутата, залишався місцем прописки Reineweg LTD протягом року після перереєстрації фірми на номінального кіпрського власника.</p>
      <p>Зв'язок "Київ маркет солюшн" простежується з сім'єю Холодова також через фірму "Антикус", оформлену на тещу депутата Стеллу Шаховську. Зараз "Київ маркет солюшн" керує Людмила Руденко – колишня директорка і співвласниця "Антикуса". Засновником цієї компанії також раніше була вказана кіпрська Reineweg LTD. Автори розслідування називають Руденко довіреною особою Холодових.</p>
      <p>Номінальним власником "Reineweg LTD вказана мешканка села в Київській області Валентина Войтенко. Її родичі розповіли журналістам, що ніякого бізнесу у жінки немає. "Схеми" з'ясували, що Войтенко пов'язана з ще однією довіреною особою Холодових-Шаховських Лолітою Яремчук і рідним братом депутата Максимом через компанії "Майстер Трейд" і "Ретейл Альянс".</p>
      <figure>
        <iframe src="https://www.youtube.com/embed/ecDhtL9luNg" width="640" height="360" data-service="Youtube" scrolling="no"/>
      </figure>
      <p>Формальна власниця "Інтертабако" Наталія Дорошенко, зареєстрована в Луганській області, раніше працювала в магазині чоловічого одягу. На неї також оформлена фірма "Флорентіно", якою до 2016 року володів Холодов.</p>
      <p>Офіси "Віктрума" й "Інтертабако" оформлені в місцях масової реєстрації. "Схеми" припускають, що обидві торгові фірми не показують справжні обсяги продажів. Так як чеки, які видали журналістам під час контрольних закупівель, виявилися недійсними.</p>
      <p>Згідно з фінансовими звітами "Віктрума" й "Інтертабако", з якими ознайомилися автори матеріалу, ці фірми не платять "Київ маркет солюшн" за оренду кіосків. При цьому компанія-орендодавець фіксує суттєві збитки і борги.</p>
      <p>"Віктрум" й "Інтертабако" купують сигарети оптом у виробників через компанію "Сіті Трейдінг Компані". Всі три компанії зареєстровані в різний час, але запрацювали одночасно у другій половині 2018 року. Тоді ж, за даними "Схем", "Київ маркет солюшн" перерахувала "Віктруму" й "Інтертабако" 40 мільйонів гривень в якості фінансової допомоги.</p>
      <p>Інтереси "Віктруму", "Інтертабако", "Київ маркет слюшн" і "Сіті Трейдінг Компані" представляє один і той самий юрист – Дмитро Юхименко.</p>
      <p>Таким чином, автори матеріалу зробили висновок, що родина депутата Холодова має відношення до повного циклу дистрибуції сигарет.</p>
      <p>Депутат у коментарі "Схемам" заявив, що не має відношення до тютюнового бізнесу. А голова президентської фракції Давид Арахамія пообіцяв відреагувати на виявлені факти лобіювання кимось із "слуг народу" інтересів свого бізнесу.</p>
      <p>"Лобіювання бізнес-інтересів - це погано. Я навіть припускаю, що це протизаконно, дивлячись яке це лобіювання. Якщо хтось під себе щось робить - це точно неприйнятна позиція", - запевнив голова фракції "Слуги народу".</p>
      <p>Андрій Холодів вже потрапляв у поле зору "Схем", коли був кандидатом у депутати. Його включили до виборчого списку "Слуги народу" під №22. Перше розслідування було присвячено не лише бізнесу, але й <b><a href="https://dt.ua/POLITICS/sluga-narodu-vklyuchila-do-prohidnoyi-chastinu-spisku-kuma-medvedchuka-i-susida-firtasha-shemi-316480_.html">сімейним зв'язкам Холодова з Віктором Медведчуком</a></b>.</p>
      <p>Згідно з інформацією з відкритих джерел, Холодов є бенефіціаром заводу "Ефкон-вікна", що виробляє алюмінієвий профіль та інші будівельні конструкції з металу. Джерела "Схем" називали Холодова "тіньовим бізнесменом", який заробляє на роздрібній торгівлі сигаретами в столичних кіосках.</p>
      <p>Дружина Холодова Катерина Шаховська – дизайнер одягу і кума дружини Віктора Медведчука Оксани Марченко. У соцмережах Марченко називає дітей Холодова і Шаховської своїми хрещениками. На фотографіях, які Марченко опублікувала на своїй сторінці в Instagram, можна побачити Холодова разом із Медведчуком.</p>
      <p>В австрійському реєстрі нерухомості дружина Холодова вказана власницею маєтку у Відні площею 360 квадратних метрів та земельної ділянки площею 20 соток. Вони були придбані в 2013 році за 6 мільйонів євро.</p>
      <p>Будинок знаходиться на вулиці Лайнцер у фешенебельному районі Гитцинг. За п'ять хвилин пішки від нерухомості дружини Холодова розташовується будинок, в якому протягом останніх п'яти років мешкає олігарх Дмитро Фірташ, слідство стосовно якого веде ФБР і домагається його екстрадиції до США.</p>
      <footer>За матеріалами: <a href="https://dt.ua/go/aHR0cDovL3VrcmFuZXdzLmNvbS9uZXdzLzQ4MzI0NS1zdWQtcG8tbmFzeXJvdnUtb2J5YXZ5bC1wZXJlcnl2LWRvLXphdnRyYQ==">Схеми</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>