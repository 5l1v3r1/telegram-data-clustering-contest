<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460632/%e0%a6%b0%e0%a6%be%e0%a6%9c%e0%a6%b6%e0%a6%be%e0%a6%b9%e0%a7%80%e0%a6%a4%e0%a7%87-%e0%a6%b0%e0%a7%87%e0%a6%b2%e0%a7%87%e0%a6%b0-%e0%a6%9f%e0%a7%87%e0%a6%a8%e0%a7%8d%e0%a6%a1%e0%a6%be%e0%a6%b0-%e0%a6%a8%e0%a6%bf%e0%a7%9f%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="রাজশাহীতে রেলের টেন্ডার নিয়ে সংঘর্ষ, যুবলীগ কর্মী নিহত"/>
    <meta property="og:description" content="স্টাফ রিপোর্টার, রাজশাহী ॥ রেলের টেন্ডার নিয়ন্ত্রণকে কেন্দ্র করে রাজশাহীতে সংঘর্ষে যুবলীগের এক কর্মী নিহত ও অপর চারজন জখম হয়েছে। নিহতের নাম সানোয়ার হোসেন রাসেল (৩০)। তিনি বোয়ালিয়া থানা আওয়ামী লীগের (পূর্ব) সাংগঠনিক সম্পাদক আনোয়ার হোসেন রাজার ছোটভাই। এছাড়া রাসেল মহানগর যুবলীগের সদস্য ছিলেন বলে ..."/>
  </head>
  <body>
    <article>
      <h1>রাজশাহীতে রেলের টেন্ডার নিয়ে সংঘর্ষ, যুবলীগ কর্মী নিহত</h1>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>স্টাফ রিপোর্টার, রাজশাহী ॥ রেলের টেন্ডার নিয়ন্ত্রণকে কেন্দ্র করে রাজশাহীতে সংঘর্ষে যুবলীগের এক কর্মী নিহত ও অপর চারজন জখম হয়েছে। নিহতের নাম সানোয়ার হোসেন রাসেল (৩০)। তিনি বোয়ালিয়া থানা আওয়ামী লীগের (পূর্ব) সাংগঠনিক সম্পাদক আনোয়ার হোসেন রাজার ছোটভাই। এছাড়া রাসেল মহানগর যুবলীগের সদস্য ছিলেন বলে জানা গেছে। বুধবার দুপুর দুইটার দিকে এ ঘটনা ঘটে। সংঘর্ষে দুই পক্ষের ৫ জন আহত হয়। এদের রাজশাহী মেডিক্যাল কলেজ হাসপাতালে নেয়া হলে চিকিৎসাধীন অবস্থায় সন্ধ্যা ৬টার দিকে রাসেলের মৃত্যু হয়। তাকে ছুরিকাঘাত করা হয়েছিল। এ নিয়ে দুই পক্ষের মধ্যে উত্তেজনা বিরাজ করছে।</p>
      <p>স্থানীয় সূত্র জানায়, রাজশাহী রেল ভবনে টেন্ডার নিয়ন্ত্রণকে কেন্দ্র করে বুধবার দুপুর দুইটার দিকে স্থানীয় আওয়ামী লীগের রাজা গ্রুপ ও সুজন গ্রুপের মধ্যে সংঘর্ষ বাঁধে। এতে দুই গ্রুপের ৫ কর্মী আহত হন।</p>
      <p>এ ঘটনায় বোয়ালিয়া থানা আওয়ামী লীগের (পূর্ব) সাংগঠনিক সম্পাদক আনোয়ার হোসেন রাজা এবং তার ভাই রাসেল গুরুতর আহত হন। তাদের ছুরিকাঘাত করা হয়। পরে তাদের রামেক হাসপাতালে ভর্তি করা হয়।</p>
      <p>অন্যদিকে, এ ঘটনায় আওয়ামী লীগ কর্মী সুজন গ্রুপের অন্তত ২ জন আহত হয়। তাদের প্রাথমিক চিকিৎসা দেয়া হয়। সুজন রাজশাহী সিটি কর্পোরেশনের সাবেক প্যানেল মেয়র নিজামুল আজিম নিজাম গ্রুপের কর্মী।</p>
      <p>স্থানীয়রা জানান, রেল ভবনে টেন্ডার নিয়ন্ত্রণ নিয়ে আওয়ামী লীগ নেতা রাজা ও মহানগর সৈনিক লীগের সাধারণ সম্পাদক সুজন আলীর মধ্যে বিরোধ চলে আসছিল। বুধবার দুপুরে রেলভবনের সামনে তাদের কথা কাটাকাটি হয়। এরই একপর্যায়ে দুই গ্রুপের মধ্যে সংঘর্ষ শুরু হয়।</p>
      <p>নগরীর চন্দ্রিমা থানার ওসি শেখ মোঃ গোলাম মোস্তফা বলেন, সংঘর্ষের পর স্থানীয়রা আহতদের উদ্ধার করে রামেক হাসপাতালে পাঠিয়েছেন। আর পুলিশ ঘটনাস্থল থেকে একটি রক্তমাখা ছুরি উদ্ধার করেছে। পরে একজন নিহত হয়েছেন এ ঘটনায় আইনগত ব্যবস্থা গ্রহণ করা হবে বলেও জানান তিনি।</p>
    </article>
  </body>
</html>