<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698334/%DA%86%D8%B1%D8%A7-%D8%A7%DA%A9%D8%B1%D8%A7%D9%86-%D8%AF%D9%88%D8%A8%D8%A7%D8%B1%DB%80-%D8%AE%D8%A7%D9%86%DB%80-%D9%BE%D8%AF%D8%B1%DB%8C-%D8%AE%D8%A8%D8%B1-%D8%AE%D9%88%D8%A8%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="چرا اکران دوبارۀ «خانۀ پدری» خبر خوبی است؟"/>
    <meta property="og:description" content="توقیف «فیلم پدری» کارگردانان و سناریست‌ها را از سوژه‌های تأمل برانگیز به سوی فیلم‌های سطحی سوق می‌داد و جالب این که کسانی هم از توقیف حمایت می‌کنند و هم از لودگی در سینما می‌نالند"/>
  </head>
  <body>
    <article>
      <h1>چرا اکران دوبارۀ «خانۀ پدری» خبر خوبی است؟</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>توقیف «فیلم پدری» کارگردانان و سناریست‌ها را از سوژه‌های تأمل برانگیز به سوی فیلم‌های سطحی سوق می‌داد و جالب این که کسانی هم از توقیف حمایت می‌کنند و هم از لودگی در سینما می‌نالند</b>
      </p>
      <p>عصر ایران؛ مهرداد خدیر- فیلم «خانۀ پدری» که بعد از رفع توقیف تنها 48 ساعت روی پردۀ سینماها دوام آورده بود و دوباره به محاق رفت، رفع توقیف شده و به پردۀ سینماها بازگشته است.</p>
      <p>روز گذشته معاون ارزش‌یابی و نظارت سازمان سینمایی از دریافت نامۀ دادستانی دایر بر امکان اکران، خبر داد و پس از آن کانون کارگردانان سینمای ایران ضمن استقبال از این رخداد، اظهار امیدواری کرد «به زودی شاهد نمایش تک تک فیلم هایی باشیم که هر کدام " بنا به مصلحتی پوچ" توقیف شده اند.»</p>
      <p>اکران دوبارۀ «خانۀ پدری» خبر خوبی است؛ خیلی خوب اما چرا چنین است؟</p>
      <figure>
        <img src="https://cdn.asriran.com/files/fa/news/1398/8/23/1037098_832.jpg"/>
      </figure>
      <p> </p>
      <p><b>1</b>. وقتی فیلمی پس از طی مراحل قانونی آمادۀ نمایش می شود، اصل بر نمایش است نه توقیف.</p>
      <p>روزی خبرنگاری از عباس عبدی پرسید: راست است که شما هفته‌ای یک روز از زندان به مرخصی می‌آیید؟</p>
      <p>این روزنامه‌نگار پاسخ داد: راست این است که هفته‌ای 6 روز در زندان‌ام. پاسخ هوش‌مندانه‌ای بود. چون اصل، بر آزادی است نه زندان. از توقیف باید شگفت‌زده شد نه از رفع توقیف.</p>
      <p><b>2</b>. کارگردان «خانۀ پدری» از خوش‌ذوق ترین و تواناترین کارگردانان سینمای ایران است. توقیف فیلم، کیانوش عیاری را آزرده خاطر کرده بود و این بیم بود که مانند بهرام بیضایی کوچ کند هر چند درگیر سریال تلویزیونی است ولی هنرمندان مانند سیاست مداران پوست کلفت نیستند که هر وضعی را تحمل کنند.</p>
      <p><b>3</b>. سینما جدای جنبه های هنری بخشی از صنعت سرگرمی است و توقیف یک فیلم مثل جلوگیری از توزیع یک محصول صنعتی است و منطق اقتصادی سرمایه گذاری را زیر سؤال می برد.</p>
      <p><b>4</b>. رفع توقیف مجدد از تعامل یک نهاد اجرایی (سازمان سینمایی وزارت ارشاد) و دستگاه قضایی حکایت می‌کند. در دورۀ قبل این امید نبود و تصور می شد امکان گفت و گو با این دستگاه وجود ندارد.</p>
      <p><b>5.</b> پیش‌تر در واکنش به سخنان آقای سالک رییس کمیسیون فرهنگی مجلس نوشته بودم قانون باید حاکم باشد نه سلیقۀ اشخاص. رفع توقیف از چربش قانون بر سلیقه حکایت می‌کند.</p>
      <p><b>6.</b> در سکانس پایانی فیلم «قصه‌ها» به کارگردانی «‌رخشان بنی‌ اعتماد» بازیگر فیلم می‌گوید: «هیچ فیلمی در کمد نمی‌ماند». هیچ کتابی هم در کشو نمی‌ماند و یک روز اکران و منتشر می‌شوند. خانۀ پدری، مصداقی از این ماجراست.</p>
      <p><b>7</b>. هر فیلمی به جز کارگردان و بازیگر، تهیه کننده و سرمایه‌گذار دارد و وقتی جلوی نمایش یک فیلم را می‌گیرند سرمایه برنمی‌گردد و شخص متضرر می‌شود و چه بسا در کار دیگری سرمایه گذاری نکند.</p>
      <p><b>8</b>. توقیف «فیلم پدری» کارگردانان و سناریست‌ها را از سوژه‌های تأمل‌برانگیز به سوی فیلم‌های سطحی سوق می‌داد و جالب این که کسانی هم از توقیف حمایت می‌کنند و هم از لودگی در سینما می‌نالند. هم صدای شجریان را ممنوع می‌کنند و هم از میلیون ها کامنت برای تتلو شگفت زده می‌شوند. رفع توقیف، فیلم‌نامه‌نویس را دل‌گرم می‌کند.<br/><br/><b>9</b>. چنان که گفته شد کیانوش عیاری در حال ساخت یک مجموعۀ تلویزیونی است. رفع توقیف، ذهن او را برای کار دیگر هم شاداب‌تر می‌کند: کِی شعر تَر انگیزد، خاطر که حزین باشد؟</p>
      <p><b>10</b>. با فضایی که در دورۀ قبل ایجاد شده بود این تصور شکل گرفته بود که وقتی دستگاه قضایی در یک سطح، حکمی صادر می‌کند جدای مکانیسم‌های مرسوم امکان مراجعه و استمداد از عالی‌ترین مقام نیست. رفع توقیف فیلم از این نظر هم خبر خوبی است چون گویا در سطوح بالاتر این تصمیم اتخاذ شده است.</p>
      <p><b>11</b>. یک فیلم، فقط یک فیلم است. همه در حال بازی‌اند. ما لُعبتکانیم و فلک، لُعبت‌باز. نباید بیش از حد یک فیلم را جدی گرفت. کار به جایی رسیده که برخی تصور می‌کنند فیلم مستند می‌بینند و می‌گویند با واقعیت نمی‌خواند. حال آن که اثر هنری زادۀ ذهن و قوۀ خیال هنرمند است. رفع توقیف می‌تواند به این درک دامن بزند.</p>
      <p><b>12</b>. با توقیف مجدد فیلم این انگاره شکل گرفت که دولت، کاره‌ای نیست و حتی برخی پیشنهاد دادند مجوزها از جاهای دیگر اخذ شود. رفع توقیف نشان داد دولت کاره‌ای هست یا می‌خواهد باشد یا باید باشد.</p>
      <p><b>13.</b> رفع توقیف، فرصتی است تا آماری گرفته شود و ببینیم چند نفر به خاطر فیلمی که به صورت قانونی تولید شده و اجازۀ پخش گرفته دچار انحراف اخلاقی، سوء برداشت تاریخی یا انگ‌های دیگر شده‌اند. درک سینمایی مردم با تماشای مستمر شبکه‌های مختلف تلویزیونی و شبکه‌های اجتماعی بالا رفته و یک فیلم – هر فیلمی باشد – به تنهایی نمی‌تواند بنیان‌های فکری را که در طول سالیان و تحت عوامل مختلف، شکل گرفته از ریشه برکند. آن هم فیلمی داستانی.</p>
      <p><b>14</b>. سرانجام این که رفع توقیف، خبر خوبی است چون توقیف، خبر بدی است!</p>
    </article>
  </body>
</html>