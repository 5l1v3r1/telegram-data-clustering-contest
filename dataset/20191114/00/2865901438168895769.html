<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/srbija-ocene-selektor-nesto-mora-da-uradi-sa-kucom-na-promaji-mitrovic-standardno-najbolji/342491"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="SRBIJA - OCENE: Selektor nešto mora da uradi sa kućom na promaji, Mitrović standardno najbolji"/>
    <meta property="og:description" content="Kolarov nas baš i nije ubedio da je dugoročno rešenje za štopera"/>
  </head>
  <body>
    <article>
      <h1>SRBIJA - OCENE: Selektor nešto mora da uradi sa kućom na promaji, Mitrović standardno najbolji</h1>
      <h2>Kolarov nas baš i nije ubedio da je dugoročno rešenje za štopera</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p><b>MARKO DMITROVIĆ 5,5</b> - Da je gusta magla pala nad "Marakanom" u prvom poluvremenu <b>Marku Dmitroviću</b> bi bilo svejedno, mada je dobar šut <b>Olivejea Tila</b> išak u stativu. Nemoćan kod golova <b>Žersona Rodrigesa </b>i <b>Dejva Turpela</b>. Ispao u 67. minutu kad je preambiciozno krenuo na <b>Rodrigesa</b>. Relativno dobar u primopredaji lopte kad su mu je pod pritiskom saigrači vraćali.</p>
      <p><b>NIKOLA MILENKOVIĆ 6</b> - Prvi put u reprezentaciji je igrao desnog beka, mada se na to već navikao u Fjorentini. I videlo se da zna šta mu je zadatak, defanzivno je svoje uglavnom obavljao, ali je sa njegove strane stigao centaršut za prvi gol Luksemburga. Imao je i napred imao par ubacivanja, jedan solidan centaršut, međutim... Možda smo kozvervativci, ali nekako nam je <b>Nikola Milenković</b> ipak više za štopera. Nije to bekovska brzina, nije to ni ta građa.</p>
      <p><b>NIKOLA MAKSIMOVIĆ 6</b> - Solidan na početku, mada objektivno nije imao previše posla s tim da je bilo perioda kad su nas <b>Luksemburžani</b> pritiskali. Zakrpio je i <b>Marka Dmitrovića</b> kad se zaleteo i promašio <b>Žersona Rodrigesa</b>. Miran na lopti, avaj, kad je popustila veza i kad se otvorio prostor za goste nije bio toliko ubedljiv... Kasnio je za drugi gol u našoj mreži.</p>
      <p><b>ALEKSANDAR KOLAROV 5,5</b> - Nismo ga prvi put gledali kao štopera i ni sada se nije promenio utisak da nas nije ubedio da je ta opcija idealno rešenje. Posebno s obzirom na to da zbog godina <b>Aleksandra Kolarova</b> svakako ne može biti durogoročan izlaz iz štoperske krize u Srba. Istina, nije da imamo centralnih bekova u izobilju, ali možda je vreme da počnemo da uigravamo neki tandem? Dao je <b>Želsonu Rodrigsesu</b> previše prostora da primi loptu, namesti se i pogodi za 1:2.</p>
      <p><b>FILIP MLADENOVIĆ 5,5 </b>- Nije <b>Filip Mladenović</b> slučajno tu, deficitarni smo i na levom beku, ali ako kroz koju godinu baš on zameni <b>Aleksandra Koarova</b> uz aut liniju biće to ipak kvalitativan korak unazad. Nije bio u kadru kod drugog gola Luksemburga. Napred ga je i bilo, ali nijedan upotrebljiv centaršut.</p>
      <p><b>LUKA MILIVOJEVIĆ 6</b> - Odlično je ušao u meč, iako zbog ultraofanzivne postavke <b>Ljubiše Tumbakovića</b> vezisti Kristal Palasa i <b>Nemanji Maksimoviću</b> greška nije bila dozvoljena. U uvodnih pola sata sve je <b>Luka Milivojević</b> odrađivao besprekorno, potom se okliznuo i bespotrebno ušao u nervozu. U nastavku smo izgubili tu sigurnost. Nije samo zbog zadnjih veznih, ali utisak je da ovoj Srbiji može da gol da svako ko poželi.</p>
      <figure>
        <img src="https://mozzartsport.com/upload/CKEditor/01.05.2019/srbija-luksemburg-34317.jpg"/>
      </figure>
      <p><b>NEMANJA MAKSIMOVIĆ 6</b> - On je takav tip igrača, skoro pa neprimetan je i u Hetafeu, ali iako je već dugo standardan u reprezentaciji, iako je prošao i mlađe selekcije u onim zlatnim godinama, kao da ne znamo kako da ga koristimo. Svuda ga ima, a opet nekako nedefinisan.</p>
      <p><b>SERGEJ MILINKOVIĆ SAVIĆ do 62. minuta 6</b> - <b>Sergejevom</b> dijagonalom ka <b>Dušanu Tadiću</b> krenula je akcija za gol za 1:0. Ima taj neki urođeni mir u glavi, ne paniči ni kad je pod pritiskom, videlo se to kad je na ivici kaznenog prebacio dvojicu protivničkih igrača i dodao do <b>Luke Milivojevića</b>. Međutim, ima i duge intervale kad je apsolutno pasivan. Teško da ćemo sa ovakvom odbranom protiv nekog jačeg rivala moći sebi da dozvolimo luksuz da igramo i sa <b>Sergejom</b> i sa <b>Tadićem</b> i sa <b>Ademom Ljajićem</b>. Preveliki je to rizik.</p>
      <figure>
        <img src="https://mozzartsport.com/upload/CKEditor/01.05.2019/SERBIA-LUXEMBOURG_28.jpg"/>
      </figure>
      <p><b>DUŠAN TADIĆ do 90. minuta 6,5</b> - Gledali smo ga i u mnogo boljim izdanjima, možda je i osetio da je previše kvalitetan za reprezentativce Luksemburga, pa je na trenutke umeo i da prekombinuje. Ali, namestio je prvi gol <b>Aleksandra Mitrovića</b>, genijalnim lobom pospremio i šansu za <b>Adema Ljajića</b>... Na početku mu je bilo malo lakše jer je uz sebe imao i <b>Ljajića</b> i <b>Sergeja Milinković Savića</b>, pa gosti nisu mogli svu pažnju da usmere na našeg najboljeg igrača. U drugom poluvremenu je i on pao, kao i cela ekipa.</p>
      <p><b>ADEM LJAJIĆ do 79. minuta 6 </b>- Umeo je u nekim ranijim fazama karijere da bude previše ljubomoran na loptu, ali večeras je igrao jednostavno, efektno, bar na početku. Imao je u 34. minutu i onaj projektil sa 20 i kusur metara, još jednu šansu pre toga, često se vraćao po loptu kad se niko od naših igrača nije uvlačio između protivničkih linija. Ali kad je trebalo na nju stati - nije bilo nikog da ubije utakmicu, pa ni <b>Ljajića</b>.</p>
      <p><b>ALEKSANDAR MITROVIĆ 7,5 </b>- Mogao je još večeras da izjednači rekord <b>Stjepana Bobeka</b>. Samo u prvih 18 minuta pet puta je šutirao u okvir gola. Iskoristio je šansu iz 11. minuta, potom za njega ne baš tako karakterističnim udarcem sa 20 metara duplirao prednost. Jeste promašio dosta šansi, ali <b>Aleksandar Mitrović</b> je bar uvek u njoj. Pretekao i <b>Rajka Mitića</b> sa 33 gola u dresu državnog tima. Uz <b>Dušana Tadića</b> već standardno naš najbolji igrač. Kraj priče.</p>
      <p>
        <b>IZMENE</b>
      </p>
      <p><b>NEMANJA RADONJIĆ do 62. minuta 7 </b>- Levicom je savršeno gađao u 70. minutu i doneo nam tri boda j zbog toga visoka sedmica. Mogao je kasnije i do drugog gola, imao je jedan na jedan situaciju sa <b>Antonijem Morisom</b>, ali je tada doneo lošu odluku da pokuša da asistira<b> Mitroviću</b>. Trebalo je sam da proba, možda je i mala minutaža u Marselju uticala da ne pokuša.</p>
      <figure>
        <img src="https://mozzartsport.com/upload/CKEditor/01.05.2019/SERBIA-LUXEMBOURG_31.jpg"/>
      </figure>
      <p><b>FILIP ĐURIČIĆ od 79. minuta</b> - Nije se mnogo video otkako je ušao u igru, ali tad se već igra Srbije raspala. Centimetri mu nedostajali da u nadoknadi uđe u zicer šansu. Premalo ipak vremena za konkretan utisak.</p>
      <p><b>SAŠA LUKIĆ od 90. minuta</b> - Premalo vremena za konkretan utisak.</p>
      <p>
        <b>SELEKTOR</b>
      </p>
      <p><b>LJUBIŠA TUMBAKOVIĆ 5,5 </b>- Otkako je debitovao protiv Portugalije mnogo je probao <b>Ljubiša Tumbaković</b>, a iskreno ne vidimo šta je dobio osim što je možda razbio neke zablude. Večeras je pogodio sa procenom da treba da odmah napadne ipak slabijeg rivala i stekne prednost, ali je neshvatljivo kako mu je ekipa pogubila konce u drugom poluvremenu. Ni on, kao ni mnogi njegovi prethodnici, još nije pronašao odgovor na pitanje od milion: šta učini da odbrana Srbije ne izgeda kao kuća na promaji?</p>
      <figure>
        <img src="https://mozzartsport.com/upload/CKEditor/01.05.2019/77307350_1518719244933102_6667189913831604224_o.jpg"/>
      </figure>
      <p>
        <b>POGLEDAJTE NOVU EPIZODU SERIJE EKIPIZZA</b>
      </p>
      <figure>
        <iframe src="https://www.youtube.com/embed/jddqs1QDb54" width="425" height="349" data-service="Youtube" scrolling="no"/>
      </figure>
      <p>(Foto Star Sport)</p>
    </article>
  </body>
</html>