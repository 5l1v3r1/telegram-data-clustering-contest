<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773781,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="שיפורים בנתיב הקארפול: תוספת נסיעה בשוליים ותגבור מערך האוטובוסים והחניות"/>
    <meta property="og:description" content="כפי שפורסם בכלכליסט משרד התחבורה יהפוך את השוליים הימניים של הכביש בין נתניה לתל אביב לנתיב תחבורה ציבורית עצמאי, בו יוכלו לנוע רק אוטובוסים ומוניות. כמו כן, משעה 22:00 הנסיעה בנתיב הקארפול תותר לכל כלי הרכב"/>
  </head>
  <body>
    <article>
      <h1>שיפורים בנתיב הקארפול: תוספת נסיעה בשוליים ותגבור מערך האוטובוסים והחניות</h1>
      <h2>כפי שפורסם בכלכליסט משרד התחבורה יהפוך את השוליים הימניים של הכביש בין נתניה לתל אביב לנתיב תחבורה ציבורית עצמאי, בו יוכלו לנוע רק אוטובוסים ומוניות. כמו כן, משעה 22:00 הנסיעה בנתיב הקארפול תותר לכל כלי הרכב</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">ליאור גוטמן</a></address>
      <p>משרד התחבורה הודיע הערב (ה') על שיפורים בנתיב הקארפול שנפתח החודש בין נתניה לתל אביב. הנתיב מאפשר נסיעה לשלושה נוסעים ומעלה, מהלך שגרר מחאה חריפה מצד נהגים שנתקעו בפקקי תנועה חריפים בנתיבים האחרים. כפי <a href="https://www.calcalist.co.il/articles/0,7340,L-3772712,00.html">שפורסם בכלכליסט</a> משרד התחבורה יהפוך את השוליים הימניים של הכביש לנתיב תחבורה ציבורית עצמאי, בו יוכלו לנוע רק אוטובוסים ומוניות. ההסדר יפעל רק בשעות הבוקר ומהחודש הבא. עוד נקבע כי מיום ראשון הקרוב (17 בנובמבר), הסדרי הנסיעה בנתיב יהיו רק בין השעות 06:00 בבוקר ל-22:00 בלילה. בשאר השעות, הנסיעה בנתיב זה תותר לכל כלי הרכב, ללא הגבלה במספר הנוסעים. זאת, לאחר ניתוח מקצועי ובחינת כלל האפשרויות לניצול מיטבי ונכון של הנתיבים בכביש, תוך מתן העדפה לתחבורה ציבורית ושיתופית.</p>
      <figure>
        <img src="https://images1.calcalist.co.il/PicServer3/2019/10/04/939236/950924910712368640360no.jpg"/>
        <figcaption>נתיב הקארפול. ייפתח לכולם משעה 22:00 <br/>צילום: שאול גולן</figcaption>
      </figure>
      <p>בצד התשתיות מבטיחים שהלילה תחל חברת נתיבי ישראל בביצוע התאמות ושיפורים גיאומטריים, במקטע שבין גשר אודים (אזור פולג) למחלף וינגייט, במטרה להקל על ההשתלבות בנתיב פלוס ובנתיבים הרגילים.</p>
      <p>מנכ"לית משרד התחבורה, קרן טרנר-אייל, ציינה כי משרד התחבורה ממשיך לבחון הסדרים נוספים לשיפור ההשתלבות של כלי הרכב בכביש החוף ושיפור התחבורה הציבורית במרחב כולו. לדבריה, עד לסוף השנה יפתח חניון "חנה וסע" גם בנתניה והמשרד ממשיך בשדרוג קווי התחבורה הציבורית למטרופולין תל אביב וממנו.</p>
      <p>במקביל, הרשות הארצית לתחבורה ציבורית במשרד התחבורה תתגבר את שירות האוטובוסים מאזור השרון לתל אביב ובחזרה. מיום ראשון הקרוב, יחל לפעול קו חדש (קו 704) ממתחם הוילג' בחדרה (ליד מחלף אולגה) להרצליה ולתל אביב. הקו יפעל מהשעה 06:00 בבוקר ועד השעה 19:00 בערב, ובכיוון ההפוך מהשעה 07:00 בבוקר ועד לשעה 20:00 בערב.</p>
      <p>במשרד מבטיחים שבשעות השיא הקו יפעל בתדירות של 15 דקות, ויעצור בתחנות - הדסה נעורים, חבצלת, הסירה, סינמה סיטי גלילות, סמינר הקיבוצים, ארלוזורוב ועזריאלי. נוסעי הקו יוכלו לעשות שימוש בחניון "מול החוף וילג'", שם מוצבים כאלף.מקומות חניה.</p>
      <p>מיום ראשון הבא (24 בנובמבר) יחל לפעול קו חדש נוסף (קו 635) מבת חפר וכפר יונה להרצליה ולתל אביב. הקו יפעל מהשעה 06:00 בבוקר ועד השעה 18:15 בערב, ובכיוון ההפוך מהשעה 09:30 בבוקר ועד השעה 20:00 בערב. בשעות השיא יפעל הקו בכל 20 דקות. הקו יעצור בין היתר בתחנות לאורך כביש 57, מחלף הסירה, סינמה סיטי גלילות, עזריאלי וארלוזורוב. בצד זה, ביום ראשון הקרוב ייפתח חניון חדש, מערבית לתחנת הרכבת בחדרה. החניון יכלול כ-400 מקומות חניה, ויופעלו בו שאטלים תדירים חינם לתחנת הרכבת הממוקמת בצד המזרחי ובחזרה. השאטלים יפעלו מ-05:30 בבוקר ועד חצות. בעוד פחות משנה, תושלם הקמת גשר הולכי רגל שיחבר בין החניון לתחנת הרכבת. שר התחבורה בצלאל סמוטריץ' ציין שהנתונים מלמדים על שיפור והתייצבות הדרגתית של הנסיעה בנתיב פלוס. "אני בטוח שעם יישום השיפורים החדשים, נוכל לצפות בהמשך המגמה החיובית של נתיב פלוס. מאז פתיחת נתיב פלוס נשברו שיאים במספר הנסיעות השיתופיות באמצעות האפליקציות הייעודיות השונות, והיד עוד נטויה. שינוי אמיתי יגיע רק כשנשנה את הרגלי הנסיעה שלנו. אני מבטיח לעשות כל מאמץ לסייע לכם ולהעמיד בפניכם את מירב האפשרויות לעשות זאת", סיכם.</p>
    </article>
  </body>
</html>