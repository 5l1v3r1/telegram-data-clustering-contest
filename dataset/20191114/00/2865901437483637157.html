<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/dramaticna-ispovest-kristijana-cigea-kako-sam-izbegao-smrt-u-totenhemu/342461"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Dramatična ispovest Kristijana Cigea: Kako sam izbegao smrt u Totenhemu"/>
    <meta property="og:description" content="A prisetio se i svojih alkoholičarskih dana u Engleskoj"/>
  </head>
  <body>
    <article>
      <h1>Dramatična ispovest Kristijana Cigea: Kako sam izbegao smrt u Totenhemu</h1>
      <h2>A prisetio se i svojih alkoholičarskih dana u Engleskoj</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Nekadašnji defanzivac Totenhema <b>Kristijan Cige</b> (47) dao je zanimljiv intervju <i>Delji Mejlu</i> u kojem je evocirao uspomene na dane igranja na Ostrvu. Bivši as Bajerna trenutno predvodi jednog austrijskog trećeligaša za koji nastupa i njegov sin <b>Alesandro</b> (21) takođe kao defanzivac, a kaže i da je angažman u lokalnom klubu pod nazivom Pincgau Salfelden prava stvar.<br/><b>"Bila je to najbolja moguća odluka koju sam mogao da donesem. Za obojicu. Živimo u planinama i treniramo u ambicioznom klubu"</b>, dočarao je svoj novi život bivši levi bek reprezentacije Nemačke. <b>"Kada sam stigao ovde imali su ogroman frižider u svlačionici, pun piva. Dao sam im jedan dan da ga svo popiju. Posle toga samo vodu"</b>, opisuje trenerske početke <b>Kristijan</b> <b>Cige</b>.</p>
      <p>Pre dolaska u Austriju živeli su na Majorki.<br/><b>"Tamo je bio pravi raj. Svakog dana smo upražnjavali samo plivanje, piće i spavanje. I tako iznova svakog jutra. Oduvek sam želeo da živim u planinama, a onda se moj sin prijavio da trenira košarku ovde, pa sam se i ja ponudio da vodim lokalni fudbalski klub. Saopštili su mi planove i prihvatio sam odmah."</b></p>
      <p><b>Cige</b> je u razgovoru za Engleze evocirao i uspomene na detinjstvo i odrastanje u Berlinu uz čuveni zid.<br/><b>"Moja kuća je bila u maloj berlinskoj ulici na koju se naslanjao taj famozni zid. Svakog dana sam igrao fudbal uz taj zid. Ako lopta ode preko tog zida, gotovo je, možete da se pozdravite s njom. Zato je bilo važno voditi računa da prilagodite šut jer niko nije imao para da kupuje stalno nove lopte."</b></p>
      <p>Pored dobrih igara, karijeru mu je obeležila i često prekomerna konzumacija alkohola po kojoj je bio čuven, posebno na Ostrvu.<br/><b>"Kada sam stigao u Bajern, potom i u Milan bilo je sve u redu. Nisam mnogo pio. Međutim, kada sam prešao u Midlzbro nešto se u meni promenilo. Kraj u kojem sam živeo bio je prepun pabova, a engleska kultura ispijanja alkohola meni je do tog trenutka bila potpuna nepoznanica. Obično bismo posle treninga odlazili u barove gde smo ostajali do duboko u noć. Sve se brzo odvijalo, a jednom sam imao toliko loše iskustvo da sam odlučio da prekinem s pićem."</b></p>
      <p>Na insistiranje engleskih novinara otkrio je detalje.<br/><b>"Proveo sam celu noć u pabu, a onda sam celo jutro proveo na relaciji krevet-kupatilo. Pojma nemam kako sam uopšte došao kući tog jutra. Sledećeg dana trener je uzeo taksi, a vozač mu je ispričao da je juče video najpijanijeg čoveka u životu. Nemca. Naravno, trener je odmah znao da sam to ja, i od tog dana sam poveo računa o piću."</b></p>
      <p>Ipak, malo ljudi danas zna da je <b>Kristijan Cige</b> umalo umro dok je nosio dres Totenhema.<br/><b>"Bilo je to na Boksing dej 2002. godine. Moja noga je faktički bila mrtva. Butina mi je bila naduvena, ali nisam hteo u bolnicu. Ne na Božić, ali srećom moja supruga je insistirala tada i otišli smo... I hvala bogu, lekari su me spasili sigurne smrti. Rekli su mi da je cirkulacija loša što su zaključili po povišenom pritisku. Operisali su me, a noga se pretvorila u veliki balon. I dan danas imam tu veliku rupu koja me ometa u hodu, a da sam sačekao još 30 minuta morali bi da mi je amputiraju. Ne šalim se, da nisam otišao u bolnicu verovatno bih bio mrtav sada"</b>, zaključio je <b>Krisitijan</b> <b>Cige</b>.</p>
      <figure>
        <img src="https://mozzartsport.com/upload/CKEditor/14.11.2019./4.%20Ivanka%201080x1080px.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>