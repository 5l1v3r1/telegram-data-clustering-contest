<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773749,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="נייס: פעילות הענן צמחה ב-27% ברבעון ל-152 מיליון דולר"/>
    <meta property="og:description" content="חברת התוכנה הישראלית הציגה ברבעון השלישי של 2019 עלייה של 8.4% בהכנסות שהסתכמו ב-385.2 מיליון דולר; נייס העלתה את תחזית הרווח לשנה כולה; המנכ&quot;ל ברק עילם: &quot;ההכנסות מפעילות הענן הן 40% מסך הכנסות החברה, משקפות הצלחה גדולה&quot;"/>
  </head>
  <body>
    <article>
      <h1>נייס: פעילות הענן צמחה ב-27% ברבעון ל-152 מיליון דולר</h1>
      <h2>חברת התוכנה הישראלית הציגה ברבעון השלישי של 2019 עלייה של 8.4% בהכנסות שהסתכמו ב-385.2 מיליון דולר; נייס העלתה את תחזית הרווח לשנה כולה; המנכ"ל ברק עילם: "ההכנסות מפעילות הענן הן 40% מסך הכנסות החברה, משקפות הצלחה גדולה"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">צלי גרינברג</a></address>
      <p>חברת התוכנה הישראלית <a href="https://www.calcalist.co.il/stocks/home/0,7340,L-3959-273011,00.html?quote=%D7%A0%D7%99%D7%99%D7%A1">נייס</a> פירסמה היום (ה') את התוצאות הכספיות לרבעון השלישי של 2019, והציגה עלייה בהכנסות וברווח.</p>
      <p>ההכנסות טיפסו ב-8.4% ביחס לרבעון השלישי של 2018 והסתכמו ב-385.2 מיליון דולר, בדומה לצפי האנליסטים.</p>
      <p>עיקר העלייה בהכנסות הגיע מפעילות הענן, המגזר היחיד שרשם עלייה, עם צמיחה של 27% ל-152 מיליון דולר. המכירות משירותים שמרו על יציבות והסתכמו ב-178.6 מיליון דולר לעומת 179.1 מיליון דולר ברבעון המקביל, מכירות החברה ממוצרים נחלשו ב-5% ל-56.9 מיליון דולר ברבעון שהסתיים בספטמבר.</p>
      <figure>
        <img src="https://images1.calcalist.co.il/PicServer2/20122005/536551/11_l.jpg"/>
        <figcaption>בניין נייס ברעננה</figcaption>
      </figure>
      <p>הרווח התפעולי המתואם (NON GAAP) עלה ל-106 מיליון דולר ברבעון השלישי של השנה בהשוואה ל-97 מיליון דולר רווח תפעולי מתואם ברבעון המקביל אשתקד.</p>
      <p>הרווח הנקי המתואם (NON GAAP) עלה ל-84.3 מיליון דולר או 1.3 דולר למניה, בהשוואה ל-79.2 מיליון דולר או 1.2 דולר למניה ברבעון המקביל לו אשתקד. אנליסטים בשוק צפו לחברה רווח נקי מתואם של 1.28 דולר למניה.</p>
      <p>החברה חוזה שההכנסות המתואמות (Non-GAAP) שלה לשנת 2019 כולה יסתכמו בטווח שבין 1.563 ל-1.583 מיליארד דולר, זאת לעומת הכנסות של 1.453 מיליארד דולר ב-2018.</p>
      <p>נייס העלתה את תחזית הרווח המתואם לטווח שבין 5.15 ל-5.35 דולר למניה (בדילול מלא) לשנת 2019 כולה, זאת לעומת רווח מתואם של 4.75 דולר למניה בשנת 2018. </p>
      <figure>
        <img src="https://images1.calcalist.co.il/PicServer2/20122005/518597/35_L.jpg"/>
        <figcaption>ברק עילם, מנכ"ל נייס <br/>צילום: עמית שעל</figcaption>
      </figure>
      <p>מנכ"ל נייס ברק עילם מסר כי "ההכנסות מפעילות הענן הן קרוב ל-40% מסך הכנסות החברה, ומשקפות את ההצלחה הגדולה של עסקי הענן שלנו. הצמיחה ברבעון החולף נבעה מביקוש גבוה לפלטפורמת CXone. מספר העסקאות ממשיך לגדול בזמן שאנו כובשים נתח שוק ואזורים גיאוגרפיים נוספים.</p>
      <p>"במקביל, גודל העסקאות צומח במהירות ומשקף את האימוץ המהיר של CXone על ידי ארגונים גדולים ואת הגידול במספר הפתרונות המשולבים בכל רכישה כגון פתרונות WFO ואנליטיקס. פלטפורמת CXone ממצבת אותנו כמובילי שוק ומעניקה בידול תחרותי המאפשר לנו לנצל את הפוטנציאל הקיים בשוק אשר עובר לענן בקצב מואץ".</p>
      <p>חברת נייס נסחרת בבורסת תל אביב ובבורסת נאסד"ק לפי שווי שוק של 9.9 מיליארד דולר.</p>
    </article>
  </body>
</html>