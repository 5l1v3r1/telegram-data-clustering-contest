<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773768,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="צ'ק פוינט רוכשת את Cymplify הישראלית בכ-5 מיליון דולר"/>
    <meta property="og:description" content="הנרכשת פיתחה טכנולוגיה לאבטחה של התקני אינטרנט הדברים ואיתור נקודות תורפה בהם. היא צפויה להשתלב בליין המוצרים של צ'קפוינט, שמשקיעה בתחום מיגון IoT"/>
  </head>
  <body>
    <article>
      <h1>צ'ק פוינט רוכשת את Cymplify הישראלית בכ-5 מיליון דולר</h1>
      <h2>הנרכשת פיתחה טכנולוגיה לאבטחה של התקני אינטרנט הדברים ואיתור נקודות תורפה בהם. היא צפויה להשתלב בליין המוצרים של צ'קפוינט, שמשקיעה בתחום מיגון IoT</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">מאיר אורבך</a></address>
      <p>צ'ק פוינט רוכשת את חברת הסייבר הישראלית Cymplify, שעוסקת באבטחת אינטרנט הדברים. סכום הרכישה לא פורסם, אך מוערך בכ-5 מיליון דולר. הרכישה היא חלק מהכרזה של החברה על טכנולוגיית הגנה חדשה בתחום ה-IoT.</p>
      <p>מייסדי החברה הם רם יוניש (מנכ"ל) יהלי סלע (סמנכ"ל טכנולוגיה) וגילי ינקוביץ (סמנכ"ל מו"פ), יוצאי יחידת מצו"ב בצה"ל, שעבדה כשנתיים בתצורת בוטסטראפ. הפיתוח של Cymplify משלב יכולות סריקת חולשות אבטחה עם מניעת איומים בזמן אמת. צ'קפוינט מתכוונת לשלב את הטכנולוגיה הזו בארכטיקטורת ההגנה שלה, Infinity.</p>
      <figure>
        <img src="https://images1.calcalist.co.il/PicServer3/2019/03/26/894608/1NL.jpg"/>
        <figcaption>גיל שויד, מנכ"ל צ'ק פוינט <br/>צילום: עמית שעל</figcaption>
      </figure>
      <p>השימוש הנרחב במכשירי IoT בבתי חולים, מפעלים, ותעשיות רבות, בשילוב עם החולשה האבטחתית המובנית שלהם, יצרו בשנים האחרונות נקודות תורפה שמנוצלות ע"י פושעי סייבר למתקפות מתקדמות. בין השאר, יכולים תוקפים לשבש מצלמות אבטחה מקוונות, מכשור רפואי כמכשירי MRI, ואף להשתלט על תשתיות תעשייתיות חיוניות כדי לגרום נזק משמעותי. הטכנולוגיה שנרכשה היום מאפשרת ליצרניות ציוד IoT לחזק את הגנת הסייבר שלהן באופן מובנה על גבי המכשירים עצמם. היא עושה זאת באמצעות ניתוח של קוד התוכנה והקושחה המופעל על המכשיר וכן עדכון בזמן אמת של רכיב הגנת הסייבר במכשיר שמטרתו למנוע את המתקפה. כמו כן, הטכנולוגיה מספקת שירות שסורק את רכיבי התכנה המוטמעים בציוד ה-IoT ומפיק דו"ח שמפרט את נקודות התורפה והפגיעות בציוד, כמו גם ליקויי תצורה והגדרות אבטחה שגויות. ד"ר דורית דור, סמנכ"ל מוצרים, מחקר ופיתוח בצ'ק פוינט, מסרה: "הצעד עליו אנחנו מדווחים היום מצטרף לסדרה של פעולות ומאמצים שאנו נוקטים בהן כדי להבטיח את הגנת הסייבר הטובה ביותר על כלל הפלטפורמות הדיגיטליות החשופות למתקפות. מתקפות הסייבר מהדור החמישי והשישי מנצלות את השימוש הגובר בפלטפורמות קיימות וחדשות, ובכלל זאת מוצרי ה-IoT אשר מצריכים פתרונות הגנה מתאימים. שילוב צוות Cymplify והטכנולוגיות של החברה בארכטיקטורת Infinity תחזק את היכולת שלנו לצמצם את חשיפת לקוחותינו להתקפות סייבר על מוצרי IoT, להיטיב את התמודדות שלהם עם איומים וחולשות יחודיים למוצרי IoT בהם וזאת מבלי לפגוע בפעילות השוטפת שלהם".</p>
    </article>
  </body>
</html>