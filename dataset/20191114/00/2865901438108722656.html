<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/francuzi-tvrde-predrag-rajkovic-na-radaru-ajaksa-i-porta/342421"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Francuzi tvrde: Predrag Rajković na radaru Ajaksa i Porta"/>
    <meta property="og:description" content="Rems primio najmanje golova u ligi Francuske"/>
  </head>
  <body>
    <article>
      <h1>Francuzi tvrde: Predrag Rajković na radaru Ajaksa i Porta</h1>
      <h2>Rems primio najmanje golova u ligi Francuske</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Samo tri meseca na golu Remsa bila su dovoljna <b>Predragu Rajkoviću </b>da se nađe u beležnici velikih evropskih klubova. Ispostavlja se da je odluka da iz Makabija pređe u tabor solidnog francuskog prvoligaša bila pun pogodak. Tu je bliži oku moćnijih i odmah im je privukao pažnju.</p>
      <p>Kako pišu francuski mediji, istina ne iz kategorije onih sa najpouzdanijim informacijama, <b>Predrag Rajković</b> je zainteresovao skaute Ajaksa i Porta. Predstavnici velikana iz Holandije i Portugalije najavili su da će češće svraćati na utakmice Remsa, jer ih je zagolicalo to „čudo“ koje se našlo pred mrežom ovog nekada baš giganta francuskog fudbala.</p>
      <p>Kako ih i ne bi zainteresovalo kada je <b>Rajković</b>, kojeg je Rems platio 5.000.000 evra i isplatio mu se svaki cent, primio samo šest golova na 13 utakmica, a na čak devet je sačuvao mrežu netaknutom! Dovoljno je reći da samo još Pari Sen Žermen u Ligi 1 ima jednocifren broj primljenih golova i to – osam. Dva više od Remsa.</p>
      <p>Ajaks je u potrazi za novim čuvarom mreže, jer je sve veće interesovanje za njegovog <b>Andrea Onanu</b> i lako bi moglo da se dogodi da narednog leta promeni sredinu. A, kako kažu Francuzi, čovek za vezu sa Rajkovićem je agent <b>Dušana Tadića</b>, koji jako dobro poznaje srpskog golmana.</p>
      <p>Što se tiče Porta, tu je još nejasna do kraja situacija oko <b>Ikera Kasiljasa</b>, legendarnog čuvara mreže, koji je pre neki mesec doživeo infarkt, ali uporno poručuje da bi ipak da proba da nastavi karijeru. Dok je on van pogona, jedini iskusni golman kojeg Zmajevi imaju je Argentinac <b>Agustin Markezin</b> i čelnicima kluba je jasno da moraju što pre da pronađu pojačanje za taj deo kadra.</p>
      <p>A, što se tiče <b>Rajkovića</b>, njemu se ne žuri. Prošlog meseca je u intervjuu za čuveni Ekip rekao da mu je želja ostane koju godinu u Remsu.<br/>„<b>Da odem sledećeg leta? Kao što sam rekao kada sam dolazio, voleo bih da ostanem ovde dve-tri godine, jer mi se sviđa i klub i grad. Prošle sezone Rems je bio osmi, sada je cilj da se plasiramo u Ligu Evrope. Voleo bih da se oprobam u tom takmičenju</b>“, rekao je <b>Rajković</b>.</p>
      <p>Možda, ipak, ode direktno u – Ligu šampiona...</p>
      <p><b>Foto:</b> <i>Reuters</i></p>
      <figure>
        <img src="https://mozzartsport.com/upload/CKEditor/14.11.2019./13.-Festival-Vitezovo-prolec%CC%81e-1080x1080.jpg"/>
      </figure>
      <p> </p>
    </article>
  </body>
</html>