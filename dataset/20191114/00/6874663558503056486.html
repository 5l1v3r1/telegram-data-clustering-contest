<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773670,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="נעילה חיובית בבורסה; החברה לישראל איבדה 3% - כיל ירדה ב-1.9% ובזן ב-1.7%"/>
    <meta property="og:description" content="מדד ת&quot;א 35 עלה ב-0.3%, ת&quot;א 125 עלה ב-0.5%; טאואר טיפסה ב-3.4% בפסגת ת&quot;א 35, דלק קידוחים התחזקה ב-2.8% בעקבות דיווחים על מגעים על עסקה עם אקסון מוביל; דלתא טיפסה ב-5.6% לאחר הדוחות; בסיכום שבועי: מדד ת&quot;א 35 ב-0.3%, ת&quot;א 125 ירד ב-0.4% - טבע רשמה עלייה שבועית של 7%, מטריקס טיפסה ב-9.7%"/>
  </head>
  <body>
    <article>
      <h1>נעילה חיובית בבורסה; החברה לישראל איבדה 3% - כיל ירדה ב-1.9% ובזן ב-1.7%</h1>
      <h2>מדד ת"א 35 עלה ב-0.3%, ת"א 125 עלה ב-0.5%; טאואר טיפסה ב-3.4% בפסגת ת"א 35, דלק קידוחים התחזקה ב-2.8% בעקבות דיווחים על מגעים על עסקה עם אקסון מוביל; דלתא טיפסה ב-5.6% לאחר הדוחות; בסיכום שבועי: מדד ת"א 35 ב-0.3%, ת"א 125 ירד ב-0.4% - טבע רשמה עלייה שבועית של 7%, מטריקס טיפסה ב-9.7%</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">נועם לנדמן</a></address>
      <p>
        <b>דיווח שוטף מהבורסה בת"א: העדכונים החשובים, המניות הבולטות, אגרות החוב, ועדכוני האנליסטים</b>
      </p>
      <p><a href="https://www.calcalist.co.il/stocks/home/0,7340,L-3961-198,00.html?quote=%D7%9E%D7%93%D7%93%20%D7%AA">ת"א 35</a> <a href="https://www.calcalist.co.il/stocks/home/0,7340,L-3961-199,00.html?quote=%D7%9E%D7%93%D7%93%20%D7%AA">ת"א 125</a> <a href="https://www.calcalist.co.il/stocks/home/0,7340,L-3961-1337,00.html?quote=%D7%9E%D7%93%D7%93%20%D7%AA">בנקים-5</a> <a href="https://www.calcalist.co.il/stocks/home/0,7340,L-3961-525,00.html?quote=%D7%9E%D7%93%D7%93%20%D7%AA">טכנולוגיה</a> <a href="https://www.calcalist.co.il/stocks/home/0,7340,L-3961-521,00.html?quote=%D7%9E%D7%93%D7%93%20%D7%AA">ביומד</a> <a href="https://www.calcalist.co.il/stocks/home/0,7340,L-3961-526,00.html?quote=%D7%9E%D7%93%D7%93%20%D7%AA">נפט וגז</a> <a href="https://www.calcalist.co.il/stocks/home/0,7340,L-3961-403,00.html?quote=%D7%9E%D7%93%D7%93%20%D7%AA">נדל"ן</a></p>
      <p><a href="https://t.me/calcalist">לחצו כאן לערוץ הטלגרם של מדור שוק ההון בכלכליסט</a> </p>
      <p><b>17:30 - </b>נעילה בבורסה: מדד ת"א 35 עלה ב-0.3%, ת"א 125 עלה ב-0.5%; טאואר טיפסה ב-3.4% בפסגת ת"א 35, דלק קידוחים התחזקה ב-2.8% (ראו עדכון מוקדם על המגעים עם אקסון) ולייבפרסון ב-2.7%. את המדד סגרה החברה לישראל שירדה ב-3%, שתי החברות הבנות, כיל ובזן, איבדו 1.9% ו-1.7% בהתאמה. טבע סגרה יום חלש עם נסיגה של 1.8%. את ת"א ת"א הובילה פרטנר עם עלייה חדה של 6.3%, דלתא טיפסה ב-5.6% לאחר הדוחות. נייר חדרה סגרה עם המדד עם ירידה 3.8%.</p>
      <p>בסיכום שבועי : מדד ת"א 35 ירד ב-0.3%, ת"א 125 ירד ב-0.4% (ת"א 90 איבד 0.6%); טבע סגרה עלייה שבועית של 7% בפסגת ת"א 35, בזק התחזקה ב-4.6%, ומנגד לייברסון נפלה ב -15.2% בתחתית המדד. בת"א 90 - מטריקס הובילה את המניות עם עלייה שבועית של 9.7%, קמהדע טיפסה ב-9.5%, רהיל נפלה ב-11.4%.</p>
      <p><b>16:30 -</b> חברת התקשורת הלוויינית גילת הודיעה למשקיעיה שהחברה הבת שלה, Wavestream, קיבלה הזמנות בהיקף של 5 מיליון דולר לאספקת משדרי אינטרנט מהיר למטוסים לחברת Global Eagle Entertainment. משדר ה-HPT של Wavestream מותאם למטוסי בואינג 737.</p>
      <p><b>15:00 -</b> מג'יק מתחזקת ב-6.1% אחרי הדוחות: החברה שמפתחת פלטפורמה לפיתוח אפליקציות רשמה ברבעון השלישי של 2019 עלייה של 19% בהכנסות שהסתכמו ב-85.8 מיליון דולר. הרווח הנקי המתואם המיוחס לבעלי המניות עלה ב-19% ל-8 מיליון דולר או 17 סנט למניה. החברה עקפה את צפי האנליסטים, שהעריכו הכנסות בגובה 80.3 מיליון דולר ורווח נקי של 15 סנט למניה.</p>
      <p><b>13:50 - </b>השותפות במאגר הגז לווייתן נסחרות בעליות, על רקע דיווחים ברשתות זרות כי ענקית <a href="https://www.calcalist.co.il/local/articles/0,7340,L-3773748,00.html">האנרגיה האמריקאית אקסון מוביל מנהלת מגעים עם השותפות בלווייתן</a> במטרה לבנות מתקני ייצוא גז נוזלי לאירופה. בשלב זה מדובר בשיחות בלבד שלא ברור מה יעלה מהן. מניית דלק קידוחים קופצת ב-6% במחזור העשירי בגובהו בבורסה, רציו מתחזקת ב-3.5%.</p>
      <p>עליות משמעותיות במניות הסלולר - פרטנר מזנקת ב-8.2%, סלקום עולה ב-3.9%.</p>
      <figure>
        <img src="https://images1.calcalist.co.il/PicServer3/2018/11/20/862234/CAL013834_l.jpg"/>
        <figcaption>אסדת קידוח לווייתן <br/>צילום: אלבטרוס</figcaption>
      </figure>
      <p><b>13:15 -</b> נייס סיכמה את הרבעון השלישי של 2019 <a href="https://www.calcalist.co.il/markets/articles/0,7340,L-3773749,00.html">עם הכנסות ורווח שעמדו בצפי השוק</a>: חברת התוכנה הישראלית רשמה הכנסות של 387 מיליון דולר - עלייה של 8% ביחס לתקופה המקבילה בשנה הקודמת ומעט מעל תחזיות האנליסטים שעמדו על 385.2 מיליון דולר. ההכנסות מענן צמחו ב-27% ל-152 מיליון דולר. מכירות המוצרים נחלשו ל-56.9 מיליון דולר ביחס ל-60 מיליון דולר ברבעון המקביל.</p>
      <p>הרווח הנקי המתואם (Non GAAP) עלה ל-84.3 מיליון דולר או 1.3 דולר למניה, לעומת 79.2 מיליון דולר או 1.2 דולר למניה ברבעון המקביל ב-2018. אנליסטים בשוק צפו לנייס של 1.28 דולר למניה.</p>
      <p>מנכ"ל נייס ברק עילם מסר כי "ההכנסות מפעילות הענן הן 40% בקירוב מסך הכנסות החברה, ומשקפות את ההצלחה הגדולה של עסקי הענן שלנו. הצמיחה ברבעון החולף נובעת מביקוש גבוה לפלטפורמת CXone. מספר העסקאות ממשיך לגדול בזמן שאנו כובשים נתח שוק ואזורים גיאוגרפיים נוספים".</p>
      <p><b>12:00 - </b>חלל תקשורת מטפסת ב-1.9% לאחר שדיווחה על השלמת הפעולות הנדרשות להרחבת עסקת עמוס 17 לשנה החמישית עם לקוח קיים. באוגוסט הודיעה החברה שהגיעה להסכמות עם לקוח קיים להארכת ההסכם למתן שירותי תקשורת בלוויין עמוס 17 בשנה אחת – כלומר לחמש שנים סך הכל. הלקוח ישלם תוספת דמי שירות שנתיים של 6 מיליון דולר ב-2020. צבר ההזמנות של הלקוח למתן שירותי תקשורת בלוויין עמוס 17 מסתכם בכ-36 מיליון דולר במצטבר.</p>
      <p><b>10:30 - </b>יבואנית הסיגריות והממתקים <a href="https://www.calcalist.co.il/stocks/home/0,7340,L-3959-1147487,00.html?quote=%D7%92%D7%9C%D7%95%D7%91%D7%A8%D7%A0%D7%93%D7%A1">גלוברנדס</a> מתחזקת ב-5.3% אחרי הדוחות. החברה רשמה יציבות בהכנסות הרבעון השלישי של 2019, שהסתכמו ב-121.2 מיליון שקל - בדומה לרבעון המקביל ב-2018. הרווח הנקי עלה ב-5% ל-18.5 מיליון שקל.</p>
      <p>עם זאת, העלייה ברווח הנקי הושפעה מרישום רווח הון של 1.7 מיליון שקל בשל מכירת רכבים, הרווח נרשם בסעיף ההכנסות האחרות. ברבעון המקביל בשנה הקודמת נרשמו הכנסות אחרות של 200 אלף שקל בלבד, כלומר ללא רישום הרווח הון הרבעון הרווח הנקי היה יורד במעט לעומת הרבעון השלישי של 2018.</p>
      <figure>
        <img src="https://images1.calcalist.co.il/PicServer3/2018/10/15/852776/CAL097991_l.jpg"/>
        <figcaption>העמסת סחורה לרכב של גלוברנדס <br/>צילום: אתר החברה globrands</figcaption>
      </figure>
      <p><b>9:45 -</b> פתיחה חיובית בבורסת תל אביב, על רקע המצב הביטחוני השברירי לאחר ההצהרות על הפסקת אש: המדדים המובילים ת"א 35 ות"א 125 עולים ב-0.4%, טאואר מטפסת ב-5% בראש ת"א 35, דלתא קופצת ב-6.2% לאחר הדוחות בראש ת"א 90, מניית הנדל"ן וילאר מזנקת ב-9%.</p>
      <p><b>8:15 -</b> הכנסות <a href="https://www.calcalist.co.il/stocks/home/0,7340,L-3959-627034,00.html?quote=%D7%93%D7%9C%D7%AA%D7%90">דלתא</a> ברבעון השלישי עלו ב-20% ל-446 מיליון דולר: <a href="https://www.calcalist.co.il/markets/articles/0,7340,L-3773708,00.html">חברת הטקסטיל פרסמה אתמול בתום יום המסחר את דוחותיה הכספיים </a>- הצמיחה האורגנית בהכנסות החברה הסתכמה בכ-4.8%, כאשר את שאר הצמיחה בהכנסות תרמה הרכישה של קבוצת ההלבשה התחתונה Bogart תמורת 106 מיליון דולר. הכנסותיה של Bogart הסתכמו הרבעון ב-57.5 מיליון דולר.</p>
      <p>הרווח הנקי בנטרול השפעות חד פעמיות רשם ירידה של 13% ועמד על 14.4 מיליון דולר.</p>
      <p><b>7:55 -</b> המסחר בבורסת תל אביב יפתח היום על רקע הפסקת האש המסתמנת: הג'יהאד האסלאמי אמנם הודיע ב-5:30 בבוקר כי נצר את האש, לאחר שתי יממות של לחימה וירי של מאות רקטות, אך לאחר מכן עוד נשמעו אזעקות בעוטף עזה.</p>
      <p>בזן פרסמה את הדוחות הרבעוניים: ההכנסות אמנם עלו ל-1.615 מיליארד דולר מ-1.533 מיליארד דולר ברבעון המקביל אשתקד, אך הרווח הנקי צנח ב-56% ל-7 מיליון דולר מ-16 מיליון דולר. בדוחות פורסמו גם נתונים של 9 החודשים הראשונים של השנה בהשוואה ל-9 החודשים הראשונים של 2018 - ההכנסות כמעט ללא שינוי (4.8 מיליארד דולר), והרווח הנקי ירד ל-99 מיליון דולר מ-187 מיליון דולר.</p>
      <figure>
        <img src="https://images1.calcalist.co.il/PicServer3/2019/03/25/894418/TAL_l.jpg"/>
        <figcaption>מפעל בז"ן חיפה <br/>צילום: טל אזולאי</figcaption>
      </figure>
      <p>מה דעתך על מניית בזק:</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>מה חושבים הגולשים ?</p>
      <table bordered="">
        <tr>
          <td> </td>
          <td> </td>
          <td> </td>
        </tr>
      </table>
      <table bordered="">
        <tr>
          <td align="right">56%</td>
          <td>11%</td>
          <td align="left">33%</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">לדף מניית בזק</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p><a href="https://www.calcalist.co.il/markets/articles/0,7340,L-3773569,00.html">המדדים דאו ג'ונס ו-S&amp;P 500 ננעלו אמש בשיא</a>: בתום יום תנודתי עלה דאו ג'ונס ב-0.3%, S&amp;P 500 התחזק ב-0.1%, ונאסד"ק ירד בפחות מ-0.1%. ב-CNBC דווח כי המו"מ בין ארה"ב לסין על הסכם סחר מוגבל נמצא כעת במבוי סתום.</p>
      <p>הבוקר נרשמת מגמה שלילית באסיה, כשברקע, נתוני הייצור התעשייתי בסין מתחת לתחזיות - הצפי לחודש אוקטובר היה לצמיחה של 5.4% לעומת 4.7% צמיחה בפועל. מדד ניקיי יורד ב-0.8%, מדד שנגחאי עולה ב-0.1% ומדד האנג סנג נחלש ב-0.9%.</p>
      <p>אתמול <a href="https://www.calcalist.co.il/markets/articles/0,7340,L-3773570,00.html">נרשמה נעילה יציבה בבורסת תל אביב</a> ונראה כי המשקיעים אדישים למצב הביטחוני: מדד תל אביב 35 ננעל ללא תנועה ומדד תל אביב 125 עלה ב-0.1%, <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">בזק</a> סיימה בראש ת"א 35 - טיפסה ב-3.5% לאחר חתימת ההסכם הקיבוצי בפלאפון. לאחר הדוחות: מטריקס קפצה ב-7% וטאואר איבדה 4.4%, פרשמרקט הוסיפה 4.5% לאחר שאושר לה ולויקטורי לרכוש סניפים מיינות ביתן.</p>
      <figure>
        <img src="https://images1.calcalist.co.il/PicServer3/2018/04/10/809055/301446847_1-6L.jpg"/>
        <figcaption>בורסת תל אביב <br/>צילום: בלומברג</figcaption>
      </figure>
    </article>
  </body>
</html>