<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698348/%D9%87%D9%86%D8%B1%D9%85%D9%86%D8%AF-%D8%AC%D9%85%D8%B9%D9%87-%D8%A7%DB%8C%D8%B1%D8%A7%D9%86%DB%8C-%D8%AF%D8%B1%DA%AF%D8%B0%D8%B4%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="هنرمند &quot;جمعه ایرانی&quot; درگذشت"/>
    <meta property="og:description" content="رضا عبدی، گوینده، صداپیشه و بازیگر باسابقه رادیو در گذشت."/>
  </head>
  <body>
    <article>
      <h1>هنرمند "جمعه ایرانی" درگذشت</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037115_866.jpg"/>
      </figure>
      <p>رضا عبدی، گوینده، صداپیشه و بازیگر باسابقه رادیو در گذشت.</p>
      <p>به گزارش ایسنا، روابط عمومی معاونت صدا، خبر درگذشت این هنرمند را اعلام کرد.</p>
      <p>عبدی، هنرمند پیشکسوت رادیو و برنامه‌های به‌یادماندنی «صبح جمعه با شما» و «جمعه ایرانی» که با نقش «آمیزعبدالطمع» برای بسیاری از علاقه‌مندان به رادیو شناخته‌شده بود، به‌دلیل کهولت سن و کسالت، مدت‌ها در بیمارستان بستری بود.</p>
      <p>این هنرمند پیشکسوت، از جمله‌ی اهالی رادیو است که بیش از نیم قرن سابقه فعالیت در عرصه تئاتر، تلویزیون و رادیو داشت.</p>
      <p>شنوندگان رادیو، بویژه طرفداران برنامه طنز صبح‌های جمعه‌ی رادیو، صدای او را در قالب کاراکتر «آمیز عبدالطمع» سابق در «صبح جمعه با شما» و «عبدل بیزینس» در «جمعه ایرانی» می شناسند.</p>
      <p>عوامل برنامه «جمعه ایرانی» پیش از این در دوران فعالیت‌شان در رادیو ایران، مستندی درباره رضا عبدی تولید کردند. در این مستند رضا عبدی به‌عنوان پدر «جمعه ایرانی» معرفی شد.</p>
      <p>او در این مستند گفت که در یکی از محله‌های قدیمی تهران به نام چهارراه سرچشمه به دنیا آمده است. بخش‌هایی از این مستند به دوران کودکی این هنرمند، دوران تحصیل در مقطع ابتدایی و آن زمانی که انشای خود را پای تخته با کاغذ سفید می‌خواند، اختصاص داشت.</p>
      <p>روابط عمومی معاونت صدا اعلام کرده است، پیکر مرحوم رضا عبدی یکشنبه ۲۶ آبان ساعت ۱۰ صبح از مقابل ساختمان «شهدای رادیو» به سمت «مسجد بلال سازمان صداوسیما» و پس از آن بهشت زهرا تشییع می‌شود.</p>
    </article>
  </body>
</html>