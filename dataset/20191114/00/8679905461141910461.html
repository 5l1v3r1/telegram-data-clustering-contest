<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/5-motivi-cui-la-liga-di-questanno-e-la-piu-bella-di-sempre"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="5 motivi per cui la Liga di quest'anno è la più bella di sempre"/>
    <meta property="og:description" content="Siamo a novembre inoltrato, tempo di iniziare a tirare le prime somme sulla stagione calcistica in corso. Dando un’occhiata ai principali campionati europei, si hanno molte c..."/>
  </head>
  <body>
    <article>
      <h1>5 motivi per cui la Liga di quest'anno è la più bella di sempre</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">Cesare Milanti</a></address>
      <p>Siamo a novembre inoltrato, tempo di iniziare a tirare le prime somme sulla stagione calcistica in corso. Dando un’occhiata ai principali campionati europei, si hanno molte certezze ed altrettante sorprese: se in Serie A la <b>Juventus </b>si conferma la compagine più attrezzata, in Bundesliga il Bayern Monaco cede il passo al nuovo che avanza, ergo il Borussia meno noto, non giallonero e di Dortmund ma biancoverde e di Mönchengladbach; e ancora: in Francia il PSG continua come da previsione la sua cavalcata verso la settima Ligue 1 in otto anni, mentre in terra britannica il Liverpool vola alla ricerca di una <b>Premier League</b> che manca dal 1990.</p>
      <p>All’appello, però, manca la massima competizione spagnola, considerata per molti anni “monotona”: il binomio Real-Barça è stato reso più interessante negli ultime stagioni per l’inserimento dell’Atlético del <b>Cholo Simeone</b>, ma in linea di massima non si è osservata quasi mai una lotta all’ultimo sangue per il trionfo in terra iberica. Quest’anno, invece, le cose sono diverse. Tra giocatori rivelazione, compagini ravvicinate e squadre alla ribalta, proviamo a rispondere al quesito chiave: la Liga di quest’anno è la più bella di sempre? Scopriamolo assieme.</p>
      <p>
        <b>LEGGI ANCHE: <a href="https://calciatoribrutti.com/it/le-regole-dello-spotaglioio-del-real-madrid">LE REGOLE DELLO SPOGLIATOIO DEL REAL MADRID</a></b>
      </p>
      <p>
        <b>LEGGI ANCHE: <a href="https://calciatoribrutti.com/it/i-10-giocatori-arrivati-caso-al-barcellona">10 GIOCATORI ARRIVATI A CASO AL BARCELLONA</a></b>
      </p>
      <p>
        <b>1. L’insolito attacco del Real Madrid</b>
      </p>
      <p>Prendete un francese, un gallese, un belga e due brasiliani: non è l’incipit di una barzelletta, si tratta del reparto avanzato dei Galacticos 19/20. Benzema è il capocannoniere del campionato con 9 reti, Gareth Bale sembra essersi riappacificato con Zidane, Hazard si sta abituando ai ritmi delle Merengues dopo un avvio con il freno a mano tirato e i due gioiellini dal Sudamerica fanno ben sperare, soprattutto il classe 2001 Rodrygo. Ah, potete aggiungere alla lista anche Isco, Lucas Vázquez e Jovic, anch’essi impiegati spesso da Zizou nella sua seconda esperienza al Bernabeu. La morale? A Madrid hanno superato la concezione dell’egocentrismo ronaldiano: le rotazioni producono il terzo miglior attacco del campionato con 25 goal realizzati.</p>
      <figure>
        <iframe src="https://www.youtube.com/embed/S3dap6gETPY" width="560" height="315" data-service="Youtube" scrolling="no"/>
      </figure>
      <p>
        <b>2. Non solo Håland: la Norvegia si gode Martin Ødegaard</b>
      </p>
      <p>La sensazione è che sentiremo parlare della Nazionale norvegese per un bel po’ di anni: l’attaccante del Salisburgo è in buona compagnia, perché alle sue spalle agisce un ragazzino che finalmente sta dando riscontri notevoli. Bisogna dirlo, probabilmente le parole spese sul suo conto in passato erano intrise di sopravvalutazione, ma adesso il nativo di Drammen sta ripagando ogni singolo apprezzamento espresso dagli addetti ai lavori nei suoi confronti. È il faro di una delle due grandi rivelazioni di questa stagione (che analizziamo tra pochissimo): a Madrid, quando tornerà dal prestito la prossima estate, possono essere più che contenti. </p>
      <figure>
        <iframe src="https://www.youtube.com/embed/Pc6frggNXF8" width="560" height="315" data-service="Youtube" scrolling="no"/>
      </figure>
      <p>
        <b>3. Granada e Real Sociedad: le Leicester di Spagna?</b>
      </p>
      <p>Ve l’abbiamo accennato qualche secondo fa: il biondino norvegese di nome Martin Ødegaard sta facendo letteralmente impazzire San Sebastián, ridente città dei Paesi Baschi che si gode le prestazioni della Real Sociedad, quinta a -2 dalle capoliste Barcellona e Real Madrid; dopo la sosta gli uomini di Imanol Alguacil fanno visita ad un altro Real, che con la popolazione basca non ha mai avuto un grandissimo rapporto: impresa in vista? Difficile dirlo, perché facendo un paragone con l’altra grande sorpresa di stagione le cose non sono andate benissimo: il neopromosso Granada ha perso 4-2 con i Blancos, ma ha sconfitto 2-0 il Barcellona e si sta dimostrando squadra sempre più coesa e capace di dare spettacolo. Certo, le ultime tre sconfitte di fila non fanno benissimo, ma in pochi si aspettavano che i biancorossi fossero ottavi dopo tredici giornate.</p>
      <figure>
        <iframe src="https://www.youtube.com/embed/XS9mamCDPcI" width="560" height="315" data-service="Youtube" scrolling="no"/>
      </figure>
      <p>
        <b>4. Dieci squadre in 6 punti: tutto può succedere</b>
      </p>
      <p>Tutto molto bello, ma non abbiamo ancora trovato una definizione coincisa alla Liga più scoppiettante di sempre. Per descriverla con una sola parola si potrebbe utilizzare “combattuta”: le prime dieci compagini sono decisamente ravvicinate tra loro, perché il divario tra Barcellona e Real Madrid, capoliste a pari merito, e l’Osasuna, decimo (ed altra neopromossa), è di soli sei punti. Preparate i poporn, ci sono altre 25 giornate da non perdersi.</p>
      <p>
        <b>5. La rivalità va fuori dal campo: è sempre Real-Barça</b>
      </p>
      <p>Refuso: per le prime due non sono 25 le giornate rimanenti, ma 26. Manca una gara, LA gara: El Clásico d’andata non si è giocato a causa degli scontri avvenuti a Barcellona per l’interminabile diatriba irredentista. L’inimicizia va oltre i confini del Camp Nou o del Santiago Bernabeu: da una</p>
      <p>parte i Galacticos e la Corona, dall’altra i Blaugrana ed il desiderio di rendersi indipendenti. Per godersi la prima sentenza sul destino della Liga di quest’anno bisogna aspettare il 18 dicembre, quando il Santa Claus spagnolo regalerà spettacolo una settimana prima di Natale, nella data scelta per recuperare Barcellona-Real Madrid.</p>
      <p>Sintonizzatevi sulle sfide della Liga: ci sono 5 grandi motivi per seguire il campionato spagnolo più entusiasmante di sempre.</p>
    </article>
  </body>
</html>