<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/sotsium/16667-u-kropivnitskomu-shakhraji-po-telefonu-vidurili-u-zhinki-44-tisyachi-griven.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="У Кропивницькому шахраї по телефону видурили у жінки 44 тисячі гривень"/>
    <meta property="og:description" content="Шахраї видурили у кропивничанки 44 тисячі гривень. Вони представилися працівниками банку і вмовили усі гроші з кредитної картки перерахувати на інші реквізити. Ніби-то на її внутрішній рахунок. Тепер жінка має протягом місця повернути борг банку. Правоохоронці вже шукають аферистів. А психологи і працівники банків дають поради, як уберегтися від такого.Коли жінка поверталася з роботи, їй зателефонувала нібито працівниця банку. І запропонувала збільшити кредитний ліміт картки та інші послуги.– Вона мене запитує, не хотіли б ви збільшити ліміт картки? На що я відповіла, мені достатньо. Я не хочу. Тоді вона мені каже: а не хотіли б ви зменшити відсоток кредитної картки? У вас картка під 3,7 відсотка, ми можемо зараз зменшити до 2 відсотків. Я кажу, вибачте, я в маршрутці, мені незручно говорити. Вона запропонувала перетелефонувати, – розповідає «КП» постраждала.За кілька годин шахраї знову зателефонували жінці.– Вона почала мені дуже грамотно пояснювати, чому обрали мене і саме мою картку хочуть перевести на 2%.…"/>
  </head>
  <body>
    <article>
      <h1>У Кропивницькому шахраї по телефону видурили у жінки 44 тисячі гривень</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">Наталка Маринець</a></address>
      <p><i>Шахраї видурили у кропивничанки 44 тисячі гривень. Вони представилися працівниками банку і вмовили усі гроші з кредитної картки перерахувати на інші реквізити. Ніби-то на її внутрішній рахунок. Тепер жінка має протягом місця повернути борг банку. Правоохоронці вже шукають аферистів. А психологи і працівники банків дають поради, як уберегтися від такого.</i><br/><br/>Коли жінка поверталася з роботи, їй зателефонувала нібито працівниця банку. І запропонувала збільшити кредитний ліміт картки та інші послуги.<br/><br/>– Вона мене запитує, не хотіли б ви збільшити ліміт картки? На що я відповіла, мені достатньо. Я не хочу. Тоді вона мені каже: а не хотіли б ви зменшити відсоток кредитної картки? У вас картка під 3,7 відсотка, ми можемо зараз зменшити до 2 відсотків. Я кажу, вибачте, я в маршрутці, мені незручно говорити. Вона запропонувала перетелефонувати, – розповідає «КП» постраждала.<br/><br/>За кілька годин шахраї знову зателефонували жінці.<br/><br/>– Вона почала мені дуже грамотно пояснювати, чому обрали мене і саме мою картку хочуть перевести на 2%. Казала, оскільки «Приватбанк» перейшов у власність держави, вони усіх людей, у кого є універсальна кредитна картка, хочуть перевести на два відсотки. Я спочатку засумнівалася. Сказала, що не чула такого. Але та запевнила, що так спілкуватимуться з усіма клієнтами і по черзі переводитимуть усіх клієнтів, – продовжує співрозмовниця «КП».<br/><br/>Жінка піддалася на вмовляння шахраїв. Пригадує, вони професійно говорили, втерлися у довіру.<br/><br/>– Я не знаю, що зі мною сталося. Вона говорила, як її звати. Звичайно, це може бути вигадане ім’я. Говорила, що 12 років працює в банку. Казала, якщо відмовлюся, то не треба ображатися на банк, що будуть великі проценти… Вона говорила дуже професійно і втерлася у довіру. Загалом говорила зі мною спокійно, добре, ніби відверто, – пригадує постраждала. – Я погодилася на 2 відсотки. Вона каже, ось я бачу вашу картку. Давайте я вам зараз назву цифри, ви наберете їх і перерахуєте всю суму, яка є. Це ваш внутрішній рахунок у банку. І я погодилася. Перевела всі гроші – 44 тисячі. Ніби-то представниця банку сказала, що через 15 хвилин вона мені перетелефонує і ці гроші повер­­нуться на картку. Тобто має пройти оберт.<br/><br/>Лише коли жінці не перетелефонували за 15 хвилин, вона зрозуміла, що її ошукали. Кинулася дзвонити, та вже ніхто не відповідав, а згодом взагалі вимкнули телефон. Ошукана жінка звернулася у банк і поліцію.<br/><br/>– Зрозуміло, через 15 хвилин мені ніхто не перетелефонував. Я дзвонила знову на той номер. Не відповідали. Спочатку було зайнято, а далі – «ваш абонент не доступний». Я зателефонувала на гарячу лінію «Приватбанку». Мені підтвердили, що я перерахувала кошти на іншу картку іншого банку. Але вони вже нічого не можуть зробити, бо я сама підтвердила усі дії. Після усього цього звичайно був шок, – зізнається жінка. – Я звернулася до поліції. Написала відповідну заяву.<br/><br/>Психологи пояснюють, шахраї під час розмови вираховують слабкі місця і починають на них тиснути.<br/><br/>– Шахраї, котрі таким чином ошукують людей, знають, як психологічно можна тиснути. Вони знаходять такі своєрідні больові точки. Наприклад, страх втрати або спокуса. Тобто пропозиція зекономити, щось придбати дешевше або втратити, не виконавши певні дії. Також постійно йде маніпулятивне переконання. Людині не дають часу подумати. Часто шахраї кажуть, тільки сьогодні необхідно зробити цю операцію. Часто обмеження у часі стимулює емоційно людину прийняти якусь імпульсивну дію. У цей момент розум не працює. Працюють лише емоції, – пояснює психолог Альбіна Печена.<br/><br/>Аби уникнути подібних ситуацій психологи дають кілька простих порад.<br/><br/>– Треба навчитися ставити запитання, як у звичайному житті, так і коли вам телефонують із будь-якого невідомого номера. Питати посаду, назву відділення, адресу, за якою знаходиться відділення. Під час таких дзвінків психіка реагує дуже емоційно. Тому завжди треба брати паузу, казати, я перетелефоную. Спитати номер гарячої лінії, на який треба перетелефонувати, – радить Альбіна Печена.<br/><br/>Водночас у банку радять ніколи не розголошувати персональні дані, зокрема термін дії картки, СV-код, кодові слова та не здійснювати банківські операції на прохання людини, яка телефонує.<br/><br/>– Основна порада, як уберегти себе від шахраїв, не розголошувати свої персональні дані. Це не прізвище ім’я по батькові, а номер картки, термін її дії, СV-код – це малесенький код на зворотному боці картки. В жодному разі не виконувати дії будь-кого, якщо ви отримуєте будь-які команди, або прохання, або поради здійснити банківську операцію за телефоном. Запам’ятати раз і на завжди, що співробітники банку ніколи не телефонують за вашим номером телефону і інколи не просять про те, аби здійснити якусь банківську операцію або назвати свої якісь персональні дані. Але якщо ви зрозуміли, що зробили щось неправильно, треба терміново дзвонити на гарячу лінію, відміняти операцію чи навіть блокувати власну картку. Але це можна зробити протягом перших хвилин. Тоді банк ще зможе допомогти повернути кошти, – пояснює прес-секретар «ПриватБанку» Анжела Дзінзюра.<br/><br/>Інформацію за цим фактом правоохоронці внесли до Єдиного реєстру досудових розслідувань за частиною першою статті 190 Кримінального кодексу – шахрайство. Наразі триває слідство.</p>
      <p> </p>
      <p>фото: ілюстрація</p>
    </article>
  </body>
</html>