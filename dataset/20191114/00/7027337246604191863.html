<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698380/%D8%A2%D9%85%D8%B1%DB%8C%DA%A9%D8%A7-%DB%8C%DA%A9-%D8%A7%DB%8C%D8%B1%D8%A7%D9%86%DB%8C-%D8%B1%D8%A7-%D8%A8%D9%87-%D8%A7%D8%AA%D9%87%D8%A7%D9%85-%D9%86%D9%82%D8%B6-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%A8%D9%87-4-%D8%B3%D8%A7%D9%84-%D8%B2%D9%86%D8%AF%D8%A7%D9%86-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="آمریکا یک ایرانی را به اتهام نقض تحریم‌ها به 4 سال زندان محکوم کرد"/>
    <meta property="og:description" content="وزارت دادگستری آمریکا روز پنج‌شنبه اعلام کرد یک تاجر ایرانی در این کشور به اتهام نقض تحریم‌های ایران به حدود چهار سال زندان محکوم شده است."/>
  </head>
  <body>
    <article>
      <h1>آمریکا یک ایرانی را به اتهام نقض تحریم‌ها به 4 سال زندان محکوم کرد</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037165_132.jpg"/>
      </figure>
      <p>وزارت دادگستری آمریکا روز پنج‌شنبه اعلام کرد یک تاجر ایرانی در این کشور به اتهام نقض تحریم‌های ایران به حدود چهار سال زندان محکوم شده است.</p>
      <p>به گزارش خبرگزاری فارس، وزارت دادگستری آمریکا روز پنج‌شنبه (امروز) از صدور حکم حبس برای یک تبعه ایرانی که به نقض تحریم‌های ایران متهم شده بود، خبر داد.</p>
      <p>بر اساس بیانیه وزارت دادگستری آمریکا، «بهزاد پورقناد» تاجر ایرانی که به صادرات الیاف کربن از آمریکا به ایران متهم شده بود، روز گذشته به ۴۶ ماه حبس محکوم شده است.</p>
      <p>دادگاه منطقه‌ای نیویورک تیر ماه امسال پورقناد و دو تبعه ایرانی دیگر را به دور زدن تحریم‌های ایران بین سال‌های ۲۰۰۸ تا ۲۰۱۳ میلادی متهم کرده بود. پورقناد دو سال پیش در آلمان بازداشت شده و ابتدای تابستان امسال به واشنگتن مسترد شدهاست.</p>
      <p>آمریکا در سال‌های گذشته ایرانی‌های زیادی را به اتهام نقض تحریم‌ها بازداشت و محاکمه کرده است. این در حالی است که تحریم‌های کنونی آمریکا عمدتا یکجانبه و فاقد مبنای قانونی بین‌المللی هستند.</p>
      <p>«محمدجواد ظریف» وزیر امور خارجه جمهوری اسلامی بارها از این رویکرد واشنگتن انتقاد کرده است. او اردیبهشت ماه امسال در مصاحبه با شبکه «سی‌بی‌اس» در پاسخ به سؤالی در مورد آمریکایی‌های بازداشتی در ایران، گفت: «آمریکا نمی‌تواند خودش را در یک جایگاه اخلاقی متفاوت قرار دهد. این کشور ایرانی‌هایی را که بیمارند و مرتکب جرمی نشده‌اند در زندان‌های آلمان، استرالیا و کشورهای دیگر بازداشت کرده است.»</p>
    </article>
  </body>
</html>