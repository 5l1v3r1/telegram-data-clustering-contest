<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698295/%D8%A7%D9%86%D8%B5%D8%A7%D8%B1%DB%8C-%D9%81%D8%B1%D8%AF-%D8%A7%D9%85%DB%8C%D8%AF%D9%88%D8%A7%D8%B1%D9%85-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D9%BE%D8%A7%D9%87%D8%A7%D9%86-%D8%A8%D8%A7%D8%A8%D8%AA-%D8%A7%D8%AF%D8%B9%D8%A7%DB%8C%D8%B4-%D8%B3%D9%86%D8%AF-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF-%D8%AA%D8%A7%D8%A8%D8%B4-%D8%A8%D8%A7-%DA%86%D9%87-%D9%81%D9%84%D8%B3%D9%81%D9%87%E2%80%8C%D8%A7%DB%8C-%D8%A8%D9%87-%D9%85%D8%A7-%D8%AD%D9%85%D9%84%D9%87-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="انصاری فرد: امیدوارم مدیرعامل سپاهان بابت ادعایش سند داشته باشد/ تابش با چه فلسفه‌ای به ما حمله کرده است؟"/>
    <meta property="og:description" content="«اجازه نمی‌دهیم کسی با چنین حرف‌هایی، هجمه و اتهام را به پرسپولیس وارد کند. نمی‌گذاریم با چنین حاشیه‌هایی، علیه پرسپولیس جوسازی شود و قطعاً با آن برخورد می‌کنیم. خیال هواداران راحت باشد که در داخل باشگاه، به فکر دفاع همه‌جانبه از نام و اعتبار پرسپولیس هستیم و قدمی پس نمی‌کشیم."/>
  </head>
  <body>
    <article>
      <h1>انصاری فرد: امیدوارم مدیرعامل سپاهان بابت ادعایش سند داشته باشد/ تابش با چه فلسفه‌ای به ما حمله کرده است؟</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>«اجازه نمی‌دهیم کسی با چنین حرف‌هایی، هجمه و اتهام را به پرسپولیس وارد کند. نمی‌گذاریم با چنین حاشیه‌هایی، علیه پرسپولیس جوسازی شود و قطعاً با آن برخورد می‌کنیم. خیال هواداران راحت باشد که در داخل باشگاه، به فکر دفاع همه‌جانبه از نام و اعتبار پرسپولیس هستیم و قدمی پس نمی‌کشیم.</b>
      </p>
      <figure>
        <img src="https://cdn.asriran.com/files/fa/news/1398/8/23/1037000_532.jpg"/>
      </figure>
      <p>مدیرعامل پرسپولیس گفت: جمله مهندسی نتایج از داخل باشگاه سپاهان و توسط اعضای این تیم و باشگاه بیرون آمد نه توسط کالدرون یا پرسپولیسی‌ها.<br/><br/>به گزارش خبرورزشی، مسعود تابش مدیرعامل باشگاه سپاهان در حاشیه همایش فوتبال کلینیک علیه بازیکنان پرسپولیس و قرارداد‌هایی که بسته‌اند، موضع گرفته و گفت: «از من سؤال کردند کالدرون گفته بازی‌های لیگ مهندسی شده و به ما گفته تیم متمول و ثروتمند اصفهانی؛ من هم گفتم اگر ما ثروتمند هستیم که شما بیشتر از ما ثروت دارید، چون در یک برنامه زنده گفته شد ۶ بازیکن پرسپولیس ۵۰ میلیارد آپشن قراردادشان است. واقعاً تمام بودجه سپاهان ۵۰ میلیارد است، البته در باشگاه سپاهان ۸۰ تیم داریم، اما برخی از باشگا‌ه‌ها فقط یک تیم دارند و...»</p>
      <p>در همین رابطه برای دقایقی با محمدحسن انصاری‌فرد به گفت‌وگو پرداختیم. او که بابت برنامه‌های مدیریتی و جلساتی که داشت، سرش شلوغ بود، مثل همیشه پاسخگوی خبرورزشی شد. انصاری‌فرد در ابتدا گفت: «همیشه تأکید کردم که مدیری اهل حاشیه و جنجال نیستم، اما دوستان دست از سر باشگاه پرسپولیس برنمی‌دارند و هر روز می‌شنویم که مسائل دیگری را مطرح می‌کنند.»</p>
      <p>او اضافه کرد: «متأسفانه من هم مثل همه اهالی فوتبال در ایران نسبت به اظهار نظر‌های غیرواقعی و کذب مدیرعامل باشگاه سپاهان تعجب کردم. هیچ یک از حرف‌هایی که ایشان در مورد باشگاه پرسپولیس و قرارداد بازیکنان ما به زبان آورد، واقعیت ندارد. اصلاً مشخص نیست با چه فلسفه‌ای این صحبت‌ها مطرح می‌شود و رقم‌های اعلام شده از کجا آمده است؟»</p>
      <p>مدیرعامل پرسپولیس افزود: «در گذشته و حتی فصل جاری در حالی که خیلی چیز‌ها به ضرر پرسپولیس بوده آنقدر فشار روی باشگاه پرسپولیس آوردند و اتهام واهی زدند که ما رسماً اعلام کردیم از این به بعد هر حرفی و اتهامی علیه ما زده شود که واقعیت نداشته باشد، شدیداً برخورد خواهیم کرد و شکایت می‌کنیم. حالا هم از حرف‌های آقای تابش که فوتبالی و مدیری باسابقه هستند، تعجب می‌کنم.</p>
      <p>ایشان نباید حرفی بزند که از آن اطمینان ندارد و کذب است. کالدرون کجا گفته نتایج مهندسی می‌شود؟ چرا با آمار غیرواقع درباره آپشن قرارداد بازیکنان پرسپولیس حرف می‌زنند؟ اصلاً مدیرعامل سپاهان علیه بازیکنان ما با ذکر آمار غیرواقع صحبت کرده است. باید یک بار برای همیشه تکلیف مشخص شود.»</p>
      <p>انصاری‌فرد اضافه کرد: «کدام روز و در چه مصاحبه‌ای، کالدرون گفته نتایج مهندسی می‌شود؟ یک مورد را بیاورید؟ اتفاقاً جمله مهندسی نتایج از داخل باشگاه سپاهان و توسط اعضای این تیم و باشگاه بیرون آمد نه توسط کالدرون یا پرسپولیسی‌ها. یک حرفی را دیگری به زبان آورده، اما به زور می‌خواهند آن را به کالدرون نسبت بدهند در حالی که این کار‌ها و حرف‌ها و ادعا‌ها واقعیت ندارد. باید مشخص شود چرا چنین مسائلی مطرح می‌شود. امیدوارم مسعود تابش برای این ادعایی که مطرح کرده، سند و مدرکی هم داشته باشد.»</p>
      <p>او در نهایت گفت: «اجازه نمی‌دهیم کسی با چنین حرف‌هایی، هجمه و اتهام را به پرسپولیس وارد کند. نمی‌گذاریم با چنین حاشیه‌هایی، علیه پرسپولیس جوسازی شود و قطعاً با آن برخورد می‌کنیم. خیال هواداران راحت باشد که در داخل باشگاه، به فکر دفاع همه‌جانبه از نام و اعتبار پرسپولیس هستیم و قدمی پس نمی‌کشیم.»</p>
    </article>
  </body>
</html>