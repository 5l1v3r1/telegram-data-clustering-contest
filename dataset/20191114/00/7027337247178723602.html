<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698299/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B3%D9%BE%D8%A7%D9%87%D8%A7%D9%86-%D8%AD%D9%82%D9%88%D9%82-%D8%A8%D9%84%D8%AF-%D9%87%D8%B3%D8%AA%DB%8C%D9%85-%D8%A7%D8%B2-%D8%AA%D9%87%D8%AF%DB%8C%D8%AF-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%D9%87%D8%A7-%D9%86%D9%85%DB%8C-%D8%AA%D8%B1%D8%B3%D9%85-%D8%A7%D8%AF%D8%B9%D8%A7%DB%8C%D9%85-%D8%B1%D9%88%DB%8C-%D8%B5%D8%AD%D8%A8%D8%AA-%D8%A8%D8%A7%D8%B2%DB%8C%DA%A9%D9%86-%D8%AE%D9%88%D8%AF%D8%B4%D8%A7%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="مدیرعامل سپاهان: حقوق بلد هستیم، از تهدید پرسپولیسی ها نمی ترسم/ ادعایم روی صحبت بازیکن خودشان است"/>
    <meta property="og:description" content="آقایان بدانند من هشتاد تیم ورزشی دارم نه صرفا یک تیم فوتبالی. بدوجه فوتبالی ما بسیار پایین تر از خود همین باشگاه هاست."/>
  </head>
  <body>
    <article>
      <h1>مدیرعامل سپاهان: حقوق بلد هستیم، از تهدید پرسپولیسی ها نمی ترسم/ ادعایم روی صحبت بازیکن خودشان است</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>آقایان بدانند من هشتاد تیم ورزشی دارم نه صرفا یک تیم فوتبالی. بدوجه فوتبالی ما بسیار پایین تر از خود همین باشگاه هاست.</b>
      </p>
      <figure>
        <img src="https://cdn.asriran.com/files/fa/news/1398/8/23/1037027_884.jpg"/>
      </figure>
      <p>مدیرعامل باشگاه سپاهان ضمن ابراز خوشحالی از حضور محمدحسن انصاریفرد در باشگاه پرسپولیس گفت: از او انتظار دارم جلوی رفتار نادرست سرمربی تازه تیمش را بگیرد.</p>
      <p>به گزارش مهر، صحبت های اخیر مسعود تابش در خصوص قرارداد ۶ بازیکن پرسپولیس به ارزش بالای ۵۰ میلیارد تومان و همچنین صحبت های گابریل کالدرون مبنی اینکه نتایج برخی تیم ها مهندسی شده است سبب شد تا مسئولان باشگاه پرسپولیس نسبت به صحبت های مدیرعامل سپاهان موضع‌گیری داشته و پاسخ او را بدهند.</p>
      <p>حسین قدوسی مدیر روابط عمومی باشگاه پرسپولیس اولین شخصی بود که نسبت به ادعای قرارداد شش بازیکن این تیم با ارزش نزدیک به ۵۰ میلیارد تومان واکنش نشان داد و گفت: این اظهارنظر که شش بازیکن پرسپولیس آپشن بالای پنجاه میلیاردی دارند صرف نظر از آنکه تشویش اذهان عمومی محسوب می‌گردد کذب محض است و نمی دانیم ایشان چرا و بر چه مبنا چنین اظهاراتی را مطرح می‌کند.</p>
      <p>حال که این فرافکنی‌ها مطرح شده برای روشن شدن افکار عمومی باید بگوییم مجموع اصل قرارداد کلیه بازیکنان پرسپولیس (با احتساب ارز آزاد برای بازیکنان خارجی) پنجاه میلیارد تومان هم نمی‌شود و آپشن‌های قرارداد آنها هم مربوط به قهرمانی در لیگ، حذفی و موفقیت‌ها در آسیا می‌شود که این آپشن‌ها هم شامل حال همه بازیکنان نشده.</p>
      <p>واقعا جای تعجب دارد که چرا اینگونه علیه یک باشگاه و بازیکنان آن آمار و ارقامی کذب مطرح می‌شود و چنین هجمه‌هایی علیه آن شکل می‌گیرد در حالی که اصلا و ابدا صحت ندارد.</p>
      <p>پس از صحبت های قدوسی، محمدحسن انصاریفرد مدیرعامل باشگاه پرسپولیس نیز وارد ماجرا شد تا پاسخ همتای خود در سپاهان را که عنوان کرده بود جمله «نتایج برخی تیم ها مهندسی شده است» مربوط به گابریل کالدرون است را داده و او را تهدید به شکایت کند.</p>
      <p>مدیرعامل باشگاه پرسپولیس عنوان کرد: از اقای تابش که مدیر باتجربه ای است تعجب می کنم که حرف های ناپخته ای زده است. اعلام کرده ام از این به بعد اگر کسی بخواهد حدس و گمان خود را بدون مدرک و سندی علیه پرسپولیس مطرح کند شکایت خواهیم کرد.</p>
      <p>
        <b>به انصاریفرد ارادت ویژه دارم اما...</b>
      </p>
      <p>مدیرعامل باشگاه سپاهان در خصوص صحبت های انصاریفرد که او را تهدید به شکایت کرده است اظهار داشت: من به ایشان ارادت ویژه ای دارم. او سال ها بازیکن تیم ملی فوتبال ایران بوده و واقعا خوشحالم باشگاه بزرگی مثل پرسپولیس توسط چنین چهره ورزشی و مدیری اداره می شود اما انتظارم خیلی بیشتر از این هاست که نظارت خوبی روی صحبت های سرمربی خارجی تیمش که فقط چهار ماه است به ایران آمده داشته باشد.</p>
      <p>تابش افزود: چطور می شود یک مربی خارجی مثل کالدرون خیلی زود بیاید و بگوید نتایج برخی تیم ها مهندسی شده است و درباره قراردادهای مالی سایر تیم ها صحبت کند. آیا این صحبت های یک مربی خارجی تازه وارد است یا این حرف ها را به او القا می کنند؟</p>
      <p>
        <b>کالدرون مدام درباره قراردادهای ما صحبت می کند</b>
      </p>
      <p>وی در واکنش به ادعای خود راجع به قرارداد شش بازیکن پرسپولیس به ارزش ۵۰ میلیارد تومان تاکید کرد: آقای کالدرون و سایر افراد بطور مستمر و مدام درباره قراردادهای باشگاه سپاهان صحبت می کنند. این رفتار صحیح نیست که درباره تیم های دیگران صحبت شود. من اهل هیاهو و کری خوانی نیستم اما واقعا دیدم که اگر سکوت کنیم شاید پیش خودشان فکر کنند ادعاهایشان درست است. آقایان بدانند من هشتاد تیم ورزشی دارم نه صرفا یک تیم فوتبالی. بدوجه فوتبالی ما بسیار پایین تر از خود همین باشگاه هاست.</p>
      <p>
        <b>بازیکن ملی پوش پرسپولیس ادعایم را تایید می کند</b>
      </p>
      <p>تابش افزود: من صحبت هایم را با مدرک زدم. در برنامه زنده تلویزیونی، مجری از بازیکن ملی پوش پرسپولیس می پرسد آپشن قراردادهایتان X تومان است؟ بازیکن خودشان هم آن را رد نمی کند. بازیکن پرسپولیس طوری جواب داد که مبالغ آنها اندازه کل بودجه باشگاه سپاهان است. همین صحبت های این بازیکن ادعایم را تایید می کند.</p>
      <p>مدیرعامل سپاهان تاکید کرد: من اهل کری خوانی نیستم. تابش را در این فوتبال شناخته اند. نمی خواستم پاسخ کالدرون را بدهم اما مجبورم کرد.</p>
      <p>
        <b>برای سپاهان «مهندسی معکوس» شد!</b>
      </p>
      <p>مدیرعامل سپاهان درباره شایعه مهندسی نتایج رقابت های لیگ برتر تصریح کرد: صحبت از این مسائل فقط روح هوادار را ناراحت می کند. این چه حرفی است که ما درباره یک داور با شرف و یک انسان آزاد می زنیم و آن را قضاوت می کنیم. در همین بازی با تراکتور مشکل خاصی از لحاظ داوری رخ نداد اما در بازی هایی که سپاهان مقابل سایپا و پارس جنوبی انجام شد چهار امتیاز به خاطر اشتباهات داوری از دست دادیم که قطعا به ضررمان خواهد شد. حتما برای سپاهان «مهندسی معکوس» می شود.</p>
      <p>
        <b>حقوق بلد هستیم، از تهدید پرسپولیسی ها نمی ترسم</b>
      </p>
      <p>تابش درباره تهدید مدیرعامل پرسپولیس که در صورت تکرار ادعاهای مدیرعامل سپاهان اقدام به شکایت می کنند تصریح کرد: ما هم حقوق بلد هستیم. می دانیم روی چه مدارک و سندهایی صحبت کنیم. من واقعا نمی خواستم وارد این موضوعات شوم. از من سوال پرسیده شد که می گویند شما هزینه های هنگفت می کنید که من هم پاسخ ابهامات را دادم. سندم هم حرف های بازیکنان خودشان است. از هیچ کس هم نمی ترسم.</p>
      <p>
        <b>بیایند قراردادها را روی میز بگذاریم</b>
      </p>
      <p>مدیرعامل سپاهان درباره بودجه باشگاه سپاهان نسبت به پرسپولیس، استقلال تهران و تراکتور افزود: من نمی گویم بیاییم قراردادها را در رسانه ها منتشر کنیم که بار حقوقی هم پیدا کند اما حاضرم در دفتر سازمان لیگ، تمام قراردادهای فصل جاری را بطور شفاف با همین باشگاه ها اعلام کنیم تا مقایسه کنند. آن موقع ببینم باز هم کسی هست که در رسانه ها ادعای واهی کند یا خیر.</p>
      <p>
        <b>بحث درباره نورافکن آزاردهنده بود</b>
      </p>
      <p>مدیرعامل سپاهان درباره شایعه حمایت مدیران اصفهانی فدراسیون فوتبال از سپاهان تاکید کرد: وقتی امید نورافکن به اردوی تیم ملی دعوت شد عنوان کردند به خاطر سپاهان است تا سهمیه این تیم زیاد شود تا زمان دیدارش در جام حذفی به تعیق بیفتد. همین حرف من را خیلی آزار داد. مگر می شود چنین چیزی را هضم کرد. شما پنج کارشناس فوتبال بیاورید که یکی از آنها بگوید حق نورافکن پیراهن تیم ملی نیست آن وقت من هم چنین حرف هایی را می توانم هضم کنم.</p>
      <p>
        <b>فشاری بابت قهرمانی روی تیم نیست</b>
      </p>
      <p>تابش درباره وضعیت تیم فوتبال سپاهان تاکید کرد: خوشبختانه از شرایط فنی تیم راضی هستیم. هیچ فشاری هم بابت قهرمانی روی سپاهان وجود ندارد. قدم به قدم پیش می رویم تا به اهداف برسیم. پس از چند سال دوباره باید در آسیا بدرخشیم و این خیلی مهم است که بتوانیم در تمام بازی های داخلی و آسیایی خود نمایش قابل قبولی داشته باشیم.</p>
      <p>
        <b>باز هم می گویم از انصاریفرد انتظار بیشتر دارم</b>
      </p>
      <p>مدیرعامل سپاهان در پایان بار دیگر به حاشیه های به وجود آمده این روزها بین او و انصاریفرد اشاره کرد و گفت: باز هم می گویم از باشگاه بزرگی مثل پرسپولیس که مدیرعامل با شخصیتی همچون انصاریفرد دارد انتظار می رود با سرمربی خارجی خود که مدام درباره سایر تیم ها صحبت می کند برخورد داشته باشد تا بحث های نادرستی نکند. انتظارم از آقای انصاریفرد خیلی بیشتر از اینهاست.</p>
    </article>
  </body>
</html>