<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773732,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="חברת כרטיסי האשראי מקס הציגה צניחה של 50% ברווח הנקי ברבעון"/>
    <meta property="og:description" content="ההיפרדות של החברה - לשעבר לאומי קארד - מבנק לאומי הכבידה על דוחות הרבעון השלישי של 2019, בשל עלייה בעלויות המימון ובהוצאות; ההכנסות נחלשו ב-1% ל-351 מיליון שקל; מספר כרטיסי האשראי התקפים צמח ב-3% ל-2.6 מיליון"/>
  </head>
  <body>
    <article>
      <h1>חברת כרטיסי האשראי מקס הציגה צניחה של 50% ברווח הנקי ברבעון</h1>
      <h2>ההיפרדות של החברה - לשעבר לאומי קארד - מבנק לאומי הכבידה על דוחות הרבעון השלישי של 2019, בשל עלייה בעלויות המימון ובהוצאות; ההכנסות נחלשו ב-1% ל-351 מיליון שקל; מספר כרטיסי האשראי התקפים צמח ב-3% ל-2.6 מיליון</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">אורי גלאור</a></address>
      <p>חברת כרטיסי האשראי מקס פירסמה הבוקר (ה') את דוחותיה הכספיים לרבעון השלישי של 2019. ההיפרדות של החברה - לשעבר לאומי קארד - מבנק לאומי הכבידה על התוצאות בשל עלייה בעלויות המימון ובהוצאות, שהובילה לשחיקה ברווח.</p>
      <p>הכנסות החברה ברבעון נחלשו ב-1% ביחס לרבעון השלישי של 2018 והסתכמו ב-351 מיליון שקל. זאת בעיקר כתוצאה מעיתוי חגי תשרי והתייקרות משמעותית של עלויות המימון, שקיזזה עלייה של 21% בהכנסות מריבית ברוטו - ההכנסות מריבית נטו נחלשו ב-1%. ההוצאות עלו ב-11% לעומת הרבעון המקביל והסתכמו ב-315 מיליון שקל. הרווח הנקי צנח ב-50% ל-27 מיליון שקל לעומת 54 מיליון שקל ברבעון המקביל אשתקד.  </p>
      <figure>
        <img src="https://images1.calcalist.co.il/PicServer3/2019/09/09/933314/4L.jpg"/>
        <figcaption>רון פאינרו, מנכ"ל לאומי קארד <br/>צילום: עמית שעל</figcaption>
      </figure>
      <p>מספר כרטיסי האשראי התקפים צמח ב-3% ל-2.6 מיליון כרטיסים בסוף ספטמבר 2019, ביחס לתקופה המקבילה. כמות הכרטיסים החוץ בנקאיים גדלה ב-10.5% וכמות הכרטיסים הבנקאיים ירדה ב-0.8%.</p>
      <p>ההון העצמי של החברה ממשיך לרדת, והסתכם בסוף ספטמבר 2019 ב-1.5 מיליארד שקל. זאת בהשוואה ל-1.8 מיליארד שקל בסוף שנת 2018 ו-1.9 מיליארד שקל בסוף ספטמבר 2018. עיקר הירידה בהון העצמי נבע מחלוקת דיבידנד של 400 מיליון שקל כחלק מהשלמת עסקת המכירה של החברה בתחילת שנה זו.</p>
      <p>עד פברואר השנה נשלטה מקס על ידי בנק לאומי, ואז עברה לשליטת קרן ההשקעות ורבורג פינקוס. ההסכם בין בנק לאומי וקרן ורבורג פינקוס נחתם ביולי 2018, כחלק מיישום החוק להגברת התחרות בבנקאות (חוק שטרום), בו נקבע ששתי חברות כרטיסי האשראי שבבעלות הבנקים הגדולים – לאומי קארד וישראכרט - יופרדו מהם.</p>
      <p>מנכ"ל מקס רון פאינרו מסר "תקופת הדוח משקפת היטב את מחיר ההתבססות שלנו כגוף פיננסי עצמאי. למרות מחירים אלה לצד בניית מותג חדש ותשתית צמיחה עצמאית, הצלחנו לצמוח על ידי שינוי תמהיל תיק האשראי, עלייה משמעותית באשראי לעסקים קטנים והשקתם המוצלחת של שלושה מועדונים חדשים. לצד זאת, אנחנו ממשיכים לעמול על פיתוח מוצרים חדשניים ופורצי דרך שיאתגרו את השוק ואשר יהוו עבורנו מנוע צמיחה".</p>
    </article>
  </body>
</html>