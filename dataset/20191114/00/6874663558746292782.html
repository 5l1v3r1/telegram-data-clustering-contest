<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773689,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="גוגל משקיעה בחברת ארמיס מתל אביב"/>
    <meta property="og:description" content="ארמיס מגינה על מכשירי IoT וגוגל השקיעה בה מיליוני דולרים בודדים כחלק מהגברת מאמציה בתחום. בכוונת גוגל להמשיך להשקיע בהמשך"/>
  </head>
  <body>
    <article>
      <h1>גוגל משקיעה בחברת ארמיס מתל אביב</h1>
      <h2>ארמיס מגינה על מכשירי IoT וגוגל השקיעה בה מיליוני דולרים בודדים כחלק מהגברת מאמציה בתחום. בכוונת גוגל להמשיך להשקיע בהמשך</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">מאיר אורבך</a></address>
      <p>ענקית החיפוש גוגל השקיעה בחברת הסייבר הישראלית ארמיס (Armis), כך נודע לכלכליסט. סכום ההשקעה מוערך במיליוני דולרים בודדים והוא בוצע באמצעות זרוע ההשקעות של גוגל, קפיטל ג'י (Capital G). לפי הערכות, ההשקעה תתרחב באופן משמעותי בסבבי השקעות עתידיים.</p>
      <p>ארמיס, שהוקמה ב־2015, מציעה פלטפורמת אבטחה למכשירי IoT (האינטרנט של הדברים) שאינם בעלי הגנות מובנות. היא מזהה מכשירים בין אם הם מחוברים לרשת או לא, מנתחת באופן שוטף את התנהגותם ומכניסה להסגר מכשירים חשודים כדי להגן על המידע. הכנסות החברה עומדות על עשרות מיליוני דולרים בשנה, ועל לקוחותיה נמנות חברות מרשימת Fortune 100 ובהן סמסונג ו־Allergan.</p>
      <figure>
        <img src="https://images1.calcalist.co.il/PicServer3/2018/04/09/808754/1NL.jpg"/>
        <figcaption>ייבגני דיברוב ונדיר יזרעאל <br/>צילום: יח"צ</figcaption>
      </figure>
      <figure>
        <img src="https://images1.calcalist.co.il/PicServer3/2019/11/13/947500/1H.jpg"/>
      </figure>
      <p>באפריל ארמיס גייסה 65 מיליון דולר בסבב שלישי. את הסבב הובילה קרן ההון סיכון האמריקאית סקויה קפיטל ביחד עם Insight Venture Partners שפתחה לאחרונה משרדים בישראל ו־IntermountainVenture. קרנות נוספות, ובהן רד דוט קפיטל, Bain Capital Ventures Partners, ו־Tenaya Capital הרחיבו את השקעתן בחברה באותו סבב. בכך מסתכמים גיוסי החברה בכ־115 מיליון דולר. משקיעים נוספים בחברה כוללים את יזם הסייבר הישראלי מיקי בודאי, גילי רענן מסקויה וסייברסטארס, זוהר זיסאפל ו־ René Bonvanie, בכיר בתעשיית הסייבר העולמית ולשעבר סגן נשיא בפאלו אלטו נטוורקס.</p>
      <p>גוגל מגבירה לאחרונה את מאמציה בתחום הסייבר. מקורבים לחברה העריכו שההשקעה, באמצעות קפיטל ג'י, שהיא זרוע ההשקעות של חברת האם של גוגל, אלפבית, אינה חלק מתוכנית רכישה של ענקית החיפוש. קפיטל ג'י משקיעה בחברות הנמצאות בשלבי צמיחה בלבד ובין השקעותיה המפורסמות ניתן למנות את Airbnb וסנאפ.</p>
      <p>ארמיס הוקמה על ידי יבגני דיברוב המנכ"ל, יוצא אדאלום שמיקרוסופט רכשה ב־2015 ב־320 מיליון דולר; נדיר יזרעאל המנהל הטכנולוגי; ותומר שוורץ. לארמיס 240 עובדים במטה החברה הממוקם בפאלו אלטו, קליפורניה, ובתל אביב. דיברוב אמר בעבר כי ברצונו להקים חברה גדולה, ולא למכור אותה.</p>
    </article>
  </body>
</html>