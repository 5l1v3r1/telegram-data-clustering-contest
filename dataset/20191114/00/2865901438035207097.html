<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/ziru-pristaje-na-transfer-hoce-u-inter/342434"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Žiru pristaje na transfer, hoće u Inter"/>
    <meta property="og:description" content="Izgleda da je potraga za špicem na Meaci završena..."/>
  </head>
  <body>
    <article>
      <h1>Žiru pristaje na transfer, hoće u Inter</h1>
      <h2>Izgleda da je potraga za špicem na Meaci završena...</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>
        <b><a href="https://www.mozzartsport.com/fudbal/vesti/konteov-spisak-pojacanja-matic-kostic-darmijan-i-ziru-u-januaru-kulusevski-na-leto/342294">Pre nekoliko dana pisali smo o spisku želja koji je Antonio Konte dostavio Interovoj upravi </a>kako bi Nerazuri u drugom delu sezone bili konkurentni na sva tri fronta. Kao jedan od prioriteta italijanski stručnjak naveo angažovanje trećeg napadača. Posle teže povrede Aleksis Sančez je ispao iz rotacije i knjiga je spala na dva slova (Lukaku i Lautaro), a Konte je mišljenja da mu je pod hitno potrebna alternativa, pre svega za snažnog Belgijanca. </b>
      </p>
      <p>Kao prvu metu Italijan je označio <b>Olivijea Žirua</b>, s kojim je radio poslednjih šest meseci svog boravka na Stamford Bridžu. Bilo je na tom spisku i nekih opcija B, C, D, međutim <i>Gazeta delo sport</i> u današnjem izdanju navodi da je iskusni francuski golgeter navodno pristao da u januaru promeni sredinu. </p>
      <p><b>Žiru </b>je tek treća opcija kod <b>Frenka Lamparda</b>, posle <b>Tamija Abrahama</b> i <b>Mišija Batšuajija</b>, retko dobija šansu <i>(ove sezone samo 210 minuta svim takmičenjima)</i> i preti mu ozbiljna opasnost da izgubi status standardnog reprezentativca. Otuda bi takve tvrdnje mogle da imaju utemeljenje. Takođe, Francuz ima već 33 godine i Inter mu je verovatno jedna od poslednjih šansi da ostane u društvu najboljih, klubu koji igra i koji će igrati Ligu šampiona. </p>
      <p>Uzimajući u obzir činjenicu da <b>Lampard </b>ne računa na njega, odnosno da mu ugovor ističe za manje od godinu dana, pretpostavka je da <b>Žiru </b>ne bi trebalo da košta više od 7.000.000 evra. To bi bila maksimalna cena, mada se pominjala i nešto manja suma. Taj izdatak nije nikakav problem za Inter...</p>
      <p>Ono što bi mogla da bude realnija prepreka jeste <b>Žiruova </b>plata, koji u Čelsiju uz sve bonuse trenutno iznosi 8.000.000 evra. Razume se da Italijani ne bi mogli da plate ni izbliza toliko, ali uzdaju se u razum francuskog veterana i realno rasuđivanje, jer objektivno - u 33. godini teško bi mogao da pronađe bolji, ili ako je adekvatnije, atraktivni angažman od ponuđenog u Interu. O sportskom motivu da ne govorimo...</p>
      <p>
        <i><b>Foto</b>: Reuters</i>
      </p>
      <figure>
        <img src="https://mozzartsport.com/upload/CKEditor/14.11.2019./Milos%CC%8C-Teodosic%CC%81-u-akciji-Humanitarni--tiket-u-podne1080x1080.jpg"/>
      </figure>
      <p> </p>
    </article>
  </body>
</html>