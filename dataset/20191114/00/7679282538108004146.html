<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jnu-new-fees-structure-for-bpl-students-2848256.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T00:05:36+00:00"/>
    <meta property="og:title" content="JNU: गरीब स्टूडेंट्स के लिए बदलाव के बाद ये है नया प्रस्तावित शुल्क"/>
    <meta property="og:description" content="जवाहर लाल नेहरू विश्वविद्यालय में छात्रों की फीस में प्रशासन ने बुधवार को थोड़ी राहत दी है, लेकिन छात्रों का प्रदर्शन जारी है। जेएनयू प्रशासन का बयान जारी होने से पहले ही छात्र प्रशासनिक भवन पर विरोध..."/>
  </head>
  <body>
    <article>
      <h1>JNU: गरीब स्टूडेंट्स के लिए बदलाव के बाद ये है नया प्रस्तावित शुल्क</h1>
      <address><time datetime="2019-11-14T00:05:36+00:00">14 Nov 2019, 00:05</time> by <a rel="author">नई दिल्ली, प्रमुख संवाददाता</a></address>
      <p>जवाहर लाल नेहरू विश्वविद्यालय में छात्रों की फीस में प्रशासन ने बुधवार को थोड़ी राहत दी है, लेकिन छात्रों का प्रदर्शन जारी है। जेएनयू प्रशासन का बयान जारी होने से पहले ही छात्र प्रशासनिक भवन पर विरोध प्रदर्शन करने लगे। देर शाम परिसर में छात्र एकत्र हुए और विरोध शुरू कर दिया। वे पुरानी फीस बहाल करने की मांग करते रहे। छात्रों ने कार्यकारी परिषद में लिए गए हास्टल मैन्युअल और संशोधित फीस को नकार दिया।</p>
      <p>बुधवार शाम जेएनयू प्रशासन ने बढ़ी फीस के मामले पर छात्रों को कुछ राहत देने की घोषणा की। जेएनयू छात्र संघ के उपाध्यक्ष साकेत मून का कहना है कि जो निर्णय जेएनयू ने लिया है वह हमें स्वीकार्य नहीं है। आज की स्थिति बनी नहीं, बनाई गई है। जो व्यवस्था चल रही है, उसमें 40 फीसदी छात्रों को पढ़ाई छोड़नी पड़ सकती है। जेएनयू के पूर्व छात्र संघ अध्यक्ष एन साई बाला जी का कहना है कि जेएनयू प्रशासन ने छात्रों को राहत नहीं दी है। जिस राहत को बढ़ा चढ़ाकर कहा जा रहा है वह मामूली है। र्प्रशासन को पुरानी फीस जेएनयू में लागू करनी चाहिए। इस तरह के फैसले से गरीब छात्र परिसर की पढ़ाई से बाहर हो जाएंगे।</p>
      <p>छात्रों ने दावा किया कि उनका विरोध जारी रहेगा। छात्रों का कहना था कि जो बदलाव हुए हैं उसमें भी जेएनयू के छात्रों से इस बारे में कोई चर्चा नहीं की गई है। जेएनयूएसयू ने एक बयान जारी कर कहा है कि शुल्क वृद्धि के मुद्दे पर अपुष्ट रिपोर्ट हैं कि तथाकथित प्रमुख रोल बैक केवल रूम रेंट में हुआ है। हमारा मुद्दा केवल कमरे के किराए के साथ नहीं है, बल्कि 1700 रुपये सर्विस चार्ज, पानी और बिजली का शुल्क जो शून्य था इसे बढ़ाया गया है। जेएनयूएसयू ने कहा कि मानव संसाधन विकास मंत्रालय के सचिव ने तथाकथित रोल बैक की घोषणा करते हुए हमें सलाह दी है कि कक्षाओं में वापस जाएं। लेकिन हम इसके लिए तैयार नहीं हैं।</p>
      <figure>
        <img src="https://images1.livehindustan.com/uploadimage/library/2019/11/14/16_9/16_9_1/jnu_new_fees_structure_for_bpl_students_1573689837.jpg"/>
      </figure>
    </article>
  </body>
</html>