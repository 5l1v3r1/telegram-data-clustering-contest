<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698343/%D9%88%D8%B1%D9%88%D8%AF-%D8%AE%D8%B2%D9%86%D8%AF%D9%87-%D9%85%DB%8C%D9%84%DB%8C%D8%A7%D8%B1%D8%AF%D8%B1-%D8%AF%D9%85%D9%88%DA%A9%D8%B1%D8%A7%D8%AA-%D8%A8%D9%87-%D8%B9%D8%B1%D8%B5%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-2020-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ورود خزنده میلیاردر دموکرات به عرصه انتخابات ریاست جمهوری 2020 آمریکا"/>
    <meta property="og:description" content="بلومبرگ حدود 15 برابر ترامپ ثروت دارد. او پیشتر گفته بود قصد نامزدی ندارد اما از هفته گذشته برای انتخابات مقدماتی دموکرات‌ها در دو ایالت آلاباما و آرکانزاس، ثبت نام کرده است."/>
  </head>
  <body>
    <article>
      <h1>ورود خزنده میلیاردر دموکرات به عرصه انتخابات ریاست جمهوری 2020 آمریکا</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>بلومبرگ حدود 15 برابر ترامپ ثروت دارد. او پیشتر گفته بود قصد نامزدی ندارد اما از هفته گذشته برای انتخابات مقدماتی دموکرات‌ها در دو ایالت آلاباما و آرکانزاس، ثبت نام کرده است.</b>
      </p>
      <p>"مایکل بلومبرگ" سرمایه‌دار آمریکایی و شهردار سابق نیویورک برای انتخابات ریاست جمهوری 2020 آمریکا ثبت نام کرده است.</p>
      <p>به گزارش <a href="http://www.asriran.com/">عصرایران</a>، این سرمایه‌دار آمریکایی که معتقد است نامزدهای فعلی حزب دموکرات توان رقابت و شکست ترامپ را ندارند، نام خود را در لیست نامزدهای انتخابات مقدماتی دموکرات ها در دو ایالت آرکانزاس و آلاباما ثبت کرده و یکی ازمشاورانش دیروز اعلام کرد او در انتخابات مقدماتی ایالت "تنسی" هم ثبت نام خواهد کرد.</p>
      <p>او هفته گذشته نمایندگان خود را به منظور ارایه مدارک و ثبت نام در لیست نامزدهای دموکرات راهی ایالت آلاباما کرده بود و خود او نیز روز سه‌شنبه در واپسین ساعات مقرر ثبت نام راهی شهر" لیتل راک" مرکز ایالت آرکانزاس شد و نام خود را به عنوان یکی از نامزدهای حزب دموکرات برای انتخابات مقدماتی سوم مارس 2020 (سه شنبه بزرگ) ثبت کرد.</p>
      <p>
        <b>مایکل بلومبرگ/عکس: گتی ایمجز</b>
      </p>
      <figure>
        <img src="https://cdn.asriran.com/files/fa/news/1398/8/23/1037110_315.jpg"/>
      </figure>
      <p>بنابراین او تا اینجای کار قصد دارد از روز 3 مارس و برگزاری انتخابات مقدماتی دموکرات ها در دو ایالت آرکانزاس و الاباما که به سه‌شنبه بزرگ معروف است، وارد رقابت با دیگر نامزدهای دموکرات شود.</p>
      <p>این سرمایه‌دار 77 ساله برای رقابت در ایالت "نیوهمپشایر" که یکی از نخستین آوردگاه‌های رقابت نامزدهای دموکرات خواهد بود ثبت نام نکرده و مدت ثبت نام در این ایالت هم طبق قانون منقضی شده است. بلومبرگ برای ایالت "آیوا" هم با وجودی که هنوز فرصت ثبت نام دارد اما هنوز اقدامی انجام نداده است.   </p>
      <p>او در پاسخ به سوالات خبرنگاران هنگام ثبت نام در انتخابات مقدماتی دموکرات‌ها در ایالت آرکانزاس درباره قطعی شدن نامزدی‌اش گفت: به تصمیم‌گیری در این باره نزدیک‌تر شده است.</p>
      <p>روز چهارشنبه (دیروز) یکی از مشاوران مایکل بلومبرگ اعلام کرد که او برای حضور در رای گیری مقدماتی در ایالت "تنسی"، هم اقدام خواهد کرد.</p>
      <p>بلومبرگ که شهردار سابق نیویورک و یکی از ثروتمندترین افراد آمریکا و جهان است، دارای ثروتی بین 55 تا 58 میلیارد دلار است. او نزدیک به 15 برابر ترامپ ثروت دارد و اعلام کرده هزینه‌های انتخاباتی‌اش را در صورت حضور در انتخابات ریاست جمهوری 2020 از جیب خود تامین خواهد کرد.</p>
      <p>او همچنین وعده داده در صورت ورود به عرصه رقابت با دیگر نامزدهای دموکرات، در صورت شکست در انتخابات مقدماتی از فرد پیروز در این رقابت‌ها حمایت خواهد کرد.</p>
      <p>با این حال گروهی از ناظران انتخاباتی آمریکا معتقدند ورود بلومبرگ به عرصه انتخابات ممکن است بازی انتخاباتی حزب دموکرات را به هم بزند. برخی نیز می‌گویند منابع مالی نامحدود بلومبرگ می‌تواند او را از دیگر نامزدهای رقیب حزب دموکرات که با وجود پیشتازی در نظرسنجی‌ها در زمینه تامین منابع مالی چندان موفق نبوده‌اند(همانند جو بایدن نامزد پیشتاز دموکرات‌ها) جلوتر بیندازد.</p>
      <p>بلومبرگ در حالی برای حضور در انتخابات مقدماتی در حال سبک و سنگین کردن وضعیت رقابت در بین نامزدهای حزب دموکرات است، که چند ماه پیش اعلام کرده بود قصد نامزدی ندارد و ترجیح می‌دهد رقابت‌ها را از بیرون گود تماشا کند.</p>
      <p>
        <b>عکس: گتی ایمجز</b>
      </p>
      <figure>
        <img src="https://cdn.asriran.com/files/fa/news/1398/8/23/1037111_952.jpg"/>
      </figure>
      <p> </p>
      <p> </p>
      <p> </p>
    </article>
  </body>
</html>