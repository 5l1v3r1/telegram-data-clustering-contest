<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/strasan-derbi-real-umalo-obesmislio-klasiko-barsa-od-21-do-vodstva-na-poluvremenu-kampaco-genije-mirotic-izvizdan/342489"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="STRAŠAN DERBI! Real umalo obesmislio Klasiko, Barsa od -21 do vođstva na poluvremenu, Kampaco genije, Mirotić izviždan"/>
    <meta property="og:description" content="Madrid je video fantastičnu utakmicu između dva najveća španska kluba, Makabi osakatio Baskoniju"/>
  </head>
  <body>
    <article>
      <h1>STRAŠAN DERBI! Real umalo obesmislio Klasiko, Barsa od -21 do vođstva na poluvremenu, Kampaco genije, Mirotić izviždan</h1>
      <h2>Madrid je video fantastičnu utakmicu između dva najveća španska kluba, Makabi osakatio Baskoniju</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>
        <b>Ludo, luđe, prvi evroligaški Klasiko!</b>
      </p>
      <p>Da je krcati Vizink Centar mogao da poželi, teško da bi mogao da dobije bolje od onoga što su večeras na parketu izneli košarkaši dva najveća španska kluba! Real Madrid je po drugi put ove sezone savladao najljućeg protivnika rezultatom 86:76 (32:14, 16:36, 23:14, 15:12) i zamalo obesmislio instituciju Klasika već posle deset minuta!</p>
      <p>Strašan meč je večeras viđen u Madridu. Real je od prvog sudijskog podbacivanja lopte nagazio papučicu za gas i pregazio Barselonu sa 32:14, dok je u jednom momentu na semaforu stajalo 30:9! </p>
      <p>Sve se okrenulo u narednih deset minuta, praktično jedinih kada je Barselona bila ravnopravan takmac. Strahovitu reakciju pružili su gosti u jednom vremenskom intervalu, a sve zahvaljujući brutalnoj roli <b>Nikole Mirotića</b>, koji je uprkos strahovitim zvižducima s tribina na mestu gde je svojevremeno bio omiljeno dete uspeo da poveže 12 poena i zajedno s <b>Malkolmom Dilejnijem</b> i <b>Antom Tomićem</b> u dve fantastične serije odveo Barselonu do vođstvo od 50:46 neposredno pre odlaska na odmor! Real je u momentima dok je protivnik “sipao“ trojke delovao potpuno indisponirano, baš kako je Barsa delovala u uvodnih deset minuta. Barselona je na fantastičnu četvrtinu Kralja odgovorila sa 36:16 i otišla na predah s dva poena viška (50:48).</p>
      <p>Ali, da bi se došlo do pobede u <i>Klasiku</i>, pogotovo kao gost, potrebno je mnogo više od jedne četvrtine vanserijske igre. Zbog toga je ubrzo stigla kazna. Na videlo je izašla suva genijalnost <b>Fakunda Kampaca</b>, koji je dominirao u trećoj četvrtini uprkos problemima s faulovima i vratio Realu dvocifrenu prednost uz veliku podršku <b>Entonija Rendolfa</b> i <b>Gabrijela Deka</b>.</p>
      <figure>
        <img src="https://mozzartsport.com/upload/CKEditor/09.11.2019/tavares.jpg"/>
      </figure>
      <p>Kada je jednom preuzeo vođstvo preko granice, Real je do kraja utakmice uspeo da se zadrži u rasponu od osam do dvanaest poena razlike i nijednog trenutka Barselona više nije bila konkurentna u toj meri da bi ozbiljnije ugrozila koš protivnika. Za to se dodatno pobrinuo svemogući <b>Edi Tavares </b>pošto je u poslednjoj četvrtini delio rampe kao šamare, zbog čega je posle jedne dominantne “banane“ ušao u konflikt s <b>Korijem Higinsom</b> pošto ga je pogledao s visine i jasno mu poručio da ne može da se šeta po njegovom reketu. Dojučerašnji igrač CSKA reagovao je burno i umalo ušao u sukob s <b>Tavaresom</b>, zbog čega je sudijska trojka reagovala radikalno – Realov centar dobio je tehničku, a Barsin šuter nesportsku grešku.</p>
      <p>Na kraju listu strelaca kod Reala predvodio je <b>Rendolf</b> s 16 poena i sedam uhvaćenih lopti. Kampaco i <b>Dek</b> ubacili su po 13 poena, s tim što je kreativni plejmejker dopisao šest asistencija, a njegov sunarodnik isto toliko skokova. <b>Džordan Miki</b> je iz drugog plana skupio 12 poena i tri skoka. <b>Mirotić</b> je meč završio s 19 poena (5/7 za dva, 2/5 za tri) i pet skokova, ali to nije bilo dovoljno ove večeri. <b>Ante Tomić</b> je imao 13, a <b>Kajl Kjurik</b> 12 poena, ostali su bili ispod dvocifrene granice...</p>
      <p>Makabi je ponizio Baskoniju usred Vitorije i slavio sa 30 poena razlike - 113:83! </p>
      <p>Ponos Izraela je već u prvom kvartalu otišao na dvocifrenu prednost, do poluvremena imao tada maksimalnih 23 poena, a u nastavku utakmice je ona nekoliko puta išla i na preko 30 poena. Do kraja utakmice Makabi je održavao distancu na oko 30 poena, pa je konačna razlika potpuno zaslužena... Makabi je pritom meč završio s vrtoglavih 17 trojki iz 29 pokušaja što je jedna od najboljih ofanzivnih predstava u novijoj istoriji elitnog takmičenja.</p>
      <p><b>Skoti Vilbekin</b> bio je predvodnik liste sa 20 poena (6/8 za tri), dok je <b>Ilajdža Brajant</b> ubacio poen manje. Po 14 poena imali su <b>Nejt Volters</b> i <b>Džon Dibartolomeo</b>. U redovima Baskonije <b>Toko Šengelija</b> je ubacio 31 (6/9 za tri), a <b>Patrisio Garino</b> 24 poena. Ostali nisu imali više od sedam poena...</p>
      <p>
        <b>EVROLIGA - 8. KOLO</b>
      </p>
      <p><b>Četvrtak</b><br/>Himki - Olimpija Milano 87:79<br/>/Šved 24 - Rol 14/</p>
      <p>Efes - Zenit 90:88<br/>/Micić 24 - Holins 26/</p>
      <p>Panatinaikos - Alba 105:106 (posle dva produžetka)<br/>/Papapetru 39 - Hermanson 20/</p>
      <p>Baskonija – Makabi Tel Aviv 83:113<br/>/Šengelija 31 – Vilbekin 20/</p>
      <p>Real Madrid - Barselona 86:76<br/>/Rendolf 16 - Mirotić 19/</p>
      <p>
        <b>Petak<br/><a href="https://www.mozzartbet.com/sr#/match/4515710">18.00: (1,60) CSKA (14,5) Fenerbahče (2,55)</a><br/><a href="https://www.mozzartbet.com/sr#/match/4515721">19.00: (1,30) Crvena zvezda (16,0) Asvel (3,90)</a><br/><a href="https://www.mozzartbet.com/sr#/match/4515720">20.30: (1,80) Olimpijakos (14,5) Žalgiris (2,15)</a><br/><a href="https://www.mozzartbet.com/sr#/match/4515719">21.00: (1,60) Valensija (14,5) Bajern (2,55)</a></b>
      </p>
      <p>*** kvote su podložne promenama</p>
      <figure>
        <img src="https://mozzartsport.com/upload/CKEditor/09.11.2019/raltabela%C4%8Detvrtaka%C5%BE.jpg"/>
      </figure>
      <p><b>Foto</b>: <i>Star Sport</i></p>
    </article>
  </body>
</html>