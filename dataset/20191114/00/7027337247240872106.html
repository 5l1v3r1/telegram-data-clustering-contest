<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698344/%D8%A7%DB%8C%D8%B1%D8%A7%D9%86-1-%D8%B9%D8%B1%D8%A7%D9%82-2"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="ایران 1 - عراق 2"/>
    <meta property="og:description" content="ایران با نتیجه 2-1 نتیجه را به عراق واگذار کرد."/>
  </head>
  <body>
    <article>
      <h1>ایران 1 - عراق 2</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>ایران با نتیجه 2-1 نتیجه را به عراق واگذار کرد.</p>
      <p>تیم ملی فوتبال ایران در واپسین دقایق برابر عراق تن به شکست دو بر یک داد.</p>
      <p>به گزارش ایسنا، تیم های ملی ایران و عراق از ساعت ۱۷:۳۰ در چارچوب مرحله مقدماتی انتخابی جام جهانی ۲۰۲۲ در کشور اردن و در ورزشگاه امان به میدان رفتند. این دیدار در نهایت با پیروزی دو بر یک عراق به پایان رسید.</p>
      <p>مهند علی در دقیقه ۱۱ و علاء عباس در دقیقه ۲+۹۰ برای عراق گل زدند. گل ایران را هم احمد نوراللهی در دقیقه ۲۴ به ثمر رساند.</p>
      <p>مسعود شجاعی در دقیقه ۸۱ با دریافت دومین کارت زرد از زمین بازی اخراج شد تا تیم ملی برای دقایقی با یک بازیکن کمتر بازی کند.</p>
      <p>با این نتیجه عراق ۱۰ امتیازی شد و در رده نخست قرار گرفت. بحرین هم با هشت امتیاز در رده دوم جای گرفت. ایران با شش امتیاز امتیاز در رده سوم قرار گرفت. تیم‌های هنگ کنگ و کامبوج نیز با دو و یک امتیاز در جایگاه چهارم و پنجم قرار گرفتند.</p>
      <p>
        <b>نیمه نخست</b>
      </p>
      <p>دو تیم بازی را با سرعت بالایی آغاز کردند و قصد غافلگیری در دقایق نخست را داشتند. با این حال عراق رفته رفته توپ و میدان در اختیار گرفت و صاحب چند موقعیت نصفه و نیمه شد که توپ‌های بازیکنان این تیم در چارچوب نبود.</p>
      <p><b>گل:</b> مهند علی توانست در دقیقه ۱۱ دروازه ایران را باز کند. حمله عراق و ارسال به روی دروازه با ضربه والی مهند علی همراه بود اما بیرانوند توپ را دفع کرد و دخالت امید ابراهیمی منجر به رسیدن توپ به مهند علی شد و او هم دروازه تیم ملی را گشود.</p>
      <p>در دقیقه ۱۵، دروازه‌بان عراق روی یک صحنه نه چندان خطرناک دچار اشتباه شد که ریسک او در نگرفتن توپ منجر به تهدید دروازه تیمش شد اما توپ با اختلاف بسیار اندک از کنار دروازه این تیم عبور کرد.</p>
      <p>تیم ملی به میدان‌داری خود برای خلق موقعیت گل ادامه داد که عراقی‌ها دو بار بازیکنان ایرانی را سرنگون کردند تا یک ضربه ایستگاهی به سود ایران اعلام شود اما ضربه سر ملی‌پوشان ایران در داخل چارچوب نبود و موقعیت از دست رفت.</p>
      <p>در دقیقه ۲۲، عراق بعد از باز پس‌گیری توپ به سرعت به سمت دروازه ایران حمله کرد که شوت صفا هادی با جایگیری خوب بیرانوند مهار شود.</p>
      <p><b>گل:</b> احمد نوراللهی در دقیقه ۲۴ دروازه عراق را گشود و بازی به تساوی کشیده شد. محمد محبی بعد از دور زدن بازیکنان عراق، پاس رو به عقب داد و نوراللهی با گذر از کنار دو بازیکن عراقی شوت زد و گل نخست ایران به ثمر رسید.</p>
      <p>بعد از گل ایران، فشار حملات شاگردان ویلموتس کاسته شد و خبری هم حملات ابتدای بازی عراق نبود تا این دیدار متعادل دنبال شود. در آخرین دقایق بازی تیم ملی ایران صاحب یک ضربه ایستگاهی در مقابل دروازه عراق شد. ضربه رامین رضاییان بعد از برخورد به دیرک افقی دروازه محمد حمید به اوت رفت تا فرصت خوبی از دست برود.</p>
      <p>
        <b>نیمه دوم</b>
      </p>
      <p>بعد از گذشت یک دقیقه، مصدومیت دروازه‌بان عراق در نخستین دقایق بازی منجر به ورود دروازه‌بان باتجربه عراقی‌ها یعنی جلال حسن به زمین شد. دقایقی بعد نوبت به ایران رسید تا به علت مصدومیت میلاد محمدی دست به تعویض اجباری بزند و محمد نادری به جای او به میدان برود.</p>
      <p>عراق به حملات خود در نیمه دوم ادامه داد و در دقیقه ۵۶ توسط مهاوی دروازه تیم ملی ایران را تهدید کرد. حرکت انفرادی او و گذر از چند بازیکن تیم ملی در نهایت توسط مدافعان دفع شد.</p>
      <p>در دقیقه ۶۰، حمله خطرناک عراق به روی دروازه تیم ملی طی برخورد پورعلی‌گنجی با مهند علی دفع شد که عراقی ها اعتقاد به پنالتی داشتند اما داور دستور به ادامه بازی داد.</p>
      <p>عراق در طول نیمه دوم سوار بر توپ و میدان بود اما خط دفاع منسجم تیم ملی اجازه خلق موقعیت گل به این تیم نداد تا توپ‌های بازیکنان عراقی به بیرون برود.</p>
      <p>در دقیقه ۸۲، مسعود شجاعی به علت انجام حرکت خطرناک و بلند کردن پای خود تا سر بازیکن عراقی، از سوی داور سریلانکایی اخراج شد تا تیم ملی ۱۰ نفره شود.</p>
      <p>در دقیقه ۸۶، محمد محبی روی پارس در عمق بازیکنان ایران در گوشه محوطه جریمه عراق صاحب موقعیت شد که ضربه او از زاویه بسته توسط جلال حسن در دو مرحله دفع شد.</p>
      <p><b>گل: </b>در دقیقه ۹۲، ارسال بازیکن عراق از روی نقطه با ضربه سر علاء عباس، بازیکن تعویضی همراه بود و توپ بعد از دخالت بیرانوند و برخورد به دیرک دروازه، وارد گل شد.</p>
      <p>این دیدار در نهایت با پیروزی دو بر یک عراق به پایان رسید.</p>
      <p><b>ترکیب ایران: </b>علیرضا بیرانوند، مرتضی پورعلی‌گنجی (کارت زرد)، محمدحسین کنعانی‌زادگان، رامین رضاییان، میلاد محمدی (محمد نادری ۵۳)، امید ابراهیمی، احمد نوراللهی، مسعود شجاعی (کارت زرد اول و دوم، اخراج ۸۱)، محمد محبی، مهدی طارمی (وحید امیری ۶۲) و سردار آزمون (کاوه رضایی ۹۰).</p>
      <p><b>ترکیب عراق:</b> محمد حمید (جلال حسن ۴۸)، سعد ناطق، احمد ابراهیم، ربین سولاکا، علی عدنان (کارت زرد)، صفاء هادی، امجد عطوان، علا مهاوی (کارت زرد)، همام طارق، بشار رسن (علی عبدالزهرا ۸۸)، مهند علی (علاء عباس ۷۷).</p>
    </article>
  </body>
</html>