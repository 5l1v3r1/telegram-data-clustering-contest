<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773688,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="אנרג'יאן קודחת מאגר חדש בעלות של 35 מיליון דולר"/>
    <meta property="og:description" content="מאגר הגז הפוטנציאלי נקרא זאוס וממוקם בין כריש לתנין. הקידוח צפוי להתחיל בחודש הבא"/>
  </head>
  <body>
    <article>
      <h1>אנרג'יאן קודחת מאגר חדש בעלות של 35 מיליון דולר</h1>
      <h2>מאגר הגז הפוטנציאלי נקרא זאוס וממוקם בין כריש לתנין. הקידוח צפוי להתחיל בחודש הבא</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">ליאור גוטמן</a></address>
      <p>חברת האנרגיה היוונית־בריטית אנרג'יאן הודיעה על קידוח ימי חדש של מאגר שזכה לשם זאוס וצפוי לצאת לדרך כבר בחודש הבא. זאוס ממוקם בין מאגרי הגז כריש ותנין. על פי הערכות, עלות הקידוח צפויה לנוע סביב 35 מיליון דולר. מדובר בקידוח נדיר יחסית במים הכלכליים של ישראל, לאחר הקפאה של חמש שנים בחיפושי גז ונפט, שנפסקה רק בשנה שעברה עם קידוחי ההשלמה של מאגרי לווייתן וכריש.</p>
      <p>המאגר הפוטנציאלי זאוס הוא אחד מחמשת הרישיונות שאנרג'יאן קיבלה ממשרד האנרגיה במכרז לפתיחת הים לתחרות בסוף 2017. למעשה, אנרג'יאן הצילה את המכרז מכישלון מוחלט, משום שבזמנו היא היתה החברה היחידה שנרשמה אליו ואף התקדמה עם הפיתוח בפועל.</p>
      <figure>
        <img src="https://images1.calcalist.co.il/PicServer3/2019/11/13/947485/1NL.jpg"/>
        <figcaption>אסדת ההפקה מאגר כריש ותנין ומנכ"ל קבוצת אנרג'יאן מתיוס ריגס <br/>צילום: חברת אנרג'יאן, אוראל כהן</figcaption>
      </figure>
      <p>החברה השנייה שניגשה היתה למעשה שורת חברות ממשלתיות מהודו שנרשמו כולן לקבלת רישיון בודד, אולם עד היום לא נרשמה שום התקדמות בפיתוח. ההערכה היא שההתמודדות שלהן במכרז היתה יותר בגדר מחווה שעשה ראש ממשלת הודו נרנדרה מודי לראש הממשלה בנימין נתניהו.</p>
      <p>פרט לחמשת הרישיונות שקיבלה אנרג'יאן בסוף 2017, השנה היא קיבלה עוד ארבעה רישיונות חדשים במסגרת המכרז הלאומי השני למציאת משקיעים. יחד עם מאגרי כריש ותנין היא מחזיקה ב־11 רישיונות, מתוכם שניים שהוגדרו כמאגרים מוכחים.</p>
      <p>פעילות החברה בינתיים לא מטרידה את הרגולטורים, למרות שבעבר מספר רישיונות דומה שהיו בידי קבוצת דלק הביאו את המדינה לחייב את דלק להחזיר חלק מהם למדינה.</p>
      <p>
        <b>מיליארד מ"ק גז בשנה</b>
      </p>
      <p>הקידוח יעשה על ידי אסדת Stena DrillMAX, שביצעה את שאר קידוחי החברה, כשלרשותה אפשרות למצות עוד חמישה קידוחים אחרים בתקופה הקרובה.</p>
      <p>על פי הערכות אנרג'יאן, ברישיון זאוס אפשרות הפקה של כ־0.6 TCF (טריליון רגל מעוקב), כמות צנועה יותר של גז ממה שהתגלה במאגרים האחרים ובהיקף שווה ערך לכ־18 חודשי צריכה לאומית (במונחי 2018).</p>
      <p>עם זאת, בתחילת החודש אנרג'יאן דיווחה על עלייה של 20% בפוטנציאל הפקת הגז במאגר כריש. היקף המאגרים הפוטנציאלי שיש בידה נע סביב 105 מיליארד מ"ק גז טבעי ‑ כשליש מנפח מאגר תמר.</p>
      <p>באנרג'יאן חידדו החודש שתגלית כריש תפותח באמצעות חיבור (Tie Back) לאסדה צפה של אנרג'יאן, שנבנית בימים אלה בסין ובסינגפור. לאסדה יכולת הזרמה של מיליארד מ"ק גז טבעי לשנה.</p>
    </article>
  </body>
</html>