<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773737,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="&quot;זמן פציעות&quot; בהליך גירושין"/>
  </head>
  <body>
    <article>
      <h1>"זמן פציעות" בהליך גירושין</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">לימור חלימי</a></address>
      <p>
        <b>מוגש מטעם DUN'S 100</b>
      </p>
      <p>"עכשיו הגיע זמן פציעות</p>
      <p>זמן ההחלמה הגדולה</p>
      <p>זמן האסונות שלא קרו</p>
      <p>זמן התרחבות העורקים בתוך הלב.... " (רונה קינן)</p>
      <p>"זמן פציעות" הוא פרק זמן שבסמכותו של שופט כדורגל להוסיף בסיומה של כל מחצית במשחק בשל עיכובים, לרבות פציעות.</p>
      <p>אם להודות על האמת - אני מבינה די קטנה בכדורגל. בהליכי גירושין לעומת זאת, מבינה לא מעט. ומניסיוני רב השנים, בני זוג, המגיעים אלי בעת משבר בנישואין, בתחנות שונות של הקונפליקט, לעיתים כבר פרודים, עם או בלי "שחקן חיזוק" חדש, חשדניים זה כלפי זו ולהפך, מותשים מהסכסוכים ופצועים, עסוקים במקרים רבים בריב ומדון, נדרשים אף הם ל"זמן פציעות"-פרק זמן נוסף במהלך המשבר הזוגי, אשר יאפשר אחת משניים:</p>
      <p>א. פירוק של התא המשפחתי.</p>
      <p>ב. חזרה למגרש המשפחתי מתוך כוונה ליתן הזדמנות נוספת למארג המשפחתי שעלה על שרטון.</p>
      <p>גם שעה שהחלופה הראשונה היא הרלוונטית, בעת התאמת אסטרטגיה לניהול הליך הגירושין עבור הזוג הספציפי שלפני, אני מנסה לצמצם את הפציעות בעזרת מודל הגירושין בו אני דוגלת- הליך גירושין הוגן הדואג ל"יום שאחרי". לפיכך, ניהול כל תיק גירושין במשרדי נעשה תוך יישום "המודל המשולש של הליך הגירושין", הכולל:</p>
      <p>1. פרוק השותפות הקיימת;</p>
      <p>2. בנית השותפות החדשה של היום שאחרי (בין בני הזוג הנפרדים);</p>
      <p>3. שמירה על המשפחה החיה תוך כדי ההליך;</p>
      <p>כך, לזוגות אשר גמרו אומר לסיים את פרק החיים המשותפים, יוצע הליך גירושין הוגן, הצופה פני עתיד. הליך כזה נפתח בשלב החשיבה - מה חשוב לבן זוג הנפרד כדי להמשיך את חייו בצורה המיטבית ומתמקד בהשגת יחס נכון וצודק בחלוקת המשאבים והתוצרים בתום ההליך, לטובת הצדדים, הילדים, הנכדים והקשרים איתם.</p>
      <p>בהתאמה וברגישות לצרכי הצדדים, הליך גירושין הוגן ויעיל אינו שואף לפגוע בצד השני אלא מבקש להפחית סיכונים ולצמצם פגיעות הדדיות, בדגש על בניית פרק חדש, המתחשב בכל הגורמים הרלוונטיים במגרש המשחקים החדש של המשפחה.</p>
      <p>לשמחתי, לעתים בוחרים בני הזוג הניצים בחלופה השנייה. קרי: ליתן הזדמנות נוספת למארג המשפחתי שעלה על שרטון. במקרים אלו, מוצע לזוג הסכם משולב-הסכם שלום בית ולחילופין גירושין. הסכם כזה מורכב משני חלקים עיקריים: בחלק הראשון ינוסחו הכללים החדשים להתנהלות אותם מתחייבים הצדדים לקיים במסגרת הניסיון לשלום בית, לרבות: פנייה לטיפול זוגי, קביעת אופן ההתנהלות הכלכלית בתקופת הניסיון לשלום בית וכיו"ב. החלק השני של ההסכם יפרט את הסדרי הגירושין למקרה ששלום הבית לא יצלח.</p>
      <p> </p>
      <figure>
        <img src="https://images1.calcalist.co.il/PicServer3/2019/09/03/931887/LLL_l.jpg"/>
        <figcaption>עו"ד לימור חלימי</figcaption>
      </figure>
      <p>מניסיוני, ההסכם המשולב מאפשר רגיעה בין בני הזוג. הסכם שכזה מנטרל חששות בסוגיה הקריטית של מרוץ הסמכויות בין בני הזוג (מי יקדים ויעתור לערכאה השיפוטית אשר תמקסם את זכויותיו- בית הדין הרבני או בית-המשפט לענייני משפחה), מנטרל מאבקים בשאלה מי ישיג יותר, שהרי סוכמו כבר ענייני המזונות, המשמורת, זמני השהות עם הילדים, חלוקת המשאבים וכדומה. באופן הזה, ניתן להפנות את האנרגיות של הצדדים לשיקום יחסיהם. כך אף נבטיח שבמידה וחלילה שלום הבית לא יצלח, הצדדים לא יגררו למאבקי גירושין ארוכים, סבוכים, יקרים ומתישים, שהרי גם פרק זה הוסדר בהסכם המשולב.</p>
      <p>לשמחתי, זוגות רבים, אשר חתמו במשרדי על הסכמים משולבים כאמור ותכננו בדרך זאת את המשך חייהם, הותירו את ההסכם, הלכה למעשה, במגירה. ממש כך! אם בשל חזרתם למסלול חיים משותפים, תוך יישום הכללים החדשים שהותוו על מנת לטפל במוקשים שצצים במהלך הדרך, ואם-במקרים בהם שלום הבית לא צלח- בשל העובדה שהסדרי הפירוד הוסכמו בשיתוף הצדדים ותוך הגנה על האינטרסים של שני הצדדים לקראת דרכם החדשה.</p>
      <p>להמחשת חשיבות התאמת אסטרטגיה לניהול הליך הגירושין בזמן פציעות נזכיר את הסכם הממון- אחד ההסכמים החשובים הנערכים בין בני זוג ואשר בא להסדיר את הסוגיות הכלכליות בין הצדדים במקרה של פקיעת הקשר. הסכם כזה מבקש, בין היתר, להקנות שקט נפשי לבני הזוג, שעה שכל צד יודע מה צפוי לו מבחינה כלכלית באם הקשר לא יצלח.</p>
      <p>כשם שהסכם הממון הנערך בעת שלום, נעשה תוך תכנון, תאום ציפיות ובשמירה על הוגנות עבור היום שאחרי, אני מבקשת להציע עקרונות דומים להתנהלות אף במקרה של משבר קריטי בזוגיות, אשר הצדדים מנסים לצלוח. במקרה האחרון חשוב ביתר שאת, בשל תכני העיסוק בו, כי יצפה פני עתיד אף לטובת הילדים המשותפים, הנכדים ומעגלי משפחה רחבים. דאגה ללב המדמם והפועם של המשפחה בעת משבר קריטי בזוגיות, תוך כדי בניית שותפות של היום שאחרי, אף תמנע הליכים משפטיים נוספים ומתישים בעתיד.</p>
      <p>בין אם הבחירה תהיה להביא את הקשר הזוגי לכלל סיום ובין אם יבחרו בני הזוג ליתן הזדמנות נוספת לתא שבנו בעמל, ברי, כי תיכנון "זמן הפציעות" כך שיסתיים כ"זמן האסונות שלא קרו" (כמילותיה של רונה קינן בשירה הנ"ל) יעטוף בהוגנות וברגישות את הלקוח, כך שיוכל להמשיך בשותפות מסוג חדש ואחר עם בן הזוג או עם בן הזוג לשעבר.</p>
    </article>
  </body>
</html>