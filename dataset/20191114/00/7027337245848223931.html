<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698261/%D9%87%D8%B4%D8%AF%D8%A7%D8%B1-%DA%A9%D8%B1%D9%87%E2%80%8C-%D8%B4%D9%85%D8%A7%D9%84%DB%8C-%D8%A8%D9%87-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="هشدار کره‌ شمالی به آمریکا"/>
    <meta property="og:description" content="کره‌شمالی به دنبال مانور مشترک نظامی آمریکا و کره جنوبی به واشنگتن هشدار داد که در مقابل هر اقدامی که حاکمیت یا امنیت آن را تهدید کند، دفاع خواهد کرد."/>
  </head>
  <body>
    <article>
      <h1>هشدار کره‌ شمالی به آمریکا</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1036880_312.jpg"/>
      </figure>
      <p>کره‌شمالی به دنبال مانور مشترک نظامی آمریکا و کره جنوبی به واشنگتن هشدار داد که در مقابل هر اقدامی که حاکمیت یا امنیت آن را تهدید کند، دفاع خواهد کرد.</p>
      <p>به گزارش ایرنا به نقل از شبکه «ای بی سی نیوز» کره‌ شمالی در بیانیه‌ای تصریح کرد، این کشور براساس قوانین دفاع از خود در برابر هر اقدام تهدید آمیزی مقابله خواهد کرد.</p>
      <p>به دنبال اجرای مانور مشترک نظامی آمریکا و کره جنوبی، پیونگ یانگ تهدید کرد در صورت پیشروی برنامه‌های نظامی برنامه‌ریزی شده آمریکا با کره جنوبی آنان بلافاصله دست به اقدام تلافی جویانه خواهند زد.</p>
      <p>براساس بیانیه کمیسیون امورخارجه کره شمالی، برای مقابله با اقداماتی که حاکمیت و امنیت کشور را تهدید کند برنامه ریزی شده است.</p>
      <p>بیانیه روز چهارشنبه کره شمالی در حالی منتشر می‌شود که واشنگتن هفته گذشته اعلام کرد، برای ماه آینده مانور هوایی مشترکی با کره جنوبی برنامه ریزی کرده است.</p>
      <p>یک دیپلمات ارشد کره شمالی هفته گذشته برگزاری مانور مشترک آمریکا با کره جنوبی را مانند "ریختن آب سرد" بر مذاکرات میان پیونگ یانگ با واشنگتن دانست و اعلام کرد: کره شمالی با مانور نظامی مشترک ایالات متحده و کره جنوبی مخالف است و آنها را تلاشی برای حمله می‌داند.</p>
      <p>پیونگ یانگ پیش از این نیز اعلام کرده بود که اقداماتی را برای رفع نگرانی‌های واشنگتن انجام داده، اما ایالات متحده نتوانسته است در این خصوص اقدام متقابل انجام دهد.</p>
      <p>کیم جونگ اون رهبر کره شمالی پس از شکست گفت‌وگوهایش با ترامپ در ماه فوریه (اسفندماه) در هانوی ویتنام، ضرب‌الاجلی چندماهه تا پایان سال برای نشان دادن انعطاف بیشتر در روند گفت‌وگوهای متوقف شده عاری‌سازی هسته‌ای با واشنگتن تعیین کرد.</p>
    </article>
  </body>
</html>