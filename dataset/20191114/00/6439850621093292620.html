<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460675/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6-%E0%A6%B9%E0%A6%82%E0%A6%95%E0%A6%82-%E0%A6%AE%E0%A7%8D%E0%A6%AF%E0%A6%BE%E0%A6%9A-%E0%A6%A6%E0%A6%BF%E0%A7%9F%E0%A7%87-%E0%A6%96%E0%A7%87%E0%A6%B2%E0%A6%BE-%E0%A6%B6%E0%A7%81%E0%A6%B0%E0%A7%81-%E0%A6%86%E0%A6%9C"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="বাংলাদেশ-হংকং ম্যাচ দিয়ে খেলা শুরু আজ"/>
    <meta property="og:description" content="স্পোর্টস রিপোর্টার ॥ বাংলাদেশ ও হংকং ইমার্জিং দলের মধ্যকার ম্যাচ দিয়ে আজ শুরু হচ্ছে এসিসি ইমার্জিং টিমস এশিয়া কাপ। সকাল নয়টায় বিকেএসপির চার নম্বর মাঠে বাংলাদেশ ও হংকং লড়াই করবে। একইদিন আরও তিনটি ম্যাচ অনুষ্ঠিত হবে। এ টুর্নামেন্টে আটটি দল খেলছে। অনুর্ধ-২৩ বয়সী ক্রিকেটাররা খেলবেন। ..."/>
  </head>
  <body>
    <article>
      <h1>বাংলাদেশ-হংকং ম্যাচ দিয়ে খেলা শুরু আজ</h1>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <ul>
        <li>ইমার্জিং টিমস এশিয়া কাপ ক্রিকেট</li>
      </ul>
      <p>স্পোর্টস রিপোর্টার ॥ বাংলাদেশ ও হংকং ইমার্জিং দলের মধ্যকার ম্যাচ দিয়ে আজ শুরু হচ্ছে এসিসি ইমার্জিং টিমস এশিয়া কাপ। সকাল নয়টায় বিকেএসপির চার নম্বর মাঠে বাংলাদেশ ও হংকং লড়াই করবে।</p>
      <p>একইদিন আরও তিনটি ম্যাচ অনুষ্ঠিত হবে। এ টুর্নামেন্টে আটটি দল খেলছে। অনুর্ধ-২৩ বয়সী ক্রিকেটাররা খেলবেন। টুর্নামেন্টে ‘এ’ গ্রুপে আফগানিস্তান, ওমান, পাকিস্তান ও শ্রীলঙ্কা আছে। ‘বি’ গ্রুপে স্বাগতিক বাংলাদেশের সঙ্গে হংকং, ভারত, নেপাল রয়েছে। গ্রুপপর্বে ‘এ’ গ্রুপের ম্যাচগুলো কক্সবাজারের শেখ কামাল আন্তর্জাতিক ক্রিকেট স্টেডিয়াম ও স্টেডিয়ামের একাডেমি মাঠে হবে। আর ‘বি’ গ্রুপের খেলাগুলো বিকেএসপির ৩ ও ৪ নম্বর মাঠে হবে। আজ শ্রীলঙ্কা-ওমান, পাকিস্তান-আফগানিস্তান, ভারত-নেপালও মুখোমুখি হবে। সংযুক্ত আরব আমিরাত শুরুতে টুর্নামেন্টে ছিল। কিন্তু কোন কারণ না দেখিয়েই দলটি টুর্নামেন্ট থেকে নিজেদের নাম প্রত্যাহার করে নেয়। আর তাতে করে নেপাল টুর্নামেন্টে খেলার সুযোগ পেয়ে যায়। ১৮ নবেম্বর পর্যন্ত গ্রুপপর্বের খেলাগুলো হবে। একেকটি দল গ্রুপপর্বে তিনটি করে ম্যাচ খেলবে। এরপর দুই গ্রুপের পয়েন্ট তালিকায় থাকা সেরা দুই দল করে মোট চার দল সেমিফাইনালে উঠবে। ২০ (এ ১-বি ২) ও ২১ (এ ২-বি ১) নবেম্বর হবে সেমিফাইনাল ম্যাচ দুটি। আর আজ শুরু হয়ে ২৩ নবেম্বর হবে ফাইনাল ম্যাচ। সেমিফাইনাল ও ফাইনাল ম্যাচ মিরপুর শেরেবাংলা স্টেডিয়ামে অনুষ্ঠিত হবে।</p>
      <p>বাংলাদেশ ইমার্জিং দলের নেতৃত্বে থাকছেন নাজমুল হোসেন শান্ত। সঙ্গে ভারতের বিরুদ্ধে টি২০ সিরিজ মাতিয়ে আসা ওপেনার নাঈম শেখ, ইয়াসির আলী চৌধুরী, আফিফ হোসেন ধ্রুব, জাকির হাসান, মিনহাজুল আবেদিন আফ্রিদি, আমিনুল ইসলাম, সৌম্য সরকার, তানভীর ইসলাম, মাহমুদ হাসান, মেহেদী হাসান রানা, সুমন খান, মাহিদুল ইসলাম ভুঁইয়া, আবু হায়দার রনি এবং মেহেদী হাসান থাকছেন। অনুর্ধ-২৩ দল হলেও পাঁচজন ২৩ বয়সের বেশি ক্রিকেটার খেলতে পারবেন।</p>
      <p>হংকংয়ের বিরুদ্ধে বাংলাদেশের প্রথম খেলা। এরপর গ্রুপপর্বে ১৬ নবেম্বর ভারত ও ১৮ নবেম্বর নেপালের বিরুদ্ধে খেলবে বাংলাদেশ। হংকংকে গত বছর ইমার্জিং টিমস এশিয়া কাপে হারিয়েছে বাংলাদেশ। ২৮ রানে জিতেছিল। এবারও জয় দিয়ে টুর্নামেন্টের মিশন শুরু করার আশা আছে। তবে হংকংকে হাল্কাভাবে নিচ্ছে না বাংলাদেশ। আফিফ হোসেন যেমন বলেছেন, ‘প্রতিপক্ষকে কখনও সহজভাবে দেখার সুযোগ নেই আমাদের। প্রস্তুতি আমরা ঠিকভাবে নিয়েছি। আর ম্যাচেও আমরা ভাল পারফর্ম করার চেষ্টা করব। যাতে সহজে আমরা ভাল ফলাফল করতে পারি।’</p>
      <p>দুই বছর আগে ২০১৭ সালেও স্বাগতিক ছিল বাংলাদেশ। সেবার মুমিনুল হকের নেতৃত্বে খেলে বাংলাদেশ দল। কিন্তু শিরোপা জিততে পারেনি। এবার কী শিরোপা জেতা সম্ভব? আফিফ জানান, ‘অভিজ্ঞতা আমাদের অবশ্যই এগিয়ে রাখবে। অভিজ্ঞ ক্রিকেটার থাকলে আমরা যারা জুনিয়র আছি, তারা ওদের থেকে শিখতে পারব। যে জিনিসগুলো নিয়ে আমরা ভাল খেলতে পারব আশাকরি।’ সঙ্গে যোগ করেন, ‘আসরে আমাদের সম্ভাবনা কতটুকু সেটা তো আগে থেকে বলা যায় না। তবে আমরা আমাদের সেরা পারফর্ম করার চেষ্টা করব। করতে পারলে আশাকরি ভাল কিছুই হবে আমাদের জন্য।’</p>
    </article>
  </body>
</html>