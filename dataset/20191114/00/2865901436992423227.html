<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/glava-mu-je-zrela-nije-vise-decak-vlahovic-zeli-mesto-startera-i-dres-reprezentacije-srbije/342467"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Glava mu je zrela, nije više dečak: Vlahović želi mesto startera i dres reprezentacije Srbije"/>
    <meta property="og:description" content="I vidi sebe u Toskani u narednih deset godina"/>
  </head>
  <body>
    <article>
      <h1>Glava mu je zrela, nije više dečak: Vlahović želi mesto startera i dres reprezentacije Srbije</h1>
      <h2>I vidi sebe u Toskani u narednih deset godina</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Fjorentina je potonula prošlog vikenda na Sardiniji u sudaru sa Kaljarijem, ali je dobila – igrača. To je ocena lokalnih medija posle dva gola mladog srpskog <b>reprezentativca Dušana Vlahovića</b> u finišu meča.</p>
      <p>Nekadašnji vunderkind Partizana pokazao je da u nastavku sezone može da bude ozbiljan adut Vićenca Montele. Posle dve sezone, tokom kojih je na kašičicu dobijao šansu, Vlahović je stigao do prvenca u Seriji A. Dovoljno za hvalospeve i rečenice kako je Viola dobila napadača za budućnost.</p>
      <p><b>„Pre dve sedmice sam bio na Artemiju Frankiju da pratim meč protiv Parme. Ostao sam posle toga na večeri sa Dušanom. On je zaista srećan što je u klubu kao što je Fjorentina, ali se nada da će u budućnosti imati više prostora da pokaže koliko može. Protiv Kaljarija je pokazao da ima sve uslove da igra u prvom timu. On više nije dečak. Glava mu je zrela“,</b> poručio je u razgovoru za italijanske medije menadžer mladog napadača Darko Ristić.</p>
      <p>Ove sezone Srbin rođen 2000. godine je odigrao 255 minuta u Seriji A. Konkurencija je izuzetno jaka. Tu su Kijeza, Boateng, Sotil.<br/><b>„On je imao mogućnost da ode na pozajmicu. Ali je klub pokazao da ima poverenje u njega. On je budućnost kluba“.</b></p>
      <p>Vlahović je ugovorom za Fjorentinu vezan do 2023. godine. Nema naznaka o produžetku saradnje, mada to nije prioritet mladog napadača.<br/>„<b>Vlahović trenutno ima dva cilja. Da se ustali u timu Fjorentine, zatim i da zaigra za seniorsku reprezentaciju Srbije. Rekao mi je da sebe vidi u Ljubičastom dresu još deset godina“,</b> dodao je Ristić.</p>
      <figure>
        <img src="https://mozzartsport.com/upload/CKEditor/01.05.2019/Deki%20novo.jpg"/>
      </figure>
    </article>
  </body>
</html>