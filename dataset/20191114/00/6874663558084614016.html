<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773719,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="אלשיך: &quot;אי-מינוי מפכ&quot;ל קבוע - מצב מזעזע מבחינה דמוקרטית ופגיעה בעצמאות המשטרה&quot;"/>
    <meta property="og:description" content="כך אמר היום בכנס חיפה למשפט רוני אלשיך, מפכ&quot;ל המשטרה בעבר. עוד קבל על פגיעה באמון הציבור ברשויות האכיפה: &quot;אם אתה בעד הרשויות אתה שמאל, ואם נגד אתה ימין. זה חמור, יש בכך פוטנציאל לפורר את החוסן הפנימי של החברה הישראלית&quot;"/>
  </head>
  <body>
    <article>
      <h1>אלשיך: "אי-מינוי מפכ"ל קבוע - מצב מזעזע מבחינה דמוקרטית ופגיעה בעצמאות המשטרה"</h1>
      <h2>כך אמר היום בכנס חיפה למשפט רוני אלשיך, מפכ"ל המשטרה בעבר. עוד קבל על פגיעה באמון הציבור ברשויות האכיפה: "אם אתה בעד הרשויות אתה שמאל, ואם נגד אתה ימין. זה חמור, יש בכך פוטנציאל לפורר את החוסן הפנימי של החברה הישראלית"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">משה גורלי</a></address>
      <p>"זה מצב מזעזע מבחינה דמוקרטית, זו פגיעה בעצמאות המשטרה שאנחנו כשנה ללא מפכ"ל ואין פוצה פה ומצפצף". כך אמר הבוקר <a href="https://www.calcalist.co.il/local/articles/0,7340,L-3746049,00.html">המפכ"ל לשעבר של המשטרה,</a> רוני אלשיך, בכנס חיפה למשפט שמתקיים באוניברסיטת חיפה בשיתוף עם לשכת עורכי הדין מחוז הצפון.</p>
      <p>אלשיך קבל על פגיעה באמון הציבור ברשויות האכיפה כאשר הכל פוליטי: "אם אתה בעד הרשויות אתה שמאל, ואם נגד אתה ימין. זה חמור, יש בכך פוטנציאל לפורר את החוסן הפנימי של החברה הישראלית".</p>
      <figure>
        <img src="https://images1.calcalist.co.il/PicServer3/2019/03/20/893273/AMITS-190319-20359343_l.jpg"/>
        <figcaption>רוני אלשיך, לשעבר מפכ"ל המשטרה <br/>צילום: עמית שעל</figcaption>
      </figure>
      <p>אלשיך דיבר על תפקידה של המשטרה במלחמה בשחיתות, מלחמה שחסרה את התמיכה הפוליטית הנחוצה: "אנו מותקפים ביוזמות והצעות חוק שנועדו להחליש את מערכות האכיפה. אנחנו במגננה. הצעות כמו אלה שמחלישות את עצמאות המפכ"ל והמשטרה פוגעות באפקטיביות של האכיפה".</p>
      <p>"האם אנחנו מדינה מושחתת"? שאל אלשיך והשיב: "ככל שמערכות האכיפה יודעות לטפל בשחיתות השלטונית, איננו מדינה מושחתת. יש שחיתות, אבל כמדינה איננו מדינה מושחתת".</p>
      <h3>משפט שדה בתקשורת</h3>
      <p>עו"ד נבות תל-צור, שהיה סניגורם של שני ראשי ממשלה בעבר, דיבר על רמיסת עקרונות המשפט הפלילי בחקירת נבחרי ציבור. "חזקת החפות לא קיימת לאנשי ציבור", אמר, "נערך להם משפט שדה בתקשורת. אין סבלנות לשמיעת הראיות מסודרת. דינם נחרץ כבר בהתחלה כמו ההתפטרות של אולמרט בשלב מוקדם של החקירה".</p>
      <p>תל-צור דיבר על הדרישה לנבחרי ציבור להתפטר כבר במועד הגשת כתב האישום: "רק הרשעה חלוטה צריכה להיות קו פרשת מים בשינוי הסטטוס של עובד ציבור. להבדיל מהמצב היום שהגשת כתב אישום ואפילו שקילה לפתוח בחקירה יכולה לשנות את הסטטוס של נבחר ציבור".</p>
      <figure>
        <img src="https://images1.calcalist.co.il/PicServer3/2019/10/14/940511/CAL142212_l.jpg"/>
        <figcaption>עו"ד אבי חימי ראש לשכת עורכי הדין <br/>צילום: יאיר שגיא</figcaption>
      </figure>
      <p>עו"ד אבי חימי, ראש לשכת עורכי הדין, התייחס בעקיפין לתחבולות חקירת ניר חפץ: "כאשר נחשפות עדויות על פגיעה בזכויות יסוד של נחקרים וחשודים אין בכוונתנו לשתוק. הערך של חקר האמת אינו חשוב יותר מזכויות האדם. הקמתנו ועדה שתבדוק את גבולות המותר והאסור בחקירות שתגבש יוזמת חקיקה שתשמור על זכויותיו של כל נחקר".</p>
    </article>
  </body>
</html>