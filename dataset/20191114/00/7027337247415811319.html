<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698346/%D8%B1%D8%A6%DB%8C%D8%B3-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D9%BE%D8%B1%D9%88%D9%86%D8%AF%D9%87%E2%80%8C%D9%87%D8%A7%DB%8C-%D9%85%D9%88%D8%B1%D8%AF-%D8%AF%D8%BA%D8%AF%D8%BA%D9%87-%D9%85%D8%B1%D8%AF%D9%85-%D8%A7%D8%B7%D9%84%D8%A7%D8%B9-%D8%B1%D8%B3%D8%A7%D9%86%DB%8C-%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="رئیس قوه قضائیه: پرونده‌های مورد دغدغه مردم اطلاع رسانی شوند"/>
    <meta property="og:description" content="رئیس قوه قضائیه، گفت: هر پرونده‌ای که به هر دلیلی به موضوع و دغدغه مردم تبدیل شود باید عادلانه ، منصفانه، سریع و دقیق مورد رسیدگی قرارگیرد و اطلاع رسانی شود، در این رابطه قوه قضاییه تحت تاثیر هیچ فضاسازی و جوسازی قرار نخواهد گرفت."/>
  </head>
  <body>
    <article>
      <h1>رئیس قوه قضائیه: پرونده‌های مورد دغدغه مردم اطلاع رسانی شوند</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037113_112.jpg"/>
      </figure>
      <p>رئیس قوه قضائیه، گفت: هر پرونده‌ای که به هر دلیلی به موضوع و دغدغه مردم تبدیل شود باید عادلانه ، منصفانه، سریع و دقیق مورد رسیدگی قرارگیرد و اطلاع رسانی شود، در این رابطه قوه قضاییه تحت تاثیر هیچ فضاسازی و جوسازی قرار نخواهد گرفت.</p>
      <p>به گزارش ایرنا، سید ابراهیم رئیسی عصرپنجشنبه در اختتامیه همایش «فرصت های تحول در سازمان قضایی نیروهای مسلح» در مرکز آموزش قوه قضائیه درقم، افزود: پرونده‌هایی که از اهمیت برخوردار است باید به صورت دقیق و با سرعت انجام شود چرا که زمان‌بر شدن برخی پرونده‌های مهم اثرگذاری احکام صادره را کاهش می‌دهد.</p>
      <p>وی اظهار داشت :‌فضاسازی و جوسازی ها نباید هیچ تاثیری بر عملکرد قوه قضائیه داشته باشد و دراین زمینه باید احکام با صلابت صادر و اجرا شود.</p>
      <p>وی تاکید کرد: اجرای عدالت اولویت دستگاه قضایی می‌باشد و ممکن است خواصی از این رویکرد قوه قضائیه راضی نباشند که این مهم نیست، بلکه آنچه مهم است رضایت مردم از اجرای عدالت و احساس آن در جامعه می‌باشد.</p>
      <p>رئیسی گفت: تاکید دستگاه قضایی تبیین اقدامات انجام شده برای نخبگان و منصفانه جامعه است تا در جریان امور قرار گیرند.</p>
      <p>وی افزود:‌ نحوه رسیدگی پرونده‌هایی که تبدیل به دغدغه عمومی شده‌است را باید اطلاع رسانی کرد چرا که این اقدام در افزایش رضایت‌مندی مردم موثر است.</p>
    </article>
  </body>
</html>