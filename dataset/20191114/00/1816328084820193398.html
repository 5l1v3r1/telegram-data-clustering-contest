<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/14140244/India-may-again-attempt-soft-landing-on-Moon-next.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="சந்திரயான்-3 : அடுத்த ஆண்டு செயல்படுத்த இஸ்ரோ திட்டம்"/>
    <meta property="og:description" content="2020-ம் ஆண்டு நவம்பர் மாதத்துக்குள் சந்திரயான்-3 விண்கலம் மூலம் செல்லும் லேண்டரை நிலவின் தென்பகுதியில் தரை இறக்க உள்ளதாக இஸ்ரோ திட்டமிட்டுள்ளதாக தகவல்கள் வெளியாகியுள்ளன."/>
  </head>
  <body>
    <article>
      <h1>சந்திரயான்-3 : அடுத்த ஆண்டு செயல்படுத்த இஸ்ரோ திட்டம்</h1>
      <h2>2020-ம் ஆண்டு நவம்பர் மாதத்துக்குள் சந்திரயான்-3 விண்கலம் மூலம் செல்லும் லேண்டரை நிலவின் தென்பகுதியில் தரை இறக்க உள்ளதாக இஸ்ரோ திட்டமிட்டுள்ளதாக தகவல்கள் வெளியாகியுள்ளன.</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>பெங்களூரு,நிலவின் தென் துருவத்தை ஆராய்ச்சி செய்யும் வகையில், சந்திரயான் 2 விண்கலம் இந்திய விண்வெளி ஆராய்ச்சி நிறுவனமான இஸ்ரோவால் அனுப்பப்பட்டது.  விக்ரம் லேண்டர் நிலவில் தரையிறங்க 2.1 கி.மீட்டர் தொலைவில் இருந்த சமயத்தில், திடீரென அதனுடனான தொடர்பு துண்டிக்கப்பட்டது. </p>
      <p>கட்டுப்பாட்டை இழந்த விக்ரம் லேண்டர் நிலவின் மேற்பரப்பில் சாய்ந்த நிலையில் விழுந்ததாக தெரிவிக்கப்பட்டது. லேண்டருடனான தொடர்பை ஏற்படுத்த இஸ்ரோ பலமுறை முயற்சித்தும் அது பலனளிக்கவில்லை. இந்த நிலையில்,  வரும் ஆண்டு இறுதியில் சந்திரயான் -3 திட்டத்தை செயல்படுத்தி மீண்டும் நிலவில் சாப்ட் லேண்டிங் செய்ய இஸ்ரோ திட்டமிட்டுள்ளதாக தகவல்கள் வெளியாகியுள்ளன.  சந்திரயான்-3ன் மூலம் லேண்டர் மற்றும் ரோவரை மட்டும் அனுப்ப முடிவு செய்துள்ளனர் என்று இஸ்ரோ வட்டாரங்கள் தெரிவித்தன.  சந்திரயான்-3ன் மூலம் அனுப்பப்படும் லேண்டரின் கால்கள் வலுவானதாகவும், எந்த கடினமான சூழலிலும் தரையிறங்கும் திறனுடனும் வடிவமைக்கப்படும். சந்திரயான்-2 திட்டத்தில் இருந்த குறைபாடுகள் களையப்பட்டு, சரி செய்யப்படும் என்று  இஸ்ரோ விஞ்ஞானிகள் தெரிவித்துள்ளனர்.திட்டமிடப்பட்டுள்ள சந்திரயான் -3 திட்டம் குறித்து அறிக்கை தயார் செய்ய  விக்ரம் சாராபாய் விண்வெளி மையத்தின் இயக்குநர் சோம்நாத் தலைமையில் உயர்மட்டக்குழுவை இஸ்ரோ அமைத்துள்ளது என்று பிடிஐ செய்தி வெளியிட்டுள்ளது. </p>
    </article>
  </body>
</html>