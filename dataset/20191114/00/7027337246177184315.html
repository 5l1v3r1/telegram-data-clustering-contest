<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698375/%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF-%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%B3%D8%B1%D8%A7%D9%86%D9%87-%D9%85%D8%B7%D8%A7%D9%84%D8%B9%D9%87-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%B1%D8%A7-%D8%A7%D8%B9%D9%84%D8%A7%D9%85-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="وزیر ارشاد جدیدترین سرانه مطالعه ایرانیان را اعلام کرد"/>
    <meta property="og:description" content="وزیر فرهنگ و ارشاد اسلامی در سخنانی به بیان جدیدترین آمار مربوط به سرانه مطالعه در بین ایرانیان پرداخت."/>
  </head>
  <body>
    <article>
      <h1>وزیر ارشاد جدیدترین سرانه مطالعه ایرانیان را اعلام کرد</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037160_243.jpg"/>
      </figure>
      <p>وزیر فرهنگ و ارشاد اسلامی در سخنانی به بیان جدیدترین آمار مربوط به سرانه مطالعه در بین ایرانیان پرداخت.</p>
      <p>به گزارش ایرنا «عباس صالحی» در آیین اختتامیه نخستین جشنواره میراث مکتوب رضوی که در خانه فرهنگ صدوقی یزد برگزار شد، به جدیدترین آمار مطالعه ایرانیان اشاره و اظهار کرد: در آخرین پیمایش وزارت فرهنگ و ارشاد اسلامی، اطلاعات آماری از 15 هزار و 600 نفر ایرانیان در نقاط مختلف کشور جمع‌آوری و مشخص شد که به طور میانگین هر ایرانی در طول هفته یک ساعت و 30 دقیقه به مطالعه می پردازد.</p>
      <p>وی با تاکید بر این که این پیمایش دقیق‌ترین پیمایشی است که در ارتباط با میزان مصرف محصولات فرهنگی در کشور انجام می‌شود، گفت: این آمار به معنای آن است که میانگین سرانه مطالعه ایرانیان در طول روز 13 دقیقه است که نسبت به سال 94 تغییری نکرده و همان 13 دقیقه‌ای است که در آن سال بوده است.</p>
      <p>وی افزود: شاید در نگاه اول بیان بشود که هیچ تغییری در آمار به وجود نیامده پس فعالیت هایی که در ارتباط با ترویج کتابخوانی در جامعه صورت گرفته تاثیری نداشته ولی این دیدگاه اشتباه است و باید موضوع را از جنبه دیگری بررسی کنیم.</p>
      <p>صالحی بیان کرد: در طول سه سال گذشته شبکه‌های اجتماعی و فضاهای مجازی بخش بسیار زیادی از زندگی روزمره افراد جامعه ما را تحت تاثیر خود قرار داده و افراد مختلف زمان بسیار طولانی را در طول روز صرف این شبکه ها می کنند.</p>
      <p>وزیر فرهنگ و ارشاد اسلامی ادامه داد: به این ترتیب اگر نگاه کنیم می بینیم که با وجود رشد بسیار زیاد حضور فضای مجازی در زندگی مردم، همچنان آمار مطالعه در ایران روی 13 دقیقه باقی مانده و افت نداشته است.</p>
      <p>وی خاطرنشان کرد: باید دقت کنیم که اگر این تلاش ها و برنامه های گسترده ای که انجام گرفته نبود، قطعا گسترش بسیار سریع فضاهای مجازی در زندگی روزمره افراد، میزان مطالعه را بسیار پایین تر می آورد.</p>
      <p>«محمدعلی طالبی» استاندار یزد هم در این مراسم با اشاره به انتخاب یزد به عنوان پایتخت کتاب ایران، گفت: یزد ظرفیت های بسیار گسترده ای دارد و سعی کردیم تمام برنامه هایی که امسال در این استان برگزار می شود با کتاب مرتبط باشد.</p>
      <p>وی خاطرنشان کرد: برنامههایی که حول محور این موضوع در استان یزد برگزار می‌شود، همه و همه سبب تقویت حوزه میراث مکتوب در یزد می شود و همین موضوع برای توسعه استان بسیار مهم است.</p>
      <p>در پایان این مراسم از برگزیدگان بخش‌های مختلف نخستین جشنواره ملی میراث مکتوب رضوی و همچنین واقفان برتر در این حوزه تجلیل به عمل آمد.</p>
    </article>
  </body>
</html>