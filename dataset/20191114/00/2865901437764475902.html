<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/junajted-skrt-kao-retko-kad-za-mandzukica-ne-vise-od-3-000-000/342422"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Junajted škrt kao retko kad: Za Mandžukića ne više od 3.000.000"/>
    <meta property="og:description" content="Paratiči na pregovorima u Londonu"/>
  </head>
  <body>
    <article>
      <h1>Junajted škrt kao retko kad: Za Mandžukića ne više od 3.000.000</h1>
      <h2>Paratiči na pregovorima u Londonu</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>Pre nekoliko meseci bio je nezamenljiv saradnik <b>Kristijana Ronalda</b> u prvom timu, ali otkako je <b>Mauricio Sari</b> seo na Juventusovu klupu <b>Mario Mandžukić</b> je izgubio na statusu u Torinu, pa je više nego jasno da bi se sada i klub i igrač najradije rastali. Problem je samo što su baš nedavno, na proleće, potpisali novi ugovor koji<b> Mandžukića</b> vezuje za Juve do juna 2021.</p>
      <p>Stara dama se tada obavezala i na veću platu, pa zato sada pokušava da povrati uloženo i baš tu je kamen spoticanja u pregovrima sa Mančester junajtedom, mnogo težim no što se isprva očekivalo.</p>
      <p>Engleski klub naime nije baš rad da se preterano otvori za napadača koji u maju slavi 34. rođendan. U stvari, o interesovanju za<b> Mandžukića</b> se pisalo i letos, ali je tad je navodno <b>Ole Gunar Solskjer</b> stopirao transfer pošto je želeo da se koncetriše na mlađe igrače. Kako rezultati tima nisu baš u skladu sa očekivanjima na Old Trafordu i <b>Solskjerova</b> reč je izgubila težinu, pa se mančesterski gigant vratio u trku za <b>Mandžukićev</b> potpis.</p>
      <p>Međutim, ne žele više ni u Mančesteru da budu ovca za šišanje. Za <b>Mandžukića</b> su spremni da plate najviše 3.000.000 evra. U Juventusu su pak svesni da ne mogu da dobiju 15.000.000 koliko bi uzeli letos da je <b>Mandžukić </b>prihvatio ponude iz Kine, Katara, pa i Evrope. Međutim, u Torinu i dalje insistiraju na ceni od 10.000.000 evra, mada bi možda pristali i na obeštećenje od 5.400.00, jer bi sa tim novcam izašli na “pozitivnu nulu“. Imaju osnova da se cenkaju, jer<b> Mandžukića</b> ne bi odbili ni drugi premijerligaši, Vest Hem recimo. Pita se i sam igrač naravno.</p>
      <p>Sportski direktor Juventusa <b>Fabio Paratiči</b> je u Londonu na sastancima sa Junajtedovom delegacijom. Daleko je još od dogovora.</p>
      <figure>
        <img src="https://mozzartsport.com/upload/CKEditor/14.11.2019./13.jpg"/>
      </figure>
      <p>(FOTO: Reuters)</p>
    </article>
  </body>
</html>