<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621440/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AE%D8%B7%D8%A7%D8%A8-%D8%A8%D9%87-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D8%AD%D8%B1%DB%8C%D9%85-%DA%A9%D9%86%DB%8C%D8%AF-%D9%86%D9%87-%D8%A7%D8%B3%D8%B1%D8%A7%D8%A6%DB%8C%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-14T00:52:00+00:00"/>
    <meta property="og:title" content="نتانیاهو خطاب به کشورهای اروپایی: ایران را تحریم کنید نه اسرائیل"/>
    <meta property="og:description" content="نخست وزیر رژیم صهیونیستی در جمع اعضای لابی ایپک، با انتقاد از اروپا خواستار تحریم‌ ایران از سوی کشورهای اروپایی شد."/>
  </head>
  <body>
    <article>
      <h1>نتانیاهو خطاب به کشورهای اروپایی: ایران را تحریم کنید نه اسرائیل</h1>
      <address>
        <time datetime="2019-11-14T00:52:00+00:00">14 Nov 2019, 00:52</time>
      </address>
      <p>
        <i>نخست وزیر رژیم صهیونیستی در جمع اعضای لابی ایپک، با انتقاد از اروپا خواستار تحریم‌ ایران از سوی کشورهای اروپایی شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نخست وزیر رژیم صهیونیستی چهارشنبه در جمع لابی صهیونیست‌های آمریکا، ضمن بیان توضیحاتی در خصوص آخرین تحولات در سزمین‌های اشغالی و غزه خواستار تحریم‌ ایران از سوی اروپا شد.</p>
      <p>به نوشته وبگاه «عاروتص شوع» «بنیامین نتانیاهو» در دیدار با اعضای لابی «ایپک» (لابی صهیونیستی کمیته امور عمومی آمریکا-اسرائیل) در غروب چهارشنبه در قدس اشغالی در واکنش به تصمیم دستگاه قضایی اروپا در الصاق برچسب کالای ساخت شهرک‌های صهیونیست‌نشین واقع در راراضی اشغالی 1967 گفت: «در حالی‌که اروپا مسیر عدم پیوستن به تحریم‌های ایران را انتخاب کرده، اما محدودیت‌های سیاسی و اقتصادی علیه اسرائیل اعمال می‌کند.»</p>
      <figure>
        <img src="https://aftabnews.ir/files/fa/news/1398/8/23/359050_335.jpg"/>
      </figure>
      <p>لابی ایپک یکی از مهمترین عناصر حمایت داخلی در آمریکا از رژیم صهیونیستی به شمار می‌آید و بسیاری از نمایندگان کنگره و مقام‌های دولت آمریکا تحت چتر حمایت مالی آن هستند.</p>
      <p>بر اساس این گزارش، دستگاه قضایی اروپا روز های گذشته طی حکمی الصاق برچسب روی کالا‌هایی را که تولید شهرک‌های صهیونیست‌نشین است، تایید کرد. بر اساس این حکم، کشور‌های عضو اتحادیه اروپا موظفند کالا‌های تولید شهرک‌های صهیونیست‌نشین واقع در اراضی اشغالی 1967 را از کالا‌های «ساخت اسرائیل» متمایز کنند و نباید برچسب «ساخت اسرائیل» روی این کالا‌ها درج شود.</p>
      <p>نخست وزیر رژیم صهیونیستی در دیدار با لابی ایپک با مظلوم نمایی و بدون اشاره به حملات هوایی روزهای گذشته علیه مناطقی در غزه و دمشق مدعی شد که مبارزان فلسطینی مناطق مسکونی در سرزمین‌های اشغالی را هدف می‌گیرند.</p>
      <p>این در حالی است که نخست‌وزیر رژیم صهیونیستی ضمن استقبال از ترور فرماندهان جنبش جهاد اسلامی در نوار غزه، هشدار داد در صورت تداوم ناآرامی‌ها، حملات به مواضع جهاد اسلامی ادامه می‌یابد. </p>
      <p>درگیری‌ها در نوار غزه بعد از حمله صبح بامداد سه‌شنبه (21 آبان) رژیم صهیونیستی به منزل مسکونی «بها ابوالعطا» از رهبران جنبش جهاد اسلامی و شهادت وی و همسرش آغاز شد. در حمله دیگری، رژیم صهیونیستی به منطقه «المزه» دمشق، «معاذ» فرزند «اکرم العجوری» از اعضای دفتر سیاسی جهاد اسلامی به شهادت رسید.</p>
      <p>جنگنده‌های رژیم صهیونیستی در ادامه تجاوز ات خود چهارشنبه شب شهر «رفح» در جنوب غزه را هدف قرار دادند که در پی آن دو نفر از فلسطینیان به شهادت رسیدند.</p>
      <p>شبکه خبری «اسکای» گزارش داد که در حملات هوایی رژیم صهیونیستی به رفح، دو نفر از فلسطینیان شهید شدند که با احتساب این دو شهید، تعدادی شهدای غزه به 26 نفر افزایش پیدا کرده است.</p>
    </article>
  </body>
</html>