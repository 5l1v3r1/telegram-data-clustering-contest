<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773784,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="משרד הבריאות מקל על מגדלי הקנאביס החדשים – לשישה חודשים"/>
    <meta property="og:description" content="יתיר להם גידול מסחרי ללא צורך בוולידציה קודמת, באופן שיאפשר לענות מוקדם יותר על המחסור בשוק. כך על פי תשובת המדינה לבג&quot;ץ הקנאביס הרפואי, במסגרתו המשרד ממשיך בעמדתו כי לא יאפשר ייצוא עד שתהיה תוצרת מספקת לשוק המקומי ועד שמחירי הקנאביס הרפואי לא יהיו &quot;נאותים&quot;"/>
  </head>
  <body>
    <article>
      <h1>משרד הבריאות מקל על מגדלי הקנאביס החדשים – לשישה חודשים</h1>
      <h2>יתיר להם גידול מסחרי ללא צורך בוולידציה קודמת, באופן שיאפשר לענות מוקדם יותר על המחסור בשוק. כך על פי תשובת המדינה לבג"ץ הקנאביס הרפואי, במסגרתו המשרד ממשיך בעמדתו כי לא יאפשר ייצוא עד שתהיה תוצרת מספקת לשוק המקומי ועד שמחירי הקנאביס הרפואי לא יהיו "נאותים"</h2>
      <address><time datetime="2019-11-14T00:00:00+00:00">14 Nov 2019</time> by <a rel="author">צלי גרינברג</a></address>
      <p>משרד הבריאות הגיש לבג"ץ עדכון בעתירת הקנאביס הרפואי והודיע כי הוא משנה את ההנחיות הנדרשות מהמגדלים החדשים: מעתה הם יוכלו לגדל תוצרת באופן מסחרי במקביל לגידול 180 השתילים הנדרשים לשם בדיקת התוצרת בטרם תהפוך למסחרית (ולידציה). עד היום היה מותר לעבור לגידול מסחרי רק לאחר הוולידציה. את העתירה הגישה עמותת מטופלי הקנאביס הרפואי.</p>
      <p>בכך מנסה משרד הבריאות לענות על המחסור בשוק הישראלי ולהקדים העברת תוצרת לשוק במספר חודשים. משך ההנחיות יהיה לתקופה של שישה חודשים שלאחריהם יבחן המשרד אם ימשיך ויאריך אותן, ישנה אותן או יבטלן.</p>
      <figure>
        <img src="https://images1.calcalist.co.il/PicServer3/2019/05/05/904109/3_l.jpg"/>
        <figcaption>צילום: שאטרסטוק</figcaption>
      </figure>
      <p>מגדלי הקנאביס הרפואי אמרו לכלכליסט, כי "משרד הבריאות משנה את חוקי המשחק. אבל לרוב השחקנים מדובר במהלך מיטיב; לשחקניות הוותיקות שמתרחבות כל העת בשיתופי פעולה עם מגדלים חדשים הדבר חוסך זמן לפעילות שכבר קיימת להן, ולחדשות שפועלות בעצמן הדבר מאפשר לייצר הכנסות מוקדם מהצפוי".</p>
      <p>המשרד עידכן את בג"ץ גם בנושא הייצוא ועולה כי הוא לא שינה את דעתו בנושא ויתיר אותו רק אם תהיה תוצרת מספקת לשוק המקומי ורק כאשר מחירי הקנאביס הרפואי יהיו "בכמות, במגוון, ובמחירים נאותים" שיספיקו לשוק זה.</p>
      <p>המשרד מכוון לאחת ההמלצות שעלו <a href="https://www.calcalist.co.il/local/articles/0,7340,L-3772856,00.html">בפגישה שנחשפה בכלכליסט</a>, בין בכירי המשרד לבין בעלי מגדלות וחברות הקנאביס הרפואי ב-31 לאוקטובר השנה, במסגרתה ביקשו החברות המגדלות כי המשרד יאפשר התחלה של הייצוא. "למעשה", אומר גורם בתחום הקנאביס שנכח בפגישה, "הייצוא יכול להיעשות רק לאחר שמשרד הבריאות מאשר כל תוצרת שרוצים להוציאה החוצה. כלומר גם אם מחר בבוקר מאושר הייצוא, התוצרת שיוצאת מכל אחת מהחברות חייבת לקבל אישור משרד הבריאות. אז ביקשנו מהם להחיל כבר את הייצוא, כדי שנוכל להתחיל בהליכי רישום במקומות היעד, שגם כך ייקחו מספר חודשים. הפנינו את תשומת ליבו שגם כך הוא יוכל למנוע יצוא, עם סירובו לאפשר זאת לכל אחת מהחברות".</p>
      <p>דנה בראון, יו"ר עמותת מטופלי הקנאביס הרפואי, אמרה לכלכליסט, כי "ההודעה מכירה בעובדה כי חצי מהתקינה של הרפורמה בשוק הקנאביס לא באמת הכרחי, אחרת למה לוותר עליה? מגדל הקלפים של משרד הבריאות קורס".</p>
    </article>
  </body>
</html>