<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/prop-de-250-personalitats-demanen-una-sortida-politica-a-catalunya/noticia/2963251/"/>
    <meta property="og:site_name" content="CCMA"/>
    <meta property="article:published_time" content="2019-11-14T00:34:00+00:00"/>
    <meta property="og:title" content="Prop de 250 personalitats demanen una &quot;sortida política&quot; a Catalunya"/>
    <meta property="og:description" content="Un manifest signat per Noam Chomsky, Slavoj Zizek, Manuela Carmena o Gianni Vattimo alerta que la situació a Catalunya &quot;s'ha agreujat de manera preocupant&quot; des de la sentència del procés"/>
  </head>
  <body>
    <article>
      <h1>Prop de 250 personalitats demanen una "sortida política" a Catalunya</h1>
      <h2>Un manifest signat per Noam Chomsky, Slavoj Zizek, Manuela Carmena o Gianni Vattimo alerta que la situació a Catalunya "s'ha agreujat de manera preocupant" des de la sentència del procés</h2>
      <address><time datetime="2019-11-14T00:34:00+00:00">14 Nov 2019, 00:34</time> by <a rel="author">Redacció 324</a></address>
      <p>Un manifest signat per l'exalcaldessa de Madrid <b>Manuela Carmena</b>, el lingüista <b>Noam Chomsky</b>, els filòsofs <b>Slavoj Zizek</b>, <b>Daniel Innerarity</b> i <b>Gianni Vattimo</b>, el periodista <b>Iñaki Gabilondo</b> o els sociòlegs <b>Anthony Giddens</b> i <b>Manuel Castells</b> reclama a La Moncloa i a la Generalitat que iniciïn una negociació per trobar una "sortida política" a la situació a Catalunya.</p>
      <p>El manifest, <a href="https://ctxt.cat/ca/20191108/Signatures/28109/manifest-politica-negociacio-catalunya-chomsky-zizejk-gabilondo-amat-innerarity.htm">publicat pel web ctxt</a>, adverteix que, des de la publicació de <b><a href="https://www.ccma.cat/324/100-anys-de-preso-pel-govern-de-l1-o-la-presidenta-del-parlament-i-els-presidents-domnium-i-anc/noticia/2951716/">la sentència del procés</a></b>, "la situació política a Catalunya s'ha agreujat d'una manera preocupant" amb els aldarulls en les protestes.</p>
      <p>El text, que subscriuen també personalitats del món intel·lectual català com <b>Andreu Mas-Colell</b>, <b>Josep Ramoneda</b>, <b>Antoni Puigverd</b>, <b>Jordi Amat</b> o <b>Francesc-Marc Álvaro</b>, lamenta que <a href="https://www.ccma.cat/324/quarta-trucada-fallida-de-torra-a-sanchez-que-li-reclama-una-crida-a-la-convivencia/noticia/2957541/">el govern català ha sol·licitat reiteradament un diàleg amb el govern espanyol</a> per tal d'abordar el "conflicte" i que, "fins ara les peticions no han estat ateses":</p>
      <blockquote>"No podem quedar-nos de braços plegats amb indiferència davant el que està succeint a Catalunya."</blockquote>
      <p>L'escrit demana que "tots els actors implicats en el conflicte, d'un costat i de l'altre, facin un <b>esforç per desescalar la tensió social</b>" i aturar el que qualifiquen d'una "espiral de violència".</p>
      <p>També exigeixen que <b>"s'abandoni l'estratègia de judicialitzar un conflicte de clara naturalesa política"</b>, i que tots dos governs acordin una ronda de negociacions per solucionar la situació:</p>
      <blockquote>"Aquestes negociacions haurien de dur-se a terme amb bona fe i haurien de buscar una solució raonable que pugui satisfer mínimament els interessos de cadascuna de les parts."</blockquote>
    </article>
  </body>
</html>