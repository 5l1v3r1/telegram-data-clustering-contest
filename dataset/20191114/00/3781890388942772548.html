<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741417"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="''EGAT Energy Excellence Center''พลังงานสะอาด-ยั่งยืน"/>
    <meta property="og:description" content="กฟผ.พร้อมพัฒนาศูนย์การเรียนรู้ กฟผ. สำนักงานกลาง ให้กลายเป็น EGAT Energy Excellence Center ที่สามารถบริหารจัดการพลังงานไฟฟ้าได้ในพื้นที่ของตัวเอง โดยยกระดับให้เป็นศูนย์การเรียนรู้ที่ครบเครื่องยิ่งขึ้นไปอีก"/>
  </head>
  <body>
    <article>
      <h1>''EGAT Energy Excellence Center''พลังงานสะอาด-ยั่งยืน</h1>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>
        <b>กฟผ.พร้อมพัฒนาศูนย์การเรียนรู้ กฟผ. สำนักงานกลาง ให้กลายเป็น EGAT Energy Excellence Center ที่สามารถบริหารจัดการพลังงานไฟฟ้าได้ในพื้นที่ของตัวเอง โดยยกระดับให้เป็นศูนย์การเรียนรู้ที่ครบเครื่องยิ่งขึ้นไปอีก</b>
      </p>
      <p><b>ศูนย์การเรียนรู้ กฟผ.</b>ซึ่งตั้งอยู่เชิงสะพานพระราม 7 ในพื้นที่ของสำนักงานกลาง กฟผ. จังหวัดนนทบุรี เป็นพื้นที่ซึ่งเปิดให้ประชาชนทั่วไปได้เข้ามาเรียนรู้ความเป็นมาของต้นกำเนิดไฟฟ้าของโลก ต้นกำเนิดไฟฟ้าในไทย วิวัฒนาการของการผลิตพลังงานไฟฟ้า การนำมาใช้งาน ตลอดจนเทคโนโลยีการผลิตไฟฟ้า และเทคโนโลยีในปัจจุบันที่มีรากฐานการพัฒนามาจากพลังงานไฟฟ้า ซึ่งถือว่าครบถ้วนความรู้ทั้งกระบวนการผลิตไฟฟ้า</p>
      <figure>
        <img src="https://www.dailynews.co.th/admin/upload/20191113/news_dUfmeLMYHx130902_533.jpg?v=20191114182?v=6035"/>
      </figure>
      <p>สำหรับรูปแบบของ EGAT Energy Excellence Center นั้น จะมีพื้นที่การเรียนรู้ในเรื่องการผลิตไฟฟ้าจากพลังงานหมุนเวียนชนิดต่าง ๆ (Renewable Energy Sources : RES) โดยมีการนำระบบโครงข่ายไฟฟ้าอัจฉริยะมาใช้ (Microgrid) มีระบบกักเก็บพลังงาน (Energy Storage System : ESS) และควบคุมด้วยระบบบริหารจัดการการใช้พลังงานภายในพื้นที่ (Micro Energy Management System : Micro EMS) เรียกได้ว่าสามารถเรียนรู้กระบวนการทำงานของระบบผลิตไฟฟ้าจากพลังงานหมุนเวียนได้จากของจริงเลยทีเดียว<br/><br/><b>จากแนวความคิด</b> มาสู่การพัฒนาให้เกิดขึ้นจริง กฟผ. ได้ร่วมมือกับบริษัท Enapter ผู้ดำเนินโครงการบ้านผีเสื้อ ที่จังหวัดเชียงใหม่ ซึ่งมีความเชี่ยวชาญด้านการพัฒนาเทคโนโลยีกักเก็บพลังงานในรูปแบบไฮโดรเจน เพื่อร่วมกันพัฒนาระบบโครงข่ายไฟฟ้าอัจฉริยะในพื้นที่ศูนย์การเรียนรู้ กฟผ. สำนักงานกลาง โดยจะมีศึกษาเทคโนโลยีระบบกักเก็บพลังงานจากพลังงานแสงอาทิตย์ในรูปแบบไฮโดรเจน เพื่อนำมาประยุกต์ใช้ในการเพิ่มประสิทธิภาพให้กับระบบสมาร์ทกริดและไมโครกริดภายใต้โครงการ Sandbox “EGAT Energy Excellence Center (EGAT-EEC)” ของ กฟผ. ด้วยการนำเทคโนโลยีระบบผลิตไฟฟ้าประเภทแสงอาทิตย์ และเครื่องยนต์ก๊าซ ผสมผสานร่วมกับ Inverter Model ซึ่งมีระบบกักเก็บไฮโดรเจนมาเชื่อมต่อกันได้อย่างมีประสิทธิภาพ</p>
      <figure>
        <img src="https://www.dailynews.co.th/admin/upload/20191113/news_ErsSircinb124907_533.jpg?v=20191114182?v=6728"/>
      </figure>
      <p>ทั้งนี้ จากข้อมูลศูนย์การเรียนรู้ฯ มีความต้องการใช้พลังงานไฟฟ้าสูงสุดอยู่ที่ 350 kW ในระหว่างเวลา 10.00–16.00 น. ซึ่งเป็นระยะเวลาเปิดดำเนินการ จึงมีแนวคิดที่จะผสมผสานการผลิตไฟฟ้าจากพลังงานหมุนเวียนในลักษณะต่างๆ เพื่อผลิตไฟฟ้าใช้ภายในพื้นที่ให้ได้อย่างเพียงพอ โดยจะนำระบบการผลิตพลังงานไฟฟ้าในแบบต่าง ๆ มาติดตั้งไว้โดยรอบพื้นที่อาคาร มีส่วนประกอบต่าง ๆ ดังนี้<br/><br/><b>แผงโซลาร์เซลล์</b> หรือ Solar PV จะติดตั้งบนดาดฟ้าของอาคารศูนย์การเรียนรู้ฯ และติดตั้งบนหลังคาของพื้นที่จอดรถทั้งหมด โดยคาดว่าจะดำเนินการติดตั้งแผงโซลาร์เซลล์ขนาด 500 kW เพื่อรับพลังงานแสงอาทิตย์มาผลิตไฟฟ้า<br/><br/><b>Gas Engine</b> เครื่องกำเนิดพลังงานไฟฟ้าที่สามารถเดินเครื่องได้จากเชื้อเพลิงหลายชนิด ทั้งก๊าซ และไฮโดรเจน ซึ่งจะติดตั้งในพื้นที่รอบอาคารศูนย์การเรียนรู้ฯ โดยจะนำเชื้อเพลิงจากในพื้นที่ศูนย์การเรียนรู้ฯ มาผลิตไฟฟ้า ได้แก่ การผลิตไฟฟ้าจากไฮโดรเจน ซึ่งประกอบด้วย Electrolyser ทำหน้าที่แยกไฮโดรเจนกับออกซิเจน จากนั้นก็นำไฮโดรเจนไปเก็บที่ H2 Energy Storage และเมื่อจะผลิตไฟฟ้าก็จะนำไฮโดรเจนจากที่เก็บมายัง H2 Fuel Cell เพื่อนำเข้าสู่กระบวนการผลิตไฟฟ้าต่อไป</p>
      <figure>
        <img src="https://www.dailynews.co.th/admin/upload/20191113/news_DgFxQKyYqP124914_533.jpg?v=20191114182?v=6043"/>
      </figure>
      <p>สำหรับการผลิตไฟฟ้าจากก๊าซนั้น แบ่งเป็น<br/>1. ก๊าซชีวภาพ (Biogas) ที่ได้จากกระบวนการหมักและย่อยสลายของ Biowaste หรือเศษอาหาร และขยะ ภายในพื้นที่สำนักงานกลาง กฟผ. ด้วยวิธีการทางชีวภาพ<br/>2.ก๊าซธรรมชาติ จากระบบท่อก๊าซธรรมชาติสำหรับจ่ายให้โรงไฟฟ้าพระนครเหนือ ในกรณีที่ Biogas มีไม่เพียงพอในการผลิตไฟฟ้า<br/><br/>อีกทั้งในบริเวณเดียวกันจะมีการติดตั้ง ระบบกักเก็บพลังงานจากแบตเตอรี่ (BESS) เพื่อกักเก็บพลังงานที่ผลิตเกินความต้องการใช้ไฟฟ้าเพื่อนำมาใช้ในภายหลัง หัวใจหลักของระบบนี้คือ ระบบ Control &amp; Monitoring Center เพื่อทำหน้าที่บริหารจัดการพลังงานในพื้นที่ทั้งระบบ คาดว่าเมื่อติดตั้งแล้วเสร็จและเปิดใช้งานระบบ จะสามารถผลิตไฟฟ้าได้อย่างเพียงพอกับความต้องการใช้ไฟฟ้าภายในพื้นที่ศูนย์การเรียนรู้ กฟผ. สำนักงานกลาง ได้</p>
      <figure>
        <img src="https://www.dailynews.co.th/admin/upload/20191113/news_DiMirDgxWd124908_533.jpg?v=20191114182?v=1714"/>
      </figure>
      <p><b>“สำหรับ EGAT Energy Excellence Center นี้ จึงเป็นการนำแนวความคิดมาจากโครงการบ้านผีเสื้อ โดยปรับใช้ให้เข้ากับบริบทของพื้นที่ของ กฟผ. ในแบบของเราเอง เพื่อให้เกิดความเหมาะสมและสามารถดำเนินการได้ ซึ่งคาดว่าจะสามารถดำเนินการได้ภายในปี 2564”</b><br/><br/>ในอนาคต EGAT Energy Excellence Center จะกลายเป็นแหล่งเรียนรู้พลังงานที่สมบูรณ์แบบ และสามารถเป็นต้นแบบในการขยายผลไปยังพื้นที่ต่าง ๆ ของ กฟผ. รวมถึงยังสร้างแรงบันดาลใจที่ดีในการเผยแพร่เทคโนโลยีการพึ่งพาตนเองสำหรับการจัดการพลังงานไฟฟ้าเพื่อให้เกิดการใช้พลังงานไฟฟ้าที่คุ้มค่า ปลอดภัย และเป็นมิตรกับสิ่งแวดล้อมให้กับหน่วยงานและบุคคลภายนอกเข้ามาศึกษาเรียนรู้และนำไปประยุกต์ใช้ในพื้นที่ของตนเองได้อีกด้วย</p>
    </article>
  </body>
</html>