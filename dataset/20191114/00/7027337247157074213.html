<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698347/%D8%AF%D8%B1-%DA%A9%D8%AF%D8%A7%D9%85-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%B1%D8%B6%D8%A7%DB%8C%D8%AA-%D8%A7%D8%B2-%D8%B2%D9%86%D8%AF%DA%AF%DB%8C-%D8%A8%D8%A7%D9%84%D8%A7%D8%AA%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="در کدام کشورهای اروپایی رضایت از زندگی بالاتر است؟"/>
    <meta property="og:description" content="اداره آمار کمیسیون اروپا، یوروستات با انتشار گزارشی اعلام کرد که مردم فنلاند بیش از مردمان سایر کشورهای اروپایی از زندگی خود رضایت دارند."/>
  </head>
  <body>
    <article>
      <h1>در کدام کشورهای اروپایی رضایت از زندگی بالاتر است؟</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/23/1037114_499.jpg"/>
      </figure>
      <p>اداره آمار کمیسیون اروپا، یوروستات با انتشار گزارشی اعلام کرد که مردم فنلاند بیش از مردمان سایر کشورهای اروپایی از زندگی خود رضایت دارند.</p>
      <p>به گزارش یورونیوز، گزارش یوروستات که به ارزیابی شاخص رضایت از زندگی در میان ساکنان کشورهای مختلف اروپا در سال ۲۰۱۸ اختصاص دارد، نشان می‌دهد که مردم دو کشور فنلاند و اتریش بالاترین سطح رضایت از زندگی را دارند و در مقابل، این شاخص در بلغارستان در پایین‌ترین سطح در میان کشورهای اروپایی مورد بررسی قرار دارد.</p>
      <p>شاخص رضایت از زندگی بر پایۀ دو معیار رضایت از شرایط مالی و خرسندی از ارتباطات فردی در جامعه به دست می‌آید.</p>
      <p>بررسی کمیسیون اروپا نشان می‌دهد که شاخص رضایت از زندگی در کشورهای عضو اتحادیه اروپا از ۷ در سال ۲۰۱۳ میلادی به ۷.۳ در سال ۲۰۱۸ افزایش یافته است. همچنین معیار رضایت از شرایط مالی نیز طی ۵ سال گذشته از ۶ به ۶.۵ افزایش یافته و خرسندی از ارتباطات فردی هم در این مدت از ۷.۸ به ۷.۹ ارتقاء یافته است.</p>
      <p>مطابق این گزارش، در میان کشورهای مورد بررسی نیز مردم دانمارک بالاترین سطح رضایت از شرایط مالی (۷.۶) را دارند و معیار رضایت از روابط فردی نیز در مالت (۸.۶) بیش از سایر کشورهای اروپایی است.</p>
    </article>
  </body>
</html>