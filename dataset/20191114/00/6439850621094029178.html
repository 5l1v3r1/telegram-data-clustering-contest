<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460650/%E0%A6%86%E0%A6%9C-%E0%A6%B6%E0%A7%81%E0%A6%B0%E0%A7%81-%E0%A6%B9%E0%A6%9A%E0%A7%8D%E0%A6%9B%E0%A7%87-%E0%A6%86%E0%A7%9F%E0%A6%95%E0%A6%B0-%E0%A6%AE%E0%A7%87%E0%A6%B2%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="আজ শুরু হচ্ছে আয়কর মেলা"/>
    <meta property="og:description" content="অর্থনৈতিক রিপোর্টার ॥ জাতীয় আয়কর মেলা শুরু হচ্ছে আজ বৃহস্পতিবার। প্রথমবারের মতো এবার মেলায় মোবাইল ব্যাংকিংয়ের মাধ্যমে রিটার্ন জমা দেয়া যাবে। মেলা চলবে ২০ নবেম্বর পর্যন্ত। প্রতিবছরের মতো এবারও করদাতাদের জন্য আয়কর মেলায় করবিবরণী থেকে শুরু করে কর পরিশোধের জন্য ব্যাংক ও বুথ থাকবে। একই ছাদের ..."/>
  </head>
  <body>
    <article>
      <h1>আজ শুরু হচ্ছে আয়কর মেলা</h1>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p>অর্থনৈতিক রিপোর্টার ॥ জাতীয় আয়কর মেলা শুরু হচ্ছে আজ বৃহস্পতিবার। প্রথমবারের মতো এবার মেলায় মোবাইল ব্যাংকিংয়ের মাধ্যমে রিটার্ন জমা দেয়া যাবে। মেলা চলবে ২০ নবেম্বর পর্যন্ত।</p>
      <p>প্রতিবছরের মতো এবারও করদাতাদের জন্য আয়কর মেলায় করবিবরণী থেকে শুরু করে কর পরিশোধের জন্য ব্যাংক ও বুথ থাকবে। একই ছাদের নিচে মিলবে সব সেবা। করদাতাকে শুধু প্রয়োজনীয় কাগজপত্র সঙ্গে আনতে হবে। মেলায় নতুন করদাতারা ইলেকট্রনিক কর শনাক্তকরণ নম্বর (ই-টিআইএন) নিতে পারবেন। এ ছাড়া ই-পেমেন্টের জন্য পৃথক বুথ থাকবে। করদাতাদের আয়কর দেয়ার বিষয়টি আরও সহজ করতে মেলায় মোবাইল ব্যাংকিং সুবিধা থাকছে। এবারই প্রথম রকেট, ইউপে, বিকাশ, নগদ এবং শিওর ক্যাশ এনবিআরের ই-পেমেন্ট পোর্টালের সঙ্গে সংযুক্ত হচ্ছে। ফলে ই-পেমেন্টে মোবাইল ব্যাংকিং যুক্ত হওয়ার মাধ্যমে করদাতারা সহজেই আয়কর দিতে পারবেন। ‘সবাই মিলে দেব কর, দেশ হবে স্বনির্ভর’ এই স্লোগানে দেশব্যাপী শুরু হচ্ছে এবারের আয়কর মেলা। এর মধ্যে রাজধানীসহ সব বিভাগীয় শহরে ৭ দিন, জেলা শহরগুলোয় ৪ দিন, ৪৮ উপজেলায় ২ দিন এবং ৮ উপজেলায় দিনব্যাপী আয়কর মেলার আয়োজন করবে এনবিআর। সব মিলিয়ে এবার দেশের ১২০ স্থানে অনুষ্ঠিত হবে আয়কর মেলা।</p>
      <p>অন্যান্য বারের সব সুযোগ-সুবিধার পাশাপাশি এবার মেলায় মুক্তিযোদ্ধা, নারী, প্রতিবন্ধী ও প্রবীণ করদাতাসহ সেনাবাহিনীর সদস্যদের জন্য আলাদা বুথ থাকবে।</p>
      <p>গত বছর আয়কর মেলায় ১৬ লাখ ৩৬ হাজার ২৬৬ নাগরিক সেবা নেন। রিটার্ন জমা হয় ৪ লাখ ৮৭ হাজার ৫৭৩টি। আর কর আদায় হয় ২ হাজার ৪৬৮ কোটি ৯৪ লাখ ৪০ হাজার ৮৯৫ টাকা। নতুন নিবন্ধন নেন ৪৫ হাজার ৪৩৭ জন করদাতা।</p>
    </article>
  </body>
</html>