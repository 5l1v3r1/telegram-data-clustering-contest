<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698297/%D8%B3%D9%81%DB%8C%D8%B1-%D8%A7%D8%B3%D8%A8%D9%82-%D8%A7%D8%B3%D8%B1%D8%A7%DB%8C%DB%8C%D9%84-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-3-%D9%82%D8%AF%D8%B1%D8%AA-%D8%AF%D8%A7%D8%B1%D8%AF-%DA%A9%D9%87-%D9%87%DB%8C%DA%86-%DB%8C%DA%A9-%D8%B9%D8%B1%D8%A8-%D9%86%DB%8C%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="سفیر اسبق اسراییل در آمریکا: خاورمیانه 3 قدرت دارد که هیچ یک عرب نیستند"/>
    <meta property="og:description" content="او شکل گیری خاورمیانه جدید را بر اساس رقابت و تعامل 3 قدرت بزرگ منطقه یعنی ایران، ترکیه و اسراییل دانست."/>
  </head>
  <body>
    <article>
      <h1>سفیر اسبق اسراییل در آمریکا: خاورمیانه 3 قدرت دارد که هیچ یک عرب نیستند</h1>
      <address><time datetime="2019-11-14T00:00:00+00:00">14 Nov 2019</time> by <a rel="author">عصر ايران</a></address>
      <p>
        <b>او شکل گیری خاورمیانه جدید را بر اساس رقابت و تعامل 3 قدرت بزرگ منطقه یعنی ایران، ترکیه و اسراییل دانست.</b>
      </p>
      <p>سفیر اسبق اسرائیل در ایالات متحده آمریکا معتقد است اسرائیل با خاورمیانه‌ای روبرو است که در آن ترکیه و ایران روز به روز  قوی‌تر می‌شوند و در مقابل کشورهای عربی  ضعیف می‌شوند.</p>
      <p>به گزارش <a href="http://www.asriran.com/">عصرایران</a> به نقل از وب سایت روزنامه اسراییلی " جروزالم پست"، "ایتامار رابینوویچ" سفیر اسبق اسراییل در ایالات متحده آمریکا در سخنرانی در مرکز "مطالعات یهود و اسرائیل" وابسته به دانشگاه "نورث وسترن" در ایالت "ایلینوی" آمریکا، تحلیل خود از وضعیت جاری در منطقه خاورمیانه را ارایه داد.</p>
      <p>او با اشاره به اینکه امروز در خاورمیانه  ایران ، ترکیه و اسرائیل به عنوان قوی‌ترین کشورها مطرح هستند، گفت:"هیچ یک از 3 کشور قدرتمند در خاورمیانه عرب نیستند." او با اشاره به جنگ داخلی و بحران‌های یمن ، لیبی و سودان و.. جهان عرب را ضعیف توصیف کرد. به گفته این دیپلمات سابق اسراییلی مصر نیز که زمانی  یکی از قوی‌ترین کشورهای منطقه بود، امروز با چالش‌های  داخلی زیادی روبرو است و از نفوذ منطقه‌ای آن به نحو محسوسی کاسته شده است.</p>
      <p>رابینوویچ که در دهه 1990 مذاکره کننده ارشد سابق با سوریه و در فاصله سال‌های بین 1993 تا 1996 سفیر اسراییل در واشنگتن بود، هم اینک رئیس "مؤسسه اسرائیل" و استاد دانشگاه تل آویو است.</p>
      <p>
        <b>"ایتامار رابینوویچ"/عکس آرشیوی</b>
      </p>
      <figure>
        <img src="https://cdn.asriran.com/files/fa/news/1398/8/23/1037023_604.jpg"/>
      </figure>
      <p>این دیپلمات سابق اسراییلی از سیاست دولت نتانیاهو نسبت به دولت ترامپ نیز به شدت انتقاد کرد و گفت: "اسراییل نباید تبدیل به اختلافی حزبی و جناحی در آمریکا شود... حمایت آشکار (نتانیاهو) از ترامپ و حزب جمهوری خواه یک اشتباه بزرگ از طرف اسرائیل بود."</p>
      <p>رابینوویچ که ماه گذشته و در پی اعلام تصمیم ترامپ برای خروج  بخشی از نیروهای نظامی آمریکا از سوریه ، ابراز نگرانی کرده بود؛ در این باره نیز گفت: "به نظر می‌رسد ایران و متحدانش در حال تقویت شدن هستند...سوریه در واقع یک کشور شکست خورده است که از حاکمیت محدودی بر قلمرو خود برخوردار است. ترکیه به این کشور نیرو اعزام کرده و بنا به درخواست دولت دمشق نیروهای نظامی روسی و ایرانی در این کشور مستقر شده اند."</p>
      <p>او در توصیف خود از چالش های اسراییل در خاورمیانه گفت:" چالش فعلی اسرائیل، هشت سال پس از بهار عربی و پنج سال پس از ظهور داعش، چگونگی مقابله با خاورمیانه جدید است که در حال ظهور است. هرج و مرج و بی‌ثباتی در کشورهای عربی کاهش یافته است، اما حکومت بسیاری از آنها پس از این دوره هرج و مرج ضعیف‌تر از گذشته شده است. ترکیه و ایران از این روند سود بردند. هنوز مشخص نیست که اسرائیل هم از این فضای جدید سود برده باشد."</p>
      <p> </p>
    </article>
  </body>
</html>