<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/konacno-pravi-marko-guduric-novi-rekord-karijere-odlicni-procenti-video/342414"/>
    <meta property="og:site_name" content="MozzartSport"/>
    <meta property="article:published_time" content="2019-11-14T00:00:00+00:00"/>
    <meta property="og:title" content="Konačno pravi Marko Gudurić - novi rekord karijere, odlični procenti... (VIDEO)"/>
    <meta property="og:description" content="Memfis slavio u Šarlotu, Harden 47 poena i superzanimljiva scena u Teksasu - Ostin Rivers tražio isključenje za tatu i dobio ga..."/>
  </head>
  <body>
    <article>
      <h1>Konačno pravi Marko Gudurić - novi rekord karijere, odlični procenti... (VIDEO)</h1>
      <h2>Memfis slavio u Šarlotu, Harden 47 poena i superzanimljiva scena u Teksasu - Ostin Rivers tražio isključenje za tatu i dobio ga...</h2>
      <address>
        <time datetime="2019-11-14T00:00:00+00:00">14 Nov 2019</time>
      </address>
      <p><b>To jer pravi Marko Gudurić! Posle lavine kritika na račun srpskog šutera, kog Amerikanci nisu štedeli u uvodnim danima sezone, bivši košarkaš Crvene zvezde i Fenerbahčea u četiri dana dva puta je podizao lestvicu po broju poena i kreirao rekord karijere u NBA ligi. Prvo u porazu protiv Dalasa (14 koševa), a onda evo i večeras u sudaru njegovog Memfisa i Šarlota - 119:117</b>. </p>
      <p><b>Dža Morant</b>, ispostaviće se na kraju, bio je junak trijumfa Grizlija, pošto je pogodio za dva u poslednjoj sekundi i doneo pobedu svom timu, međutim učinak <b>Marka Gudurića </b>svakako spada među najbolje i najvažnije na ovom susretu. Srpski reprezentativac sa 17 poena za 19 minuta imao je ključnu ulogu dok je Memfis sustizao ne malu prednost Hornetsa, koja je tokom treće deonice iznosila 12 poena - 91:79.</p>
      <p>U prelomnoj seriji gostiju (13:5) <b>Gudurić </b>je ubacio 10 poena, vratio svoj tim na minus dva (94:96) i faktički udario "temelj" za preokret koji će uslediti u poslednjih 12 minuta.</p>
      <p>Ono što posebno raduje jesu značajno popravljeni procenti šuta našeg asa. Ovo je bez dileme bilo njegovo najbolje veče po tom pitanju otkako je došao u najjaču ligu sveta. Iz igre je imao 6/9, za tri poena odličnih 4/6. A koliko je zapravo Marko napredovao govore sledeći podaci: na pet poslednjih mečeva on je za dva šutirao 60 odsto (18/30) i za tri 69,2 (9/13).</p>
      <p>Efikasniji od <b>Gudurića </b>u pobedničkom timu bili su samo meč viner<b> Dža Morant</b> sa 23 poena i 11 asistencija, odnosno <b>Jonas Valančijunas</b> takođe s dabl-dabl učinkom - 18 koševa i 13 skokova. Kod Šarlota najbolji je bio<b> Teri Rozir</b>. Ubacio je 33 poena.</p>
      <figure>
        <iframe src="https://www.youtube.com/embed/qfYroVFWzqM" width="425" height="349" data-service="Youtube" scrolling="no"/>
      </figure>
      <p>A u derbiju večeri Hjuston Roketsi tukli su Los Anđeles Kliperse sa 103:92 uz novi šuterski trening <b>Džejmsa Hardena</b> koji ubacio 47 poena, još jednom uz šut ispod 50 procenata iz igre. Brada je na sve to dodao 7 asistencija i 6 skokova, dok je <b>Klint Kapela </b>upisao dabl-dabl - 12 koševa i čak 20 skokova. </p>
      <p><b>Rasel Vestbruk</b> igrao je manje od 30 minuta i za to vreme ubacio 17 poena. Šutirao je vrlo slabo, tek 6/20 iz igre. Čitav tim Hjustona bio je slab u tom segmentu (33/86, jedva 38 odsto), međutim uspeo je da dođe do pobede, pošto ni gosti nisu bili ništa bolji. Iako derbi, ovaj meč svakaklo je bio jedan od najslabijih u šuterskom smislu ove sezone, pošto su dva tima zajedno ispalila 184 hica i metu pogodila 71 put?!</p>
      <p><b>Kavaj Lenard</b> odigrao je skoro celu utakmicu u poraženom timu. Na kraju 26 poena uz 12 skokova i 7 asistencija. <b>Lu Vilijams </b>brojao je do 20.</p>
      <p>Vrlo zanimljiva scena viđena je u samom finišu meča, kada je<b> Dok Rivers</b> bio vrlo besan, a njegov sin iz redova Raketa - Ostin, tražio od sudija da mu dodele isključujuću tehničku, što su ovi i učinili nešto kasnije...</p>
      <figure>
        <iframe src="https://www.youtube.com/embed/v2MNWtFt4rk" width="425" height="349" data-service="Youtube" scrolling="no"/>
      </figure>
      <p>Lideri Zapada Los Anđeles Lejkersi slavili su vrlo ubedljivo protiv Golden Stejta - 120:94. <b>Lebron Džejms</b> je na 23 poena dosao 12 asistencija, a <b>Džavejl Mekgi</b> na svojih 17 čak 18 skokova. <b>Kajl Kuzma</b> sakupio je 22 koša... Na drugoj strani iznad proseka samo<b> Danđelo Rasel </b>sa 21 poenom.</p>
      <p>Trenutno u najboljoj formi igra Boston. Seltiksi su ostvarili još jednu pobedu u nizu i učvrstili se na čelu Istočne konferencije. Vašington se dobro držao ceo meč, ali je ipak poklekao - 140:133. <b>Bredli Bil </b>bio je najbolji kod Vizardsa - 44 poena, u pobedničkom timu <b>Kemba Voker</b> zaustavio se na 25.</p>
      <p>
        <b>SVI NOĆAŠNJI REZULTATI</b>
      </p>
      <p>Šarlot - Memfis<b> 117:119</b><br/>/Rozir 33 - Morant 23/</p>
      <p>Orlando - Filadelfija <b>112:97</b><br/>/Vučević 25 - Ričardson 19/</p>
      <p>Boston - Vašington <b>140:133</b><br/>/Voker 25 - Bil 44/</p>
      <p>Hjuston - LA Klipers <b>102:93</b><br/>/Harden 47 - Lenard 26/</p>
      <p>Minesota - San Antonio <b>129:114</b><br/>/Vigins 30 - DeRozan 27/</p>
      <p>LA Lejkers - Golden Stejt <b>120:94</b><br/>/Džejms 23 - Rasel 21/</p>
      <p>Portland - Toronto <b>106:114</b><br/>/Hud 25 - Sijakam 36/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/istoks.png"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/zapads.png"/>
      </figure>
      <figure>
        <img src="https://mozzartsport.com/upload/CKEditor/14.11.2019./Dejan.Tomas%CC%8Cevic%CC%81%201080x1080.jpg"/>
      </figure>
      <p> </p>
    </article>
  </body>
</html>