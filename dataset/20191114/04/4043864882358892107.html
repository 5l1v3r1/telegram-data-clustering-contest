<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/14/7231881/"/>
    <meta property="og:site_name" content="Украинская правда"/>
    <meta property="article:published_time" content="2019-11-14T04:00:00+00:00"/>
    <meta property="og:title" content="Добровольцы под прицелом. Почему конгрессмены в США хотят признать &quot;Азов&quot; террористами"/>
    <meta property="og:description" content="Мы разбирались, есть ли у США основания признавать террористами “Азов”, и чем заявление 40 конгрессменов может обернуться для Украины. (укр.)"/>
  </head>
  <body>
    <article>
      <h1>Добровольцы под прицелом. Почему конгрессмены в США хотят признать "Азов" террористами</h1>
      <address><time datetime="2019-11-14T04:00:00+00:00">14 Nov 2019, 04:00</time> by <a rel="author" href="https://www.pravda.com.ua/rus/authors/5b17c48975f35/" target="_blank">Юлия Ворона</a></address>
      <p>
        <i>27-річний німець Штефан Балльє невипадково обрав для нападу на синагогу в невеликому німецькому містечку дату 9 жовтня 2019 року. Саме у цей день єврейська спільнота німецького міста Галле відзначала Йом-Кіпур (День спокути) – одне з важливих юдейських свят.</i>
      </p>
      <p>
        <i>Штефан добре підготувався: одяг на кшталт військового, балаклава, шолом, автоматична зброя, вибухівка. Але коли потрапити до синагоги нападникові-одинаку не вдалося, він відкрив стрільбу на вулиці. </i>
      </p>
      <p>
        <i>Спочатку вбив 40-річну жінку, а потім – 20-річного чоловіка, який потрапив під кулю в кафе поблизу. Протягом 35 хвилин нападник транслював свої дії онлайн за допомогою відеокамери, встановленої на шоломі. Його </i>
        <a href="https://www.eurointegration.com.ua/news/2019/10/9/7101723/">
          <i>затримали в той же день</i>
        </a>
        <i>. А за дві доби він визнав антисемітський мотив свого злочину. </i>
      </p>
      <p>
        <i>Невідомо, чи знає Штефан, де розташована Україна, чи чув хоча би щось про її війну з Росією. Але опосередковано він став причетним до нашої держави.</i>
      </p>
      <p>
        <i>Теракт у Галле збурив німецьке суспільство. Акції проти антисемітизму пройшли країною та поза її межами. А рівно за тиждень, 16 жовтня, американський конгресмен, ветеран війни в Афганістані Макс Роуз виклав на своїй Twitter-сторінці звернення до Держсекретаря США Майка Помпео. </i>
      </p>
      <p>
        <a href="https://www.pravda.com.ua/news/2019/10/21/7229597/">
          <i>У листі 39 членів</i>
        </a>
        <i> Палати представників США вимагають внести український "Азов" та ще дві організації – National Action (Велика Британія) та Nordic Resistance Movement (Швеція) – до списку терористичних. </i>
      </p>
      <p>
        <i>Вочевидь, поштовхом до такої заяви став напад у Галле. А ще – </i>
        <a href="https://www.pravda.com.ua/news/2019/03/15/7209229/">
          <i>теракт у місті Крайстчерч</i>
        </a>
        <i> у Новій Зеландії, під час якого авcтралієць Брентон Таррант увірвався зі зброєю до двох мечетей та вбив 50 осіб. Принаймні, ці випадки як аргументи наведені у заяві, що її виклав Макс Роуз.</i>
      </p>
      <p>
        <i>Цей текст не ставить за мету оцінити діяльність "Азова" в Україні та за кордоном. Ми розбиралися, чи є у США підстави визнавати терористами "Азов", та чим заява 40 конгресменів може обернутися для України.</i>
      </p>
      <figure>
        <img src="https://img.pravda.com/images/doc/6/6/66084f5-azovtsi.png"/>
        <figcaption>
          <i>У листі конгресменів стверджується, що чоловік, який влаштував теракт у новозеландському місті Крайстчерч, пов'язаний з "Азовом"</i>
          <cite>фото: azov.org.ua</cite>
        </figcaption>
      </figure>
      <h3>"Азов", теракти, ФБР</h3>
      <p>В Україні полк "Азов" тісно і небезпідставно пов'язують з партією "Національний корпус", молодіжною організацією "Національні дружини" та з Андрієм Білецьким. </p>
      <figure>
        <img src="https://img.pravda.com/images/doc/5/e/5edcb75-bileskiy1.jpg"/>
        <figcaption>
          <i>Із 2014 року Андрій Білецький був командиром спочатку добровольчого батальйону, а згодом – полку Національної гвардії "Азов"</i>
        </figcaption>
      </figure>
      <p>Білецький командував "Азовом" з травня до жовтня 2014 року, потім був обраний до Верховної Ради України. До того, з грудня 2011 до лютого 2014 року перебував у харківському СІЗО – його, тоді ще лідера праворадикальної напіввійськової організації "Патріот України", <a href="https://www.pravda.com.ua/news/2012/04/6/6962276/">заарештували за звинуваченням</a> у справі про стрілянину в Харкові. Через ультраправі погляди у ЗМІ його прозвали "білим вождем".</p>
      <p>У жовтні 2016 року на сторінці прес-служби полку "Азов" (нині вона має назву "Національний кореспондент") з'явилася заява про "урочистий з'їзд політичної партії "Національний корпус" і "ініціативну групу нової політичної партії, яку складають члени громадської організації Цивільний корпус АЗОВ, ветерани полку АЗОВ Національної гвардії, волонтери, патріоти України". </p>
      <p>Але все ж слід зазначити, що у листі конгресменів йдеться, вочевидь, саме про підрозділ, який воює на Сході.</p>
      <p>
        <i>Батальйон "Азов" є відомою ультранаціоналістичною міліцейською організацією в Україні, яка відкрито запрошує неонацистів до своїх лав. […] У відносно короткій історії цієї групи ООН зафіксувала порушення прав людини та випадки тортур. </i>
      </p>
      <p><b><i>Попри ці факти, згідно з даними ФБР, "Азов" рекрутує, радикалізує і тренує американських громадян протягом років</i></b><i>"</i>, – йдеться у листі конгресменів.</p>
      <p>Дійсно, на початку російської агресії на сході України Азов називався добровольчим батальйоном, але з 17 вересня 2014 року <a href="https://www.pravda.com.ua/news/2014/09/18/7038164/">став полком</a> патрульної служби міліції особливого призначення.</p>
      <p>У січні 2015-го особовий склад був прийнятий на службу за контрактом до Національної гвардії та включений у військову частину під номером 3057 (місто Маріуполь) як загін спеціального призначення. </p>
      <p><i>"У листі зазначено що батальйон "Азов" є "ультранаціоналістичною міліційною організацією" в Україні, </i>– каже директор Міжнародного центру дослідження проблем безпеки Олександр Кореньков<i>. </i>–<i> Треба наголосити, що в США термін militia має дуже чітке визначення, яке не пов'язане зі звичною для нас "міліцією". </i></p>
      <p>
        <i>Згідно з Cambridge Academic Content Dictionary, militia – це військові сили, які діють тільки певний час та члени яких не є солдатами на постійній основі. Сьогодні "Азов" не є ані батальйоном, ані "міліцією". </i>
        <b>
          <i>Це свідчить про погану обізнаність авторів листа в ситуації в України</i>
        </b>
        <i>". </i>
      </p>
      <p>Крім того, у листі конгресменів стверджується, що чоловік, який влаштував <a href="https://www.pravda.com.ua/news/2019/06/15/7218227/">теракт у новозеландському місті Крайстчерч</a>, пов'язаний з "Азовом".</p>
      <p>
        <i>"В своєму маніфесті стрілець згадував, що тренувався разом з батальйоном "Азов" в Україні та постійно носив символ, пов'язаний із ними. </i>
      </p>
      <p><i>Обидва стрільці в містах Повей, Каліфорнія та Ель-Пасо, Техас казали, що на них прямо вплинув теракт у Крайстчерч. Зв'язок між "Азовом" і терактами в Америці очевидний",</i> – наполягають конгресмени.</p>
      <p>Дослівна фраза з <a href="https://www.pravda.com.ua/news/2019/03/15/7209304/">"маніфесту"</a> новозеландського стрілка така: "<i>Ви не знайдете ніякого перепочинку, ані в Ісландії, ані у Польщі, ані в Новій Зеландії, ані в Аргентині, </i><b><i>ані в Україні,</i></b><i> ані у будь-якій точці світу. Я знаю, тому що я був там</i>".</p>
      <p>Через декілька днів після появи цього повідомлення у ЗМІ, під час зустрічі з главою місії США Крістіною Квін міністр внутрішніх справ України Арсен Аваков заявив: це – "ганебна інформаційна кампанія та спроба дискредитувати "Азов" та Національну гвардію в цілому". </p>
      <figure>
        <img src="https://img.pravda.com/images/doc/b/9/b91c300-avakov.jpg"/>
        <figcaption>
          <i>Міністр внутрішніх справ Арсен Аваков на полігоні полку "Азов" </i>
          <cite>фото: azov.org.ua</cite>
        </figcaption>
      </figure>
      <p>На офіційній сторінці "Азова" також з'явилася інформація, у якій наголошується про те, що лист американців "є ніщо інше, як інформаційна атака на Україну, її суверенітет та державну безпеку". </p>
      <p>"Причина, яка нібито викликала подібні звернення в США, є повною нісенітницею, оскільки жодних доказів участі підрозділу "Азов" у терористичних актах у Новій Зеландії ніколи не було в природі, і є банальною брехнею та наклепом", – йдеться у заяві. </p>
      <p><i>"Є два чинники, чому саме "Азов" опинився у центрі уваги конгресменів, – </i>говорить Кореньков.<i> – Перший – бійці "Азова" позиціонують себе як чітко ідеологічну групу. </i></p>
      <p>
        <i>Другий – у ФБРівців були свідчення про те, що члени праворадикальних екстремістських організацій приїжджали в Україну для знайомства з представниками політичної партії "Національний корпус", яку пов'язують з полком. </i>
      </p>
      <p>
        <b>
          <i>Тому у них є непрямі докази контактів між праворадикалами США і "Національного корпусу" в Україні</i>
        </b>
        <i>".</i>
      </p>
      <p>Йдеться, зокрема, про доповідь <a href="https://thesoufancenter.org/research/white-supremacy-extremism-the-transnational-rise-of-the-violent-white-supremacist-movement/">"White Supremacy Extremism: The transnational rise of the violent white supremacist movement"</a> приватної нью-йоркської аналітичної структури The Soufan Center, яка займається дослідженням діяльності радикальних та терористичних угруповань. Її ЗМІ назвали чи не головним поштовхом для звернення демократів. </p>
      <p>В <a href="https://www.radiosvoboda.org/a/azov-teror-derzgdep-lyst-klark/30236525.html">інтерв'ю "Радіо Свобода"</a> один з її авторів, Колін Кларк, заявив, що внесення "Азова" до списку терористичних організацій цілком обґрунтоване, <i>"якщо ви подивитеся на дії, які робив "Азов", коли вербував іноземних бійців зі всього світу в Україну – для участі в бойових діях. </i></p>
      <p>
        <b>
          <i>Я абсолютно впевнений, що це розумне рішення – розглядати їх як іноземну терористичну організацію. </i>
        </b>
      </p>
      <p>
        <i>Якщо ви розплутаєте їхню мережу зв'язків, то подивитеся на їхні контакти із деякими насильницькими "білими </i>
        <a href="https://uk.wikipedia.org/wiki/%D0%A1%D1%83%D0%BF%D1%80%D0%B5%D0%BC%D0%B0%D1%81%D0%B8%D0%B7%D0%BC">
          <i>супремасистами</i>
        </a>
        <i>" з усього світу, включно зі Сполученими Штатами".</i>
      </p>
      <p>А нещодавно видання Вellingcat опублікувало <a href="https://ru.bellingcat.com/novosti/ukraine/2019/11/11/mva-ukraina-us-cooperation/?fbclid=IwAR3DD3OsCR5assPkVkllbmlPUNH5J0WDWvWdyyR9zw8nKhgi7z61J2fRZy0">матеріал</a> із заголовком "Чому Міністерство ветеранів України співпрацює з ультраправими і які можуть бути наслідки для США". У ньому "проїхалися" по українських націоналістах: "Азову", С14, "Руху ветеранів України".</p>
      <p>
        <i>"Але треба розуміти, що це не контакти між терористами, а просто контакти між представниками певних ідеологічних груп і організацій. </i>
      </p>
      <p><i>Я не чув від представників "Азова" загроз і закликів до вчинення терактів по відношенню до США. Немає підстав вважати їх терористами", –</i> зазначає Олександр Кореньков.</p>
      <figure>
        <img src="https://img.pravda.com/images/doc/4/1/415ab81-azovts2.png"/>
        <figcaption>
          <i>"Бійці "Азова" позиціонують себе як чітко ідеологічну групу"</i>
          <cite>фото: azov.org.ua</cite>
        </figcaption>
      </figure>
      <h3>За крок до терористичної організації</h3>
      <p>Тож, чи є загроза визнання "Азова" терористичною організацією? </p>
      <p>Насправді, потрапити до переліку терористичних організацій (Foreign Terrorist Organization list, FTO) не так вже й просто. </p>
      <p>Щонайменше, для цього необхідно відповідати одразу трьом критеріям: </p>
      <ul>
        <li>організація має бути іноземною;</li>
        <li>займатися терористичною діяльністю або мати таку можливість і намір; </li>
        <li>загрожувати безпеці громадян США, обороні чи національній безпеці Штатів, зовнішнім відносинам або економічним інтересам.</li>
      </ul>
      <p><i>"У структурі департаменту є спеціальний орган – Бюро з контртероризму – який відповідає за визнання іноземної організації терористичною",</i> – пояснює Олександр Кореньков.</p>
      <p>Саме Бюро має довести, що організація пов'язана з терористичною діяльністю або має намір та можливості займатися тероризмом.</p>
      <p>
        <b>
          <i>"Рішення про внесення до переліку терористичних організацій приймається в кілька етапів і на кожному з них можна апелювати</i>
        </b>
        <i>.</i>
      </p>
      <p><i>Наприклад, упродовж 30 днів після того, як організація була внесена в реєстр терористичних, вона може подати апеляцію в Апеляційний суд. Також вона може спробувати змінити це рішення з обґрунтуваннями через два роки після її внесення до переліку"</i>, – каже директор Міжнародного центру дослідження проблем безпеки.</p>
      <p>Наразі в <a href="https://www.state.gov/foreign-terrorist-organizations/">списку FTO</a> Держдепу – 68 організацій, які вважаються терористичними. Ті, які відомі майже всім: ХАМАС, Аль-Каїда, Ісламська держава, Хезболла, Робітнича партія Курдистану, баскська ЕТА й африканська Боко харам.</p>
      <p>Тільки на рахунку Аль-Каїди – близько 20 терактів, один з яких – 11 вересня 2001 року в Нью-Йорку, коли загинули близько 3 тисяч людей. Чи можна ставити такі відверто терористичні організації в один ряд з "Азовом" – питання відкрите. </p>
      <p><i>"У США дуже болісно ставляться до правого тероризму. Звісно, після 2001 року нам здається, що найбільша проблема в Америці – це джихадисти. Але, як показують цифри, зараз набагато небезпечніші та активніші праворадикальні расистські організації"</i>, – каже Олександр Кореньков. </p>
      <p>Дійсно, якщо промоніторити іноземні ЗМІ, можна знайти досить багато матеріалів щодо небезпеки праворадикальних організацій. </p>
      <p>Наприклад, The Washington Post наводить статистику: <b>з 2009 по 2018 рік екстремістами було скоєно 427 вбивства у США: 73% з них – правими, 23% – ісламістськими екстремістами, 3% – лівими. </b></p>
      <p>У списку FTO зазвичай опиняються неурядові організації. Але не слід розраховувати на те, що нинішній статус "Азова" як загону спецпризначення на базі Нацгвардії – рятівний показник. </p>
      <p><i>"Є іранський приклад,</i> – продовжує Кореньков. –<i> Остання організація, яку додали в перелік – Іранський Корпус захисників Ісламської революції. Це – урядова мілітарна структура, яка є частиною Збройних сил Ірану, люди там служать і отримують заробітну плату. </i></p>
      <p>
        <i>Але тепер їх вважають терористичною організацією. Незважаючи на те, що проблеми між Іраном та США давно, ще з 2003 року, коли американці увійшли в Ірак, пройшло багато років, перш ніж Іранський корпус внесли до списку".</i>
      </p>
      <p>
        <b>Що відбувається з членами організації, яку Держдеп США визнав терористичною? </b>
      </p>
      <ul>
        <li>По-перше, ніхто з них не має права в'їзду на територію США. </li>
        <li>По-друге, ніхто з громадян чи організацій Штатів не може здійснювати підтримку цій організації. </li>
      </ul>
      <p>Щодо останнього, з "Азовом" вже траплялася схожа ситуація. У березні 2018 року <a href="https://www.pravda.com.ua/news/2018/03/28/7176055/">Конгрес США заборонив використовувати</a> виділені Штатами кошти на озброєння, тренування та іншу допомогу полку. </p>
      <p>Санкції, запроваджені Держдепом, стосуються тільки території США, хоча більшість організацій з FTO також визнані терористичними в інших країнах світу.</p>
      <blockquote>Читайте також: <a href="https://www.pravda.com.ua/articles/2018/07/26/7187364/">"Від Сяну по Кавказ", або Як у таборах націоналістів виховують дітей</a></blockquote>
      <h3>Як це може вплинути на добровольців</h3>
      <p>Що ми маємо зараз? </p>
      <p>Декілька заяв з боку України, в яких спростовується належність "Азова" до тероризму, низка видалених дописів у Facebook, де згадується сама тільки назва полку, яскраві заголовки у пропагандистських та російських ЗМІ на кшталт "США більше не друг".</p>
      <p>Для представників Росії, які з 2014 року ведуть інформаційну війну проти України і повторюють про засилля в державі "неонацістів" та "фашистів", такі новини тільки на руку. </p>
      <p>
        <i>"Треба зрозуміти, що в умовах загострення політичної боротьби в США, скандалів навколо України певні групи будуть намагатися спровокувати проблеми у відносинах між Україною та США, використовуючи тему "нацизму", "фашизму" і "тероризму". </i>
      </p>
      <p><i>Особливо уважними та відповідальними повинні бути люди, які належать до добровольчого руху та "Азова"</i>, – пояснює Олександр Кореньков. </p>
      <p>Ексміністр закордонних справ України Павло Клімкін вважає, що треба захищати Україну і тих, хто захищає державу. </p>
      <p><i>"Всім же зрозуміло, що буде, якщо раптом "Азов" визнають терористичною організацією в США? </i>– написав він у своєму Facebook. –<i> Це буде майже нокаут добровольчому руху і нокдаун Україні. І так, це питання нашої національної безпеки. </i></p>
      <p><i>А в контексті </i><a href="https://www.pravda.com.ua/news/2019/10/26/7230161/"><i>емоційної розмови</i></a><i> президента Зеленського з бійцями "Азова" у Золотому можемо добре уявити, як на цьому гратимуть з метою внутрішньої дестабілізації України.</i>"</p>
      <p>
        <i>Юлія Ворона</i>
      </p>
      <related>
        <a href="https://www.pravda.com.ua/rus/news/2019/10/31/7230598/"/>
        <a href="https://www.pravda.com.ua/rus/news/2019/10/25/7230036/"/>
        <a href="https://www.pravda.com.ua/rus/news/2019/10/25/7230021/"/>
      </related>
    </article>
  </body>
</html>