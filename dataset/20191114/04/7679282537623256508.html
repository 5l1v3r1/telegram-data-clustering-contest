<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-vashishtha-narayan-singh-death-indian-mathematician-from-bihar-dies-in-patna-2848299.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-14T04:21:35+00:00"/>
    <meta property="og:title" content="नहीं रहे महान गणितज्ञ वशिष्ठ नारायण सिंह, पटना में हुआ निधन"/>
    <meta property="og:description" content="बिहार के विभूति महान गणितज्ञ वशिष्ठ नारायण सिंह का निधन हो गया है। वशिष्ठ नाराय़ण सिंह अपने परिजनों के संग पटना के कुल्हरिया कंपलेक्स में रहते थे। बताया जा रहा है कि आज उनकी तबियत खराब होने लगी,..."/>
  </head>
  <body>
    <article>
      <h1>नहीं रहे महान गणितज्ञ वशिष्ठ नारायण सिंह, पटना में हुआ निधन</h1>
      <address><time datetime="2019-11-14T04:21:35+00:00">14 Nov 2019, 04:21</time> by <a rel="author">पटना, हिन्दुस्तान टीम</a></address>
      <p>बिहार के विभूति महान गणितज्ञ वशिष्ठ नारायण सिंह का निधन हो गया है। वशिष्ठ नाराय़ण सिंह अपने परिजनों के संग पटना के कुल्हरिया कंपलेक्स में रहते थे। बताया जा रहा है कि आज उनकी तबियत खराब होने लगी, जिसके बाद तत्काल परिजन पीएमसीएच लेकर गए जहां डॉक्टरों ने उन्हें मृत घोषित कर दिया।</p>
      <p>जब वशिष्ठ नारायण बीमार थे तो सीएम नीतीश कुमार समेत कोई भी राज्य सरकार का बड़ा मंत्री उन्हें देखने नहीं गया था। वहीं प्रकाश झा ने फिल्म बनाने की घोषणा कर रखी थी। आरा के बसंतपुर के रहने वाले वशिष्ठ नारायण सिंह बचपन से ही होनहार थे।</p>
      <p>वहीं, मुख्यमंत्री नीतीश कुमार ने गणितज्ञ वशिष्ठ नारायण सिंह के निधन पर दुख जताया है। मुख्यमंत्री ने कहा है कि वशिष्ठ नारायण सिंह का अंतिम संस्कार राजकीय सम्मान के साथ किया जाएगा। उन्होंने पूरी दुनिया में बिहार और देश का नाम रौशन किया है।</p>
      <p>छठी क्लास में नेतरहाट के एक स्कूल में कदम रखा, तो फिर पलट कर नहीं देखा एक गरीब घर का लड़का हर क्लास में कामयाबी की नई इबारत लिख रहा था। वे पटना साइंस कॉलेज में पढ़ रहे थे कि तभी किस्मत चमकी और कैलिफोर्निया यूनिवर्सिटी के प्रोफेसर जॉन कैली की नजर उन पर पड़ी जिसके बाद वशिष्ठ नारायण 1965 में अमेरिका चले गए और वहीं से 1969 में उन्होंने PHD की थी।</p>
    </article>
  </body>
</html>