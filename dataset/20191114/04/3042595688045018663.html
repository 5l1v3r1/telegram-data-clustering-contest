<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krise-i-zimbabwe-et-hundretall-elefanter-dode/71817315"/>
    <meta property="og:site_name" content="Dagbladet.no"/>
    <meta property="article:published_time" content="2019-11-14T04:28:38+00:00"/>
    <meta property="og:title" content="Krise i Zimbabwe: Et hundretall elefanter døde"/>
    <meta property="og:description" content="- Vi er på desperat jakt etter vannkilder."/>
  </head>
  <body>
    <article>
      <h1>Krise i Zimbabwe: Et hundretall elefanter døde</h1>
      <h2>- Vi er på desperat jakt etter vannkilder.</h2>
      <address><time datetime="2019-11-14T04:28:38+00:00">14 Nov 2019, 04:28</time> by <a rel="author">Marthe Ihle</a></address>
      <p>En dramatisk tørke rammer nå Zimbabwe. Det får følger ikke bare for befolkningen, men også for det rike dyrelivet.</p>
      <p>De siste to månedene er mer enn 200 elefanter funnet døde i Hwange nasjonalpark, skriver <a href="https://www.independent.co.uk/news/world/africa/elephants-dead-zimbabwe-drought-water-hwange-national-park-a9200391.html">The Independent</a>.</p>
      <p>
        <b>Kommer det ikke betydelige regnmengder snart, antas det at antallet vil øke raskt.</b>
      </p>
      <p>Ifølge talsmann for nasjonalparken, Tinashe Farawo, er det også funnet døde giraffer, bøfler og antiloper.</p>
      <p>- Nesten alle dyrene påvirkes. Selvsagt ser man lett elefantene når man patruljerer i parken, men også andre dyr får store problemer, sier Farawo.</p>
      <figure>
        <img src="https://dbstatic.no/71817324.jpg?imageId=71817324&amp;width=1024&amp;height=615"/>
        <figcaption><b>TRIST SYN:</b> En død bøffel ligger langs en uttørket dam i nasjonalparken Mana. Foto: AP Vis mer</figcaption>
      </figure>
      <h3>Dyr i nød</h3>
      <p>Nå trekker også dyrene til lokalsamfunnene i jakt på mat og vann. Ifølge The Independent har 33 mennesker mistet livet i kontakt med dyrene så langt i år.</p>
      <p><a href="https://www.theguardian.com/world/2019/nov/12/drought-kills-more-than-200-elephants-in-zimbabwe">The Guardian</a> skriver at en elefantkalv falt ned i en brønn i et nærliggende tettsted tidligere denne måneden, i desperat jakt på vann. Innbyggerne klarte å redde kalven, som seinere forsvant tilbake i villmarka.</p>
      <p>En voksen elefant kollapset i nærheten av samme landsby. Den ble gitt mat av lokalbefolkningen til den var sterk nok til å gå igjen, ifølge The Guardian.</p>
      <p>
        <b>- Vi er på desperat jakt etter vannkilder. Vi venter desperat på regn, sier Farawo.</b>
      </p>
      <h3>Verre enn normalt</h3>
      <p>Ifølge Charles Jonga, direktør for Campfire, som er en konserverings-organisasjon, sier at tørka som følger med værfenomenet El Nino i stillehavet, har ført til enda verre tørke enn normalt.</p>
      <p>- Det er sannsynlig at vi mister flere elefanter, spesielt om regnet kommer seint. Verden må vite at Hwange er avhengige av grunnvann, og det har aldri vært enkelt å vedlikeholde en overbefolket park, sier han.</p>
      <h3>Tar grep</h3>
      <p>Farawo opplyser at det nå vil tas grep: 600 elefanter, villhunder, to løvestammer, bøfler og andre dyr skal flyttes til tre andre naturreservater nord i landet.</p>
      <p>- Det vil være den største omplasseringen i historien. Vi snakker om en avstand på 1 000 kilometer, hevder han, ifølge AFP.</p>
      <p>Det lever rundt 85 000 elefanter i Zimbabwe.</p>
      <p>Som nevnt er det altså ikke bare dyrene som sliter i ekstremtørken. Åkre tørker inn og jakten på mat har blitt vanskelig. Ifølge FN ventes det at rundt fem millioner av innbyggerne har redusert tilgang på mat.</p>
    </article>
  </body>
</html>