<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/kaspruk/bez-ukrajinomovnogo-kijeva-ukrajinomovna-ukrajina-nemozhliva-639817.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-14T04:32:39+00:00"/>
    <meta property="og:title" content="Без україномовного Києва україномовна Україна неможлива"/>
    <meta property="og:description" content="Бліц-опитування російськомовних киян"/>
  </head>
  <body>
    <article>
      <h1>Без україномовного Києва україномовна Україна неможлива</h1>
      <address><time datetime="2019-11-14T04:32:39+00:00">14 Nov 2019, 04:32</time> by <a rel="author">Віктор Каспрук</a></address>
      <h4>Бліц-опитування російськомовних киян</h4>
      <p>Проведене імпровізоване бліц соціологічне опитування з трьох питань серед семи знайомих киян-респондентів (a, b, c, d, e, f, g), котрі поки що ще не визначились остаточно з переходом на українську мову, хоча й добре нею володіють, дало такі результати.</p>
      <h3>1. Яка основна причина Вашого спілкування російською мовою?</h3>
      <p>a) Немає оточення, яке сприяло б спілкуванню.</p>
      <p>b) Відсутність у Києві масової україномовної міської культури. У Львові, Івано-Франківську, Чернівцях вона є. А в Києві потрібно її ще сформувати.</p>
      <p>c) У більшості випадків у побуті спілкуюся російською, тому що російською до мене звертаються співрозмовники і персонал закладів (у тому числі й державних) тощо.</p>
      <p>d) Бо я виріс у російськомовному середовищі.</p>
      <p>e) Соромилася, бо в дитинстві зіткнулася з насмішками щодо української (в дитинстві розмовляла українською), та й в дорослому віці було добре видно ставлення до української, як до мови другого сорту, нікому не потрібної, сільської та ледве не «нацистської». Ну, тобто, якщо ти розмовляєш українською, з тобою точно щось не так.</p>
      <p>f) Так уже склалося, що для мене російська мова більш звична і мені легше висловлювати на ній свої думки.</p>
      <p>g) Російська – це мова, що насаджувалась роками, ми вчились і звикли нею думати й спілкуватись.</p>
      <h3>2. Що стримує Вас від переходу на спілкування українською мовою?</h3>
      <p>a) Нічого не стримує, коли є можливість, спілкуюсь українською.</p>
      <p>b) Бракує достатньої мотивації і власне відсутність україномовного оточення. А часто не хочеться відрізнятися від загальної маси містян.</p>
      <p>c) Відсутність досвіду. Та й ні з ким.</p>
      <p>d) Перфекціонізм, я краще розмовляю англійською, ніж українською мовою. У мене, якщо я буду розмовляти українською мовою, буде багато русизмів.</p>
      <p>e) Стримували лінощі. Думка, а чому я, нехай краще хтось інший, а я потім колись підтягнусь, щоправда, не знаю коли. А також небажання відчувати найменший дискомфорт, який викликають будь-які зміни.</p>
      <p>f) Російськомовне оточення. Мало поки що в Києві української мови. Намагаюся заохочувати й підтримувати бесіди українською.</p>
      <p>g) Нічого не заважає – вільно володію російською, українською, трохи польською і англійською. Але для мене незвично спілкуватися українською.</p>
      <h3>3. За якої б умови Ви б перейшли на спілкування українською мовою?</h3>
      <p>a) Перехід можливий, якби до мене зверталися частіше українською, і на підприємствах вимагали спілкування українською.</p>
      <p>b) Якщо разом зі мною перейшли б на українську мову переважна більшість киян. Оскільки дуже важко бути Дон Кіхотом у російськомовному середовищі.</p>
      <p>c) Наявність україномовного середовища.</p>
      <p>d) Ні за якої.</p>
      <p>e) Мене «переконала» добра знайома, коли почала вигадувати, що тут у нас можна побудувати місце для розвитку російської культури. Це було ще на початку війни, тоді такі ідеї упродовж короткого часу були поширені, потім минулося. Це мене так налякало і викликало таку відразу, що лінощі та думки про «хай краще хтось інший, а я потім» пройшли за лічені години. Поступово переходжу на українську у всіх сферах свого життя, вже перейшла відсотків на 80 відсотків.</p>
      <p>f) Якщо потрапляю в товариство, де більшість людей розмовляє українською, то за дуже короткий час переходжу виключно на українську мову.</p>
      <p>g) Якщо мій співрозмовник наполягає на виключно українській мові.</p>
      <p>Необхідно формувати в Києві повноцінне українське середовище</p>
      <p>Опитані респонденти чесно відповіли на всі поставленні запитання. Це аналіз того, що відбувається в мовному середовищі української столиці.</p>
      <p>І відштовхуючись від цього, можна спробувати вивести формулу: «Без україномовного Києва україномовна Україна неможлива».</p>
      <p>Висновок очевидний: не дивлячись на те, що за українську мову тепер не переслідують і не карають, як це було у 60-70 роки минулого століття, в Києві ще не сформувалося повноцінне українське мовне середовище, котре б могло протистояти російськомовній експансії.</p>
      <p>Вихід тут лише один: перестати підлаштовуватися під тих, хто нібито погано розуміє українську.</p>
      <p>І принципово переходити на українську мову в спілкуванні зі всіма. Формуючи у такий спосіб своє власне персональне мовне середовище.</p>
      <p>І розмовляти українською скрізь: в колі друзів, знайомих та родичів, спілкуючись у владних інституціях, транспорті, в супермаркетах і магазинах, у сфері обслуговування, на роботі та навчанні.</p>
      <p>Українська мова запанує тоді, коли вона стане привабливою для киян. Це має бути мова освічених і успішних людей, які планують своє життя не на рік чи два, а на десятиліття вперед.</p>
      <footer>Джерело: <a href="https://viktorkaspruk.wordpress.com/">блог Віктора Каспрука</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/country/society/zaareshtovaniy-v-okupovanomu-krimu-aktivist-prihodko-zvernuvsya-do-zelenskogo-639800.html"/>
        <a href="https://glavcom.ua/economics/finances/naftogaz-vidmovlyajetsya-obnuliti-sudovi-pretenziji-na-vimogu-gazpromu-639804.html"/>
        <a href="https://glavcom.ua/country/incidents/v-oon-nazvali-viynu-na-donbasi-naystarishim-konfliktom-u-sviti-639803.html"/>
      </related>
    </article>
  </body>
</html>