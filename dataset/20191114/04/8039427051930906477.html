<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=954304"/>
    <meta property="og:site_name" content="Andhrajyothy"/>
    <meta property="article:published_time" content="2019-11-14T04:00:18+00:00"/>
    <meta property="og:title" content="అది మీ ‘జాబ్‌’ కాదు!"/>
    <meta property="og:description" content="ADVT"/>
  </head>
  <body>
    <article>
      <h1>అది మీ ‘జాబ్‌’ కాదు!</h1>
      <address>
        <time datetime="2019-11-14T04:00:18+00:00">14 Nov 2019, 04:00</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఔట్‌ సోర్సింగ్‌ ప్రక్రియ నుంచి మంత్రులకు మినహాయింపు</b>
        </li>
        <li>
          <b>వారుంటే అవినీతికి ఆస్కారం</b>
        </li>
        <li>
          <b>జిల్లాలో కలెక్టర్లు, రాష్ట్రస్థాయిలో కార్యదర్శులకే ఆ బాధ్యతలు</b>
        </li>
        <li>
          <b>కార్యకర్తలను నియమించలేం కార్పొరేషన్‌ ద్వారానే ఎంపిక</b>
        </li>
        <li>
          <b>కేబినెట్‌లో సీఎం స్పష్టీకరణ</b>
        </li>
        <li>
          <b>‘ఆంధ్రజ్యోతి’ కథనానికి స్పందన</b>
        </li>
      </ul>
      <p><b>అమరావతి, నవంబరు 13 (ఆంధ్రజ్యోతి) : ‘‘</b>ఔట్‌ సోర్సింగ్‌ ఉద్యోగాల నియామకాల్లో అమాత్యుల ప్రమేయం వద్దు. ఈ ఉద్యోగాల నియామకాల్లో జిల్లాల్లో ఇన్‌చార్జి మంత్రులు, సచివాలయ స్థాయిలో సంబంధిత శాఖ మంత్రులకు అప్రూవల్‌ అథారిటీని అప్పగించాలని అనుకున్నాం. కానీ దీనివల్ల అవినీతి ఆరోపణలు వచ్చే అవకాశం ఉంది. అందుకు ఆస్కారం ఇవ్వకూడదన్న నిర్ణయం తీసుకున్నాం. గ్రామ సచివాలయం ఉద్యోగ నియామకాలను పారదర్శకంగా చేపట్టాం. ఎక్కడా ఆరోపణలు ఎదురుకాలేదు. ఔట్‌ సోర్సింగ్‌ ఉద్యోగ నియామకాల్లో మంత్రులకు అధికారం ఇస్తే, అవినీతి ఆరోపణలకు ఆస్కారం ఇచ్చినట్లు అవుతుంది. అందుకే .. జిల్లా స్థాయిలో కలెక్టర్లు, సచివాలయ స్థాయిలో సంబంధిత కార్యదర్శులకు ఉద్యోగుల ఎంపిక అధికారం ఇద్దాం’’ అని ముఖ్యమంత్రి వైఎస్‌ జగన్మోహన్‌ రెడ్డి అన్నారు. మంత్రులను ఈ ప్రక్రియలో పర్యవేక్షణకు మాత్రమే పరిమితం చేద్దామని స్పష్టం చేశారు.</p>
      <p> ఈ మేరకు ముఖ్యమంత్రి సచివాలయంలో బుధవారం జరిగిన కేబినెట్‌ సమావేశంలో వెల్లడించినట్టు సమాచారం. సచివాలయంలో మంగళవారం జరిగిన స్పందన వీడియో కాన్ఫరెన్సులో ఔట్‌ సోర్సింగ్‌ ఉద్యోగుల నియామకాల ప్రస్తావన వచ్చినప్పుడు, జిల్లా స్థాయిలో ఇన్‌చార్జి మంత్రులు, సచివాలయ స్థాయిలో సంబంధిత శాఖ మంత్రులు ఆమోద ముద్ర వేస్తారని ముఖ్యమంత్రి జగన్‌ వెల్లడించిన విషయం తెలిసిందే. దీనిపై ‘‘ఔట్‌ సోర్సింగ్‌ .. అమాత్యుల చేతుల్లోనే’’ పేరిట బుధవారం‘ ఆంధ్రజ్యోతి’ కథనం ప్రచురించింది. ఈ కథనానికి ప్రభుత్వం స్పందించింది. విశ్వసనీయవర్గాల సమాచారం మేరకు .. కేబినెట్‌ సమావేశంలో ఔట్‌ సోర్సింగ్‌ ఉద్యోగ నియామకాలు, కార్పొరేషన్‌ అంశం చర్చకు వచ్చింది. ఈ ఉద్యోగాల నియామకాల్లో వైసీపీ కార్యకర్తలకు అవకాశం ఇవ్వాలని పది మందికి పైగా మంత్రులు కేబినెట్‌ సమావేశంలో ముఖ్యమంత్రిని కోరారు. ఎన్నికల్లో పార్టీ అభ్యర్థుల విజయం కోసం పలువురు కార్యకర్తలు కృషి చేశారని చెప్పారు.  వారందరికీ ఔట్‌ సోర్సింగ్‌లో చోటు కల్పించి న్యాయం చేయాలని సూచించారు. అధికారంలోకి వచ్చాక కార్యకర్తలకు పనులు చేయలేకపోతే, అసంతృప్తికి లోనవుతారని, దానివల్ల పార్టీకీ నష్టమేనని పేర్కొన్నారు. అయితే, ఈ ప్రతిపాదనను ముఖ్యమంత్రి జగన్‌ తోసిపుచ్చారు. ఎన్నికల్లో ఉపయోగపడ్డారని కార్యకర్తలకు ఉద్యోగాలు ఇవ్వలేమని స్పష్టం చేశారు. ‘‘ప్రభుత్వ శాఖలో పదుల సంఖ్యలో మాత్రమే అవకాశాలుంటాయి. ఇలా పదిమందికి ఉద్యోగాలు ఇస్తే, మిగిలినవారందరిలో అసంతృప్తి పెరుగుతుంది. పైగా .. కార్యకర్తలకు ఉద్యోగాలంటే .. డబ్బులు చేతులు మారే అవకాశం ఉంది. ఎవరు చెప్పగలరు..ఎవరు డబ్బులు తీసుకుంటున్నారో ? ఇలాంటి విధానాల వల్ల ప్రభుత్వానికి అవినీతి మరక అంటుతుంది ’’ అని ఆయన వివరించారు. అదే సమయంలో ఔట్‌ సోర్సింగ్‌ ఉద్యోగ నియామకాలన్నీ పారదర్శకంగా నిర్వహిద్దామని మంత్రులకు సీఎం హితవు పలికారు. ‘ఔట్‌ సోర్సింగ్‌ నియామకాల్లో మంత్రుల ప్రమేయం ఉంటే .. నాయకుల ఒత్తిడికి తలొగ్గాల్సి వస్తుంది. దీనివల్ల ప్రభుత్వంపై అవినీతి మరక పడే వీలుంది. ప్రభుత్వ శాఖల్లోని ఔట్‌ సోర్సింగ్‌ ఉద్యోగాల జాబితా అంతా.. సంబంధిత కార్పొరేషన్‌కు బదిలీ కావాల్సిందే. ఈ జాబితాలోకి చేరాక .. శాఖలవారీగా ఉద్యోగుల కేటాయింపులు జరుగుతాయి’’ అని తెలిపారు.</p>
    </article>
  </body>
</html>