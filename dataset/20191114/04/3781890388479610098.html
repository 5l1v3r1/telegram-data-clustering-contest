<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741575"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T04:55:00+00:00"/>
    <meta property="og:title" content="ตร.ฮ่องกงประณามม็อบชุดดำ ยิงธนูหมายเอาชีวิตโปลิศ"/>
    <meta property="og:description" content="สำนักงานตำรวจฮ่องกงประณาม 'ความพยายามฆ่า' เจ้าพนักงานขณะปฏิบัติหน้าที่ของผู้ประท้วงหัวรุนแรง ซึ่งยิงธนูเข้าใส่ระหว่างการปะทะกันที่มหาวิทยาลัยฮ่องกงโพลีเทคนิค"/>
  </head>
  <body>
    <article>
      <h1>ตร.ฮ่องกงประณามม็อบชุดดำ ยิงธนูหมายเอาชีวิตโปลิศ</h1>
      <address>
        <time datetime="2019-11-14T04:55:00+00:00">14 Nov 2019, 04:55</time>
      </address>
      <p>
        <b>สำนักงานตำรวจฮ่องกงประณาม "ความพยายามฆ่า" เจ้าพนักงานขณะปฏิบัติหน้าที่ของผู้ประท้วงหัวรุนแรง ซึ่งยิงธนูเข้าใส่ระหว่างการปะทะกันที่มหาวิทยาลัยฮ่องกงโพลีเทคนิค</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 14 พ.ย. ว่าภายหลังกลุ่มผู้ประท้วงหัวรุนแรงชุดดำซึ่งส่วนใหญ่เป็นนักศึกษาทั้งปัจจุบันและศิษย์เก่าของมหาวิทยาลัยจีนแห่งฮ่องกง ( ซียูเอชเค ) ปะทะอย่างดุเดือดกับตำรวจปราบจลาจลต่อเนื่องระหว่างวันจันทร์ถึงวันพุธที่ผ่านมา และตำรวจประณามกลุ่มผู้ประท้วงแปรสภาพสถานศึกษาของตัวเองเป็น "โรงงานผลิตอาวุธ" นั้น</p>
      <figure>
        <img src="https://www.dailynews.co.th/admin/upload/20191114/news_weNSijzZIM120027_533.jpg?v=20191114174?v=5779"/>
      </figure>
      <p><b>ผู้ประท้วงประกอบระเบิดเพลิง<br/></b><b> </b><br/>ต่อมาในวันพฤหัสบดีเกิดการปะทะรุนแรงระหว่างตำรวจปราบจลาจลกับกลุ่มผู้ประท้วง ตามสถานที่อย่างน้อย 2 แห่ง คือบริเวณปากทางเข้าอุโมงค์ข้ามฝั่งระหว่างเขตเกาลูนกับเขตนิวเทร์ริทอรีส์ และที่มหาวิทยาลัยฮ่องกงโพลีเทคนิค "โพลียู" หรือ "เอชเคพียู" อย่างไรก็ตาม สำนักงานตำรวจฮ่องกงออกแถลงการณ์ประณามอย่างหนักต่อการที่กลุ่มผู้ประท้วงยกระดับความรุนแรงเป็นถึงขั้น "ปองร้ายและเอาชีวิต" เจ้าหน้าที่ หลังมีรายงานเจ้าหน้าที่เก็บลูกธนูได้อย่างน้อย 6 ดอก ที่ถูกยิงออกมาจากแนวกั้นของผู้ประท้วง ทั้งนี้ บรรยากาศที่โพลียูยังคงตึงเครียด จากการที่ตำรวจปิดตายเส้นทางสัญจรทุกแห่งโดยรอบ เท่ากับเป็นการกักบริเวณผู้ประท้วงไว้ภายในมหาวิทยาลัยโดยปริยาย<br/> </p>
      <figure>
        <iframe data-src="https://twitter.com/hkpoliceforce/status/1194810759529676800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_xJdgzVsutC115616_533.jpg?v=20191114174?v=9187"/>
      </figure>
      <p><b>ผู้ประท้วงภายในมหาวิทยาลัยฮ่องกงโพลีเทคนิค ขณะที่ตำรวจล้อมอยู่ด้านนอก<br/></b> <br/>ขณะที่นายแมทธิว เฉิง หัวหน้าคณะเจ้าหน้าที่ประจำสำนักงานผู้บริหารเกาะฮ่องกง กล่าวถึงรายงานโดยเดอะ ไฟแนนเชียล ไทม์ส ของสหราชอาณาจักร ซึ่งวิจารณ์คณะผู้บริหารฮ่องกงของนางแคร์รี แลม "หมดความชอบธรรม" ในการบริหารเขตปกครองพิเศษแห่งนี้ ว่าคณะผู้บริหารได้รับการจัดตั้งภายใต้เบสิกลอว์ ซึ่งเปรียบเสมือนรัฐธรรมนูญของฮ่องกง ดังนั้นแลมและสมาชิกคณะผู้บริหารทุกคน "มีอำนาจตามกฎหมายทุกประการ"<br/> </p>
      <figure>
        <iframe data-src="https://twitter.com/Reuters/status/1194563053024686080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191114/news_AQwwzziLSm115937_533.jpg?v=20191114174?v=5325"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1194547562599997440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในเวลาเดียวกัน นักเรียนและนักศึกษาจากแผ่นดินใหญ่ทยอยเดินทางกลับประเทศอย่างต่อเนื่อง เช่นเดียวกับนักเรียนและนักศึกษาจากไต้หวัน ด้วยความวิตกกังวลเรื่องความปลอดภัย จากการที่สถานศึกษาหลายแห่งกลายเป็นจุดปะทะระหว่างตำรวจกับผู้ประท้วงหัวรุนแรง.<br/><br/><b>เครดิตภาพ : AFP</b></p>
    </article>
  </body>
</html>