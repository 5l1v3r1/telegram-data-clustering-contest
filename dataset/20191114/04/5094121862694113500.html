<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/komunalni-odpad-svoz-likvidace-poplatek-zvyseni141119-jc.html"/>
    <meta property="og:site_name" content="Deník.cz"/>
    <meta property="article:published_time" content="2019-11-14T04:54:00+00:00"/>
    <meta property="og:title" content="Náklady na svoz odpadu stoupají. Řada měst zvýší od nového roku poplatky"/>
    <meta property="og:description" content="Jičín zvýší s počátkem roku 2020 poplatky za svoz a likvidaci komunálního odpadu. A nebude sám. S nárůstem poplatků počítá Hradec Králové, Trutnov i Náchod. Naopak v Rychnově nad Kněžnou se taxa nemění."/>
  </head>
  <body>
    <article>
      <h1>Náklady na svoz odpadu stoupají. Řada měst zvýší od nového roku poplatky</h1>
      <address><time datetime="2019-11-14T04:54:00+00:00">14 Nov 2019, 04:54</time> by <a rel="author">Iva Kovářová</a></address>
      <p>V Jičíně není navýšení nijak dramatické, jde o šedesát korun ročně, tedy pětikorunu měsíčně. Od příštího roku tak budou místní platit 552 korun. Důvodem zdražování je především růst mezd pracovníků, kteří odpad likvidují a navýšení samotných nákladů na svoz a likvidaci odpadu. Jako většina měst i Jičín se stále potýká s jistou ignorací toho, aby lidé zodpovědně třídili a tím snižovali náklady na likvidaci odpadu.</p>
      <figure>
        <img src="https://g.denik.cz/32/11/vsetin-recyklace-trideny-odpad-plasty-kontejnery-popelnice-neporadek-04_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-usti-zvazuji-zvyseni-poplatku-z-odpad-v-pardubicich-si-priplati-20191108.html">V Ústí zvažují zvýšení poplatku za odpad, v Pardubicích si lidé už připlatí Přečíst článek ›</a>
      </aside>
      <p>O stejný krok se pokusí v Trutnově, kde nyní platí obyvatelé města za odpad 480 korun. Od nového roku zde plánují navýšení o pětikorunu měsíčně, tedy na částku 540 korun. Návrh bude projednávat prosincová schůze zastupitelů. V Trutnově se poplatek neměnil od roku 2008.</p>
      <h3>Platit včas se vyplatí</h3>
      <p>Náchod už schválil navýšení základní sazby poplatku pro rok 2020 ze současných 650 na 900 korun.</p>
      <p><b>Srovnání poplatků za komunální odpad</b> <br/>Náchod <br/>nyní 650 - nově 900 korun<br/>Hradec Králové<br/>nyní 500 - nově 600 korun<br/>Jičín<br/>nyní 492 - nově 552 korun<br/>Trutnov <br/>nyní 480 - nově 540 korun<br/>Rychnov nad Kněžnou<br/>poplatek 500 korun zůstává</p>
      <p>„Chceme však výrazně zvýhodnit ty, kteří platí řádně a včas, proto při úhradě do konce února lidé ušetří padesát procent z této částky, to je 450 Kč. V podstatě tedy zaplatí stejně jako v letošním roce,“ upřesnil starosta Jan Birke. Platbu je nutné provést nejpozději do konce září, poté hrozí navýšení sazby 900 korun o padesát procent. V Náchodě se s taxou nehýbalo osm let.</p>
      <p>Také krajské město chystá změnu, a to navýšení na 600 korun. Od roku 2008 platí občané Hradce Králové 500 korun ročně, děti do 14 let a senioři starší 70 let polovinu. Důvodem navýšení jsou rostoucí náklady na systém odpadového hospodářství. Příjmy z navýšení poplatku chce vedení města použít mimo jiné na úpravy kontejnerových stání. O návrhu bude jednat prosincové zasedání zastupitelů.</p>
      <figure>
        <img src="https://g.denik.cz/57/32/ostrava-podzim-listi-11_denik-150-3x2.jpg"/>
      </figure>
      <aside>
        <a href="https://www.denik.cz/regiony/kde-konci-spadane-listi-na-kompost-ho-putuji-tuny-20191130.html">Kde končí spadané listí? Na kompost ho putují tuny Přečíst článek ›</a>
      </aside>
      <p>Téměř jedenácti tisícový Rychnov nad Kněžnou zdražovat nebude, i když ve městě se zvyšují náklady na svoz a likvidaci komunálního odpadu především kvůli lidem na ubytovnách, kteří odpad produkují ale neplatí. Rychnovští tak i v příštím roce zůstanou na částce 500 korun.</p>
      <p>Řada měst své obyvatelé od poplatku osvobodila jako například Nová Paka. Tady jsou v třídění na špici a poplatky nehradí od roku 2008.</p>
    </article>
  </body>
</html>