<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741561"/>
    <meta property="og:site_name" content="เดลินิวส์"/>
    <meta property="article:published_time" content="2019-11-14T04:00:00+00:00"/>
    <meta property="og:title" content="'เสรีฯ'ซัด'สิระ'พูดไม่รู้เรื่องสักอย่าง ถามมีสิทธิอะไรมาปลด"/>
    <meta property="og:description" content="'เสรีพิศุทธ์' ย้อนถาม 'สิระ' มีสิทธิอะไรมาปลดตน พ้นเก้าอี้ประธานกมธ.ปราบโกง ซัดต่อหน้าพูดดีลับหลังพูดอีกอย่าง ลั่นเดินหน้าสอบ 'ปารีณา' ปมที่ดิน ก่อนเชิญ ป.ป.ช.มาให้ข้อมูล เย้ย'บิ๊กตู่-บิ๊กป้อม'เป็นชายชาติทหาร?เรียกแล้วไม่ยอมมาแจง"/>
  </head>
  <body>
    <article>
      <h1>'เสรีฯ'ซัด'สิระ'พูดไม่รู้เรื่องสักอย่าง ถามมีสิทธิอะไรมาปลด</h1>
      <address>
        <time datetime="2019-11-14T04:00:00+00:00">14 Nov 2019, 04:00</time>
      </address>
      <p>
        <b>"เสรีพิศุทธ์" ย้อนถาม "สิระ" มีสิทธิอะไรมาปลดตน พ้นเก้าอี้ประธานกมธ.ปราบโกง ซัดต่อหน้าพูดดีลับหลังพูดอีกอย่าง ลั่นเดินหน้าสอบ "ปารีณา" ปมที่ดิน ก่อนเชิญ ป.ป.ช.มาให้ข้อมูล เย้ย'บิ๊กตู่-บิ๊กป้อม'เป็นชายชาติทหาร?เรียกแล้วไม่ยอมมาแจง</b>
      </p>
      <p>เมื่อวันที่ 14 พ.ย. ที่รัฐสภา เกียกกาย พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฎร กล่าวถึงกรณีนายสิระ เจนจาคะ ส.ส.กทม. พรรคพลังประชารัฐ จะเสนอปลดตนออกจากประธาน กมธ.ชัดดังกล่าว ว่า นายสิระ อยู่ในห้องประชุมก็เรียบร้อยดี เวลาโหวตเชิญพล.อ.ประยุทธ์ จันทร์โอชา นายกรัฐมนตรี และรมว.กลาโหม และพล.อ.ประวิตร วงษ์สุวรรณ รองนายกรัฐมนตรี มาชี้แจงครั้งต่อไปหรือไม่ ซึ่งผลโหวตก็ออกมาว่า ให้มาชี้แจง 6 คน ไม่ให้มา 3 คน ซึ่งนายสิระ ก็มาพูดคุยว่าเป็นธรรมดี แต่พอออกจากห้องประชุมก็เสนอปลดประธาน กมธ. คนอย่างนี้เป็นคนอย่างไร มีสิทธิอะไรจะมาปลด หรือมาเปลี่ยนซึ่งตนเห็นว่าเรื่องดังกล่าวเป็นขบวนการทางการเมืองที่ฝ่ายรัฐบาลเอามาใช้ ในสภาผู้แทนราษฎร และในกมธ. ซึ่งเรื่องนี้ไม่มีอะไร เพราะตนเป็นประธานกมธ. เป็นคนกำหนดการประชุม<br/><br/>เมื่อถามว่า นายสิระ อ้างว่ามีกมธ.ทั้งฝ่ายค้านและรัฐบาลสนับสนุนให้ปลดถึง 8 คน ทราบหรือไม่ว่าเป็นใครบ้าง พล.ต.อ.เสรีพิศุทธ์ กล่าวว่า เขาไปซื้อใครมาบ้างล่ะ ตั้งแต่ตนรับราชการมาจนมาเป็นส.ส. ที่ว่าประชาชนรับเงินซื้อเสียง 200-300 บาท ก็ไปด่าประชาชนทำไมไม่ด่าคนซื้อเสียง อย่างบางคนที่ซื้อเสียงเข้ามาเป็น ส.ส.แล้วไปด่าข้าราชการกระทรวงโน้นกรมนี้ทุจริต ตนมองดูแล้วก็อาจจะมี แต่เชื่อว่าคงไม่เท่าที่สภาฯ<br/><br/>"ที่นี่แย่ที่สุดเลยตั้งแต่เกิดมา ตั้งแต่เป็นผบ.ตร.มา ที่นี่เป็นแหล่งทุจริตมาก เพราะที่นี่พูดกันด้วยเงินหมด เมื่อวานก็เห็นดึงตัวฝ่ายเราไปคุยด้วยหรือเปล่าก็ไม่รู้แจกกล้วยหรือเปล่าก็ไม่รู้ อย่าไปสนใจเลยสวะ ส.ส.พวกนี้ เดี๋ยวจัดการหมด" พล.ต.อ.เสรีพิศุทธ์ กล่าว<br/><br/>เมื่อถามว่า หลังจากนี้จะต้องไปทำความเข้าใจกับกมธ.หรือไม่ พล.ต.อ.เสรีพิศุทธ์ กล่าวว่า ไม่ต้องคุยเพราะตนทำตามหน้าที่ อีกทั้งที่ผ่านมาการเลือกประธานกมธ.ป.ป.ช.สภาฯ ตนก็มีเพียงเสียงเดียวในกมธ. แต่ก็มีหลายคนโหวตให้ตนเป็นประธาน ซึ่งในจำนวนดังกล่าวก็รวมถึงคนที่เคยเป็นส.ส.10 สมัยก็มี ส่วนสาเหตุทำไมเขาถึงยอมให้ตนที่เป็นส.ส.สมัยแรกนั่งเป็นประธานกมธ.ได้นั้น เพราะตนมีคุณวุฒิความรู้ความสามารถ เมื่อเป็นแล้วทำงานถูกใจประชาชนหรือไม่ จะเรียกนายกฯ และรองนายกฯ มาสอบถามข้อเท็จจริงใน กมธ. ชุดนี้แล้วผิดตรงไหน<br/><br/>"ทำไมไม่ยอมมา บอกเป็นชายชาติทหาร ปฏิญาณตนไว้ว่าอย่างไรจะปฏิบัติหน้าที่เพื่อประเทศชาติและประชาชนด้วยความซื่อสัตย์สุจริต แต่พอคณะกมธ.ป.ป.ช.เรียก ทำไมไม่ยอมมาสักที เพราะเป็นหน้าที่ของเราอย่ามาบอกว่าไม่ใช่หน้าที่ ขอให้มาแบบลูกผู้ชาย พล.อ.อนุพงษ์ เผ่าจินดา รมว.มหาดไทย ยังมาเลย ทำไมคนอื่นยึกยักนัก ดังนั้นอย่าเอาการเมืองมาเล่นหากผมไม่มีอำนาจแล้วจะเชิญมาทำไม ไม่มีสาระจะเชิญมาทำไม" พล.ต.อ.เสรีพิศุทธ์ กล่าว<br/><br/>เมื่อถามว่า การที่นายสิระ เสนอให้ปลดประธานกมธ. สามารถทำได้หรือไม่ พล.ต.อ.เสรีพิศุทธ์ กล่าวว่า ทำไม่ได้ ตนเห็นเขาบอกว่าเมื่อปลดตนแล้วก็จะเป็นประธานเอง แต่ตำแหน่งนี้เป็นโควตาฝ่ายค้าน นายสิระ อยู่ฝ่ายรัฐบาลจะมาเป็นประธานกมธ.ป.ป.ช.ได้อย่างไร นายสิระ มาแค่นี้ อ้าปากก็ไม่รู้อะไรสักอย่าง ไม่รู้พี่น้องประชาชนชาวหลักสี่ เลือกมาได้อย่างไรคนอย่างนี้ นายสิระ ไม่รู้อะไรสักอย่าง ตำแหน่งประธานกมธ.เขาเลือกกันในสภาฯ แสดงว่าที่ผ่านมานายสิระ เป็นส.ส. ที่อาจจะไม่เคยมาประชุมเลยหรือไม่ จึงไม่รู้เรื่องอะไร ซึ่งตนจำได้หมดว่าพรรคไหนได้โควตา กมธ. กี่คณะ แล้วนายสิระไปหลับอยู่ที่ไหน ซึ่งตำแหน่งประธานกมธ. ป.ป.ช. เป็นของฝ่ายค้านใครจะมาเปลี่ยนแม้แต่นายชวน หลีกภัย ประธานสภาผู้แทนราษฎร ยังเปลี่ยนไม่ได้เลย<br/><br/>เมื่อถามถึง การทำหน้าที่ของน.ส.ปารีณา ไกรคุปต์ ส.ส.ราชบุรี พรรคพลังประชารัฐ ที่เพิ่งเข้ามานั่งในกรรมาธิการ ป.ป.ช. สภาฯ พล.ต.อ.เสรีพิศุทธ์ กล่าวว่า ก่อนเข้ามาก็ในกมธ. ก็ซ่า บอกจะขุดคุยตนเรื่องการจัดซื้อรถมอเตอร์ไซด์ไทเกอร์ซึ่งน.ส.ปารีณาไม่รู้เรื่องอะไรเลย ไปฟังๆเขามาแล้วก็เอามาพูดต่อ เมื่อวานในที่ประชุมตนยังถามเลยว่าไม่เอาเรื่องมอเตอร์ไซด์ไทเกอร์มาเสนอหรือ ตนจะบรรจุวาระให้เขาก็ไม่ตอบ คนอย่างนี้ไม่รู้เรื่อง นั่งประชุมอยู่ดีๆ ก็มานั่งเล่นโทรศัพท์ ไม่สนใจอะไรเลย มาถึงก็มายกมือค้านไม่ให้เชิญพล.อ.ประยุทธ์ และพล.อ.ประวิตร มาชี้แจง พอเสร็จแล้วก็เก็บของใส่กระเป๋าเดินออกจากห้อง ตนยังถามเลยว่าประชุมยังไม่เสร็จเลยจะรีบกลับไปทำไม มาช่วยกันทำงานก่อน มอบงานให้ก็ไม่ยอมทำงาน บอกว่าตนไม่มีสิทธิสั่ง เป็นส.ส.เหมือนกัน มารยาทอย่างนี้มีด้วยหรือ แล้วเสนอตัวมาเป็นกมธ. ได้อย่างไร เขายังไม่รู้เลยว่าเขาจะตั้งกมธ.สอบตัวเอง ไหนบอกจะมาทำงานให้ประชาชนแล้วไม่ใส่ใจการประชุม อย่างไรก็ตามยังไม่มีแนวทางจะปลดน.ส.ปารีณา ออกจากกมธ.ป.ป.ช. เพราะอย่างไรเขาก็เป็นเด็กจะให้เขาทำงานไปก่อน เพื่อดูว่าจะมีพฤติการณ์เป็นอย่างไร ยืนยันว่ากมธ. จะเดินหน้าตรวจสอบที่ดินของน.ส.ปารีณา ต่อไป เพราะถ้าให้ฝ่ายรัฐบาลตรวจสอบก็คงไม่ผิด ทางกมธ. จึงต้องสอบรวมถึงการแจ้งบัญชีทรัพย์สินหนี้สินด้วย โดยการประชุมกมธ. ครั้งหน้าจะเชิญเลขาธิการคณะกรรมการป้องกันและปราบปรามการทุจริตแห่งชาติ (ป.ป.ช.) มาชี้แจง รวมทั้งขอตรวจสอบข้อมูลย้อนหลังการเป็น ส.ส. ของน.ส.ปารีณาด้วย<br/><br/>"สำหรับเรื่องของการอภิปรายไม่ไว้วางใจ และพรรคเสรีรวมไทยเห็นว่า ไม่ต้องการจะเล่นเกมเล่นกล เพราะว่ารัฐมนตรีหลายคนเพิ่งจะเข้ามาทำหน้าที่ยังไม่มีการทุจริตคอร์รัปชั่นหรือข้อร้องเรียนใดๆ ควรให้โอกาสรัฐมนตรีเหล่านี้ในการทำงาน ดังนั้นหากจะมีการอภิปรายไม่ไว้วางใจก็จะเป็นประเด็นการอภิปรายรัฐมนตรีรายบุคคล เช่น รัฐมนตรีเก่า ไม่ใช่อยู่ดีๆ ไม่ชอบไม่พอใจใครแล้วจะมาอภิปราย" พล.ต.อ.เสรีพิศุทธ์ กล่าว.<br/> </p>
    </article>
  </body>
</html>