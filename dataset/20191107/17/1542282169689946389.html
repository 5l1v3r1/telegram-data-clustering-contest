<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/07/the-brief-from-brussels-diatrofi"/>
    <meta property="og:site_name" content="euronews"/>
    <meta property="article:published_time" content="2019-11-07T17:40:52+00:00"/>
    <meta property="og:title" content="Ενα... ουράνιο τόξο για τη διατροφή μας"/>
    <meta property="og:description" content="Ενα πολύχρωμο σήμα πάνω στα προϊόντα μπορεί να βοηθήσει τους καταναλωτές στις επιλογές τους κατά την αγορά των προϊόντων."/>
  </head>
  <body>
    <article>
      <h1>Ενα... ουράνιο τόξο για τη διατροφή μας</h1>
      <address><time datetime="2019-11-07T17:40:52+00:00">07 Nov 2019, 17:40</time> by <a rel="author">Maria Psara</a></address>
      <p>Τι τρώμε ακριβώς; Και ποια είναι η ποιότητα των προϊόντων που επιλέγουμε. Ευρωβουλευτές και μέλη καταναλωτικών οργανώσεων πιέζουν την Κομισιόν να καθιερώσει ένα... ουράνιο τόξο πάνω στις συσκευασίες. Το εργαλείο αυτό θα δείχνει την θρεπτική αξία των τροφών που επιλέγουμε. Αυτό θα ήταν ένας οδηγός για καλή υγεία, λένε. Ωστόσο η τελική επιλογή είναι δική μας!</p>
      <p>Αυτό και άλλα θέματα από το κέντρο της Ευρώπης στο The Brief from Brussels!</p>
      <p>
        <b>Το ουράνιο τόξο της διατροφής</b>
      </p>
      <p>Ενα πολύχρωμο σήμα πάνω στα προϊόντα που θυμίζει ουράνιο τόξο, μπορεί να βοηθήσει τους καταναλωτές στις επιλογές τους κατά την αγορά των προϊόντων. Λέγεται στα αγγλικά nutri-score. και έχει πέντε κατηγορίες. Το Α σημαίνει πολύ θρεπτικό, το Ε το αντίθετο.</p>
      <p>Οι ευρωβουλευτές των Πρασίνων επιθυμούν να καταστήσουν αυτό το σήμα υποχρεωτικό σε ολόκληρη την Ευρωπαϊκή Ένωση. Αυτός είναι και ο στόχος της πρωτοβουλίας Ευρωπαίων πολιτών που ξεκίνησε πριν από λίγες εβδομάδες για να πείσει την Κομισιόν.</p>
      <p>«Υπάρχει ένα αυξανόμενο ενδιαφέρον που έρχεται στο προσκήνιο, καθώς η Επιτροπή υποχρεούται να επανεξετάσει τον κανονισμό του 2011, να εισαγάγει δηλαδή μια διαδικασία επανεξέτασης για τις διατάξεις αυτές. Γιατί λοιπόν να μην προτείνει τώρα την καθιέρωση υποχρεωτικής διατροφικής βαθμολογίας σε ευρωπαϊκό επίπεδο. Αυτό σημαίνει εναρμόνιση, αυτό σημαίνει ότι όλοι οι παραγωγοί υπόκεινται πραγματικά στους ίδιους κανόνες και αυτό είναι καλό για τον ανταγωνισμό, την εσωτερική αγορά και είναι καλό για τους καταναλωτές», δήλωσε η Monique Goyens, Γενική Διευθύντρια του Ευρωπαϊκού γραφείου Καταναλωτών.</p>
      <p>Για τους υποστηρικτές της διατροφικής βαθμολογίας, του nutri-score, αυτό το εργαλείο ξεπερνά το απλό ζήτημα της επιλογής των καταναλωτών. Πρόκειται επίσης για ζήτημα δημόσιας υγείας που αντιμετωπίζει τα προβλήματα του υπερβολικού βάρους και της παχυσαρκίας.</p>
      <p>«Mια μελέτη που έγινε στη Γαλλία έδειξε ότι αν εφαρμοστεί θα μειωθεί κατά 3,4% η θνησιμότητα κάθε χρόνο. Αυτό πρακτικά σημαίνει 7.500 λιγότερους θανάτους από χρόνιες παθήσεις στις οποίες διαδραματίζει ρόλο η διατροφή. Υπάρχει λοιπόν ένα πραγματικό ζήτημα δημόσιας υγείας», δήλωσε ο καθηγητής διατροφής στην Ιατρική Σχολή του Πανεπιστημίου του Παρισιού 13 Σερζ Ερσμπέργκ.</p>
      <p>Ορισμένα κράτη μέλη έχουν ήδη εγκρίνει το εργαλείο αυτό στα σουπερμάρκετ. Σύμφωνα με μελέτες, οι πρωτοβουλίες αυτές αποδίδουν καρπούς και τελικά πείθουν τους παραγωγούς, τους διανομείς και τους καταναλωτές.</p>
    </article>
  </body>
</html>