<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/bolivya-da-secim-sonras-protestolar-belediye-baskanina-iskence"/>
    <meta property="og:site_name" content="euronews"/>
    <meta property="article:published_time" content="2019-11-07T17:35:36+00:00"/>
    <meta property="og:title" content="Bolivya'da seçim sonrası protestolar: Belediye başkanına işkence"/>
    <meta property="og:description" content="Bolivya'da seçimin galibi Devlet Başkanı Evo Morales'in destekçileri ve Morales'in istifasını isteyen muhalifler arasındaki çatışmalarda 1 kişi öldü, 89 kişi yaralandı"/>
  </head>
  <body>
    <article>
      <h1>Bolivya'da seçim sonrası protestolar: Belediye başkanına işkence</h1>
      <address>
        <time datetime="2019-11-07T17:35:36+00:00">07 Nov 2019, 17:35</time>
      </address>
      <p>Bolivya'da seçimin galibi Devlet Başkanı Evo Morales'in destekçileri ve istifasını isteyen muhalifler arasındaki çatışmalarda 1 kişi öldü, 89 kişi yaralandı. Bir belediye binasını yakan ve yağmalayan muhalifler, kadın belediye başkanını rehin alarak işkence yaptıktan sonra polise teslim etti.</p>
      <p>Güney Amerika ülkesi Bolivya'da, 20 Ekim'de düzenlenen genel seçimlerde hile yapıldığını iddia eden muhaliflerin başlattığı protesto ve şiddet eylemleriyle, iddiaların incelenmesi için Amerikan Devletleri Örgütünce (OAS) gerçekleştirilen denetimler ve Morales taraftarlarının destek gösterileri sürüyor.</p>
      <p>Sağcı muhalif Santa Cruz Sivil Komitesi Başkanı Luis Fernando Camacho'nun birkaç gün önce gösterileri radikalleştirme çağrısının ardından artan gösteriler, başkent La Paz'ın yanı sıra Cochabamba ve Santa Cruz gibi kentlerde şiddet olaylarına dönüştü.</p>
      <p>Hükümet destekçileri ve sağcı muhaliflerin 4 farklı gösteri ve yürüyüşüne ev sahipliği yapan Cochabamba'da tarafların taşlı sopalı çatışmalarında 1 kişi hayatını kaybetti, 89 kişi yaralandı.</p>
      <p>Kentte, Morales destekçisi yerli kadınlar, "muhaliflerin ırkçılığına karşı" yürüyüş yaparken, hiçbir partiyi desteklemeyen işçi ve nakliyeciler şiddet eylemlerinin durması çağrısıyla iki bölgede miting düzenledi.</p>
    </article>
  </body>
</html>