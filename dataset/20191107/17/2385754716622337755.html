<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/596251/public-ekstrateia-filanagnosias-mathites-kai-mathitries-ginontai-syggrafeis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T17:24:00+00:00"/>
    <meta property="og:title" content="Public εκστρατεία φιλαναγνωσίας: Μαθητές και μαθήτριες γίνονται συγγραφείς"/>
    <meta property="og:description" content="Την έναρξη του πρωτότυπου συμμετοχικού προγράμματος δημιουργικής γραφής «Βιβλίο των Σχολείων», σε συνεργασία με το Υπουργείο Παιδείας, ανακοίνωσαν σήμερα 7..."/>
  </head>
  <body>
    <article>
      <h1>Public εκστρατεία φιλαναγνωσίας: Μαθητές και μαθήτριες γίνονται συγγραφείς</h1>
      <address><time datetime="2019-11-07T17:24:00+00:00">07 Nov 2019, 17:24</time> by <a rel="author">Sigmalive</a></address>
      <p>Την έναρξη του πρωτότυπου συμμετοχικού προγράμματος δημιουργικής γραφής «Βιβλίο των Σχολείων», σε συνεργασία με το Υπουργείο Παιδείας, ανακοίνωσαν σήμερα 7 Νοεμβρίου, τα Public σε δημοσιογραφική διάσκεψη στο κατάστημά τους στο Nicosia Mall.</p>
      <p>Πρόκειται για ένα συλλογικό παιδικό βιβλίο, στη συγγραφή του οποίου θα συμμετέχουν 217 παιδιά Ε’ τάξης από 13 δημοτικά σχολεία της χώρας, συμπεριλαμβανομένου του Δημοτικού Ριζοκαρπάσου.</p>
      <p>Το πρόγραμμα θα υλοποιήσει ο διακεκριμένος συγγραφέας παιδικών βιβλίων Φίλιππος Μανδηλαράς συντονίζοντας ένα μεγάλο πρόγραμμα φιλαναγνωσίας που περιλαμβάνει ανάμεσα στα άλλα ένα εργαστήριο δημιουργικής γραφής σε καθένα από τα σχολεία που θα συμμετάσχουν.</p>
      <p>Κάθε τάξη από τα 13 δημοτικά καλείται να διασκευάσει με σύγχρονο τρόπο, με τη βοήθεια του συγγραφέα, ένα γνωστό παιδικό παραμύθι που -με την καθοδήγηση του έγκριτου συγγραφέα- θα αποτελέσει και τη βασική έμπνευση των παιδιών. Στόχος είναι να δημιουργηθούν 13 μοναδικές διασκευές των παραμυθιών, με διαφορετικό τίτλο. Η διαδικασία επιβλέπεται σε διαφορετικά στάδια της από τον συγγραφέα, ενώ αφού εγκριθεί από το Υπουργείο, θα μετατραπεί σε ένα βιβλίο το οποίο θα μοιραστεί στο τέλος της χρονιάς σε όλους τους μαθητές που συμμετείχαν.</p>
      <p>Μιλώντας στην εκδήλωση εκ μέρους του Υπουργού Παιδείας, Πολιτισμού, Αθλητισμού και Νεολαίας κ. Κώστα Χαμπιαούρη, η Γενική Επιθεωρήτρια Δημοτικής Εκπαίδευσης, Δρ. Σοφία Ιωάννου Γεωργίου αφού συνεχάρη τα Public για την προσπάθεια τους ανέφερε: «πρόκειται για ένα πρόγραμμα που συγκεντρώνει τεράστιο ενδιαφέρον από σχολεία, εκπαιδευτικούς και μαθητές. Τέτοιες ενέργειες βοηθούν την φιλαναγνωσία και φέρνουν τα παιδιά κοντά στο βιβλίο. Εμείς θέλουμε να διαβεβαιώσουμε ότι θα σταθούμε δίπλα στους μαθητές και τους εκπαιδευτικούς που συμμετέχουν ώστε το Βιβλίο των Σχολείων να στεφθεί για άλλη μια φορά με επιτυχία».</p>
      <p>Από την πλευρά του ο Ιπποκράτης Κουρκούμπας, Διευθυντής Μάρκετινγκ Public Κύπρου ανέφερε: «Ευχαριστούμε ιδιαίτερα το Υπουργείο Παιδείας που δέχθηκε, για δεύτερη φορά, με προθυμία, την ιδέα μας να οργανώσουμε μαζί το Βιβλίο των Σχολείων. Στα Public είμαστε περήφανοι που υλοποιούμε μια πρωτοβουλία που φέρνει το βιβλίο κοντά στα παιδιά. Όχι μόνο ως αναγνώστες αλλά και ως δημιουργούς. Το δεύτερο Βιβλίο των Σχολείων εντάσσεται στη διαρκή εκστρατεία μας για προώθηση της φιλαναγνωσίας στην Κύπρο. Στα Public πιστεύουμε στη δύναμη του πολιτισμού. Στα 12 χρόνια της λειτουργίας μας εδώ φιλοξενούμε συστηματικά παρουσιάσεις, συγγραφείς και εργαστήρια. Επενδύουμε συστηματικά στον πολιτισμό και το βιβλίο καθώς επιδιώκουμε να λειτουργούμε ως σημείο αναφοράς για τους φίλους του. Ουσιαστικά είμαστε σήμερα το μεγαλύτερο βιβλιοπωλείο της Κύπρου με περισσότερους από 300.000 τίτλους».</p>
      <p>Το βιβλίο θα εκδοθεί και θα κυκλοφορήσει στα Public. Τα καθαρά έσοδα του θα διατεθούν στο Ταμείο Προνοίας για Άπορα Παιδιά του Υπουργείου Παιδείας.</p>
      <p>Το Βιβλίο των Σχολείων είναι το δεύτερο που δημιουργείται από τη συνεργασία Public και Υπουργείο παιδείας. Το πρώτο εκδόθηκε το 2017. Τα Public, όπως και την προηγουμένη φορά, δεσμεύονται με το τέλος του project να δωρίσουν αριθμό βιβλίων στις βιβλιοθήκες των σχολείων.</p>
      <p>#Ανυπομονώ για το Βιβλίο των Σχολείων ΙΙ</p>
      <p>
        <b>Λίγα λόγια για το συγγραφέα Φίλιππο Μανδηλαρά</b>
      </p>
      <p>Ο Φίλιππος Μανδηλαράς γεννήθηκε το 1965 στην Αθήνα. Ασχολείται με το παιδικό και εφηβικό βιβλίο από το 1997, είτε ως συγγραφέας είτε ως μεταφραστής, επιμελητής και σύμβουλος εκδόσεων. Έχει εκδώσει δεκάδες βιβλία όλα αυτά τα χρόνια, έχει βραβευτεί κάποιες φορές κι εξακολουθεί να γνωρίζει την αγάπη των παιδιών κάθε φορά που παρουσιάζει κάποιο βιβλίο του. Τα βιβλία των σειρών «Η πρώτη μου Μυθολογία» και «Η πρώτη μου Ιστορία» έχουν αγκαλιαστεί όσο λίγα από παιδιά και γονείς. Από τις Εκδόσεις Παπαδόπουλος κυκλοφορούν περισσότερα από 50 βιβλία του.</p>
    </article>
  </body>
</html>