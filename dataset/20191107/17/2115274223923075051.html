<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/unicredit_mediobanca-6501968/news/2019-11-07/"/>
    <meta property="og:site_name" content="Agi"/>
    <meta property="article:published_time" content="2019-11-07T17:33:00+00:00"/>
    <meta property="og:title" content="Unicredit esce da Mediobanca. Del Vecchio adesso è primo azionista"/>
    <meta property="og:description" content=" La notizia, annunciata dallo stesso istituto guidato dal francese Jean Pierre Mustier, arriva in un momento particolare sia per la banca di piazza Gae Aulenti che per quella di piazzetta Cuccia"/>
  </head>
  <body>
    <article>
      <h1>Unicredit esce da Mediobanca. Del Vecchio adesso è primo azionista</h1>
      <h2> La notizia, annunciata dallo stesso istituto guidato dal francese Jean Pierre Mustier, arriva in un momento particolare sia per la banca di piazza Gae Aulenti che per quella di piazzetta Cuccia</h2>
      <address><time datetime="2019-11-07T17:33:00+00:00">07 Nov 2019, 17:33</time> by <a rel="author" href="https://www.agi.it/authors/matteo-buffolo/" target="_blank">Matteo Buffolo</a></address>
      <p>Unicredit esce da Mediobanca, di cui era il primo azionista, e si prepara a incassare qualcosa meno di 800 milioni dalla vendita del suo 8,4%. La notizia, annunciata dallo stesso istituto guidato dal francese <b>Jean Pierre Mustier</b>, arriva in un momento particolare sia per la banca di piazza Gae Aulenti che per quella di piazzetta Cuccia.</p>
      <p>La prima, dimagrita dopo una serie di cessioni, compresa quella del 30% di Fineco, il 3 dicembre dovrà svelare il proprio nuovo piano industriale che potrebbe prevedere, oltre a un sensibile taglio dei costi, anche operazioni straordinarie all'estero; la seconda, che invece lo presenterà a novembre, ha visto diversi scossoni nel proprio azionariato nell'ultimo anno, fra cui il rumoroso ingresso di <b>Leonardo Del Vecchio</b> fra i soci.</p>
      <p>Proprio il patron di EssilorLuxottica, con l'uscita di Unicredit e con la vendita di parte della quota da parte di <b>Vincent Bollorè</b>, si ritrova a essere, con il suo 7,52%, il primo azionista di Mediobanca, stando alla lettura del libro soci dell'assemblea di fine ottobre. Nelle ultime settimane, proprio in seguito all'arrivo dell'imprenditore e alle sue prese di posizione che hanno messo nel mirino una strategia del management giudicata troppo attendista, i mercati hanno iniziato a scommettere che qualcosa si stesse muovendo in piazzetta Cuccia.</p>
      <p>Il titolo è salito in maniera decisa, sia per le benevole raccomandazioni degli analisti, che invece ben giudicano il lavoro dell'ad di Mediobanca <b>Alberto Nagel</b> e guardano con fiducia al nuovo piano, sia per le speculazioni su eventuali scossoni: negli ultimi tre mesi ha guadagnato poco meno del 25% e nell'ultimo anno il rialzo sfiora il 39%.</p>
      <h3>Cosa farà Unicredit con le risorse accumulate? </h3>
      <p>Proprio questo trend ha portato le azioni sopra il valore a cui Unicredit aveva in carico il proprio pacchetto, pari a 9,89 euro, e ha permesso di avere un margine per effettuare la vendita senza avere minusvalenze a bilancio: dall'8,4% di Mediobanca l'istituto di piazza Gae Aulenti potrebbe ricavare qualcosa meno di 800 milioni a fronte di un valore di mercato appena superiore a quella soglia, realizzando una mini-plusvalenza da circa 50 milioni secondo le prime stime.</p>
      <p>Come Jean Pierre Mustier intenda impiegare le risorse accumulate durante tutto l'ultimo anno è un tema che verosimilmente il banchiere francese e Unicredit sveleranno soltanto il 3 dicembre, alla presentazione del nuovo piano: prima della mossa aveva già messo abbondante fieno in cascina (solo la quota di Fineco è stata venduta per oltre 2 miliardi) e secondo diversi analisti questo potrebbe essere prodromico a un'espansione all'estero.</p>
      <p>Mustier ha sempre sottolineato la difficoltà di realizzare fusioni transfrontaliere ma lo scorso autunno <b>Fabrizio Saccomanni</b>, all'epoca presidente della banca prima dell'improvviso decesso, aveva confermato che Unicredit stava valutando la possibilità di creare una subholding in Germania che racchiudesse le attività non italiane e che la mossa sarebbe stata portata avanti in caso di m&amp;a. Di sicuro con l'uscita da Mediobanca si scioglie un incrocio che non era ben visto dalla Bce, perchè piazzetta Cuccia aveva un diretto concorrente come primo azionista; viene cosi' anche a 'mancare' uno degli snodi storici della finanza italiana, quella catena Unicredit-Mediobanca-Generali che da anni è al centro delle vicende economiche del Paese.</p>
      <p>Mediobanca, da parte sua, si trova ad avere come primo socio un Del Vecchio che non ha fatto mancare critiche sulla strategia tenuta fino a questo momento da Nagel, ma diventa di fatto sempre piu' una public company: l'accordo di consultazione senza vincoli sulle quote, con l'uscita di Unicredit, scende a circa il 13% del capitale e sale il peso degli azionisti istituzionali, con il mercato che nelle ultime settimane non ha mancato di far sentire la propria soddisfazione per l'attuale management.</p>
    </article>
  </body>
</html>