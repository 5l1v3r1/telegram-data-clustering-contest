<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/TSJC-tomba-reglament-multiconsultes-multiconsulta-Colau-permis-govern-espanyol_0_2339766217.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T17:04:33+00:00"/>
    <meta property="og:title" content="El TSJC tomba el reglament de les multiconsultes de Colau"/>
    <meta property="og:description" content="L'alt tribunal diu que no garanteix que es demani permís al govern espanyol"/>
  </head>
  <body>
    <article>
      <h1>El TSJC tomba el reglament de les multiconsultes de Colau</h1>
      <h2>L'alt tribunal diu que no garanteix que es demani permís al govern espanyol</h2>
      <address>
        <time datetime="2019-11-07T17:04:33+00:00">07 Nov 2019, 17:04</time>
      </address>
      <p>El reglament que havia de permetre que l'Ajuntament de Barcelona fes realitat les multiconsultes que el govern d'Ada Colau volia impulsar ha quedat anul·lat. Una sala contenciosa-administrativa del Tribunal Superior de Justícia de Catalunya (TSJC) ha tombat el reglament perquè ha acceptat la demanda que va presentar Abogados Catalanes por la Constitución. Segons el TSJC, la normativa del consistori no garanteix que es demani permís al govern espanyol abans de tirar endavant les multiconsultes. L'alt tribunal apunta que el reglament "omet tota referència a la necessitat" de tenir l'autorització de l'Estat perquè l'article 77.1 diu que "un cop complerts els requisits establerts en els articles anteriors i la resta de la legislació, l'alcalde o l'alcaldessa dictarà el decret de convocatòria de la consulta".</p>
      <p>En el mandat anterior, a finals del 2017, el ple municipal va aprovar el reglament que permetia fer les multiconsultes amb el suport de Barcelona en Comú, el PSC, ERC, el regidor no adscrit de Demòcrates i dues regidores de la CUP. Al cap d'uns mesos, l'abril del 2018, el govern de Colau va intentar tirar endavant la multiconsulta amb les preguntes sobre la municipalització de l'aigua i el canvi de nom de la plaça Antonio López pel d'Idrissa Diallo –un migrant que va morir al CIE el 2012–, <a href="https://www.ara.cat/societat/Colau-retira-seves-preguntes-multiconsulta_0_1994200665.html">però l'oposició ho va tombar</a>. A finals de l'any passat el ple va acordar recuperar les dues preguntes i fer la multiconsulta <a href="https://www.ara.cat/societat/Polemica-acomiadament-visualitzadors-turistics-Barcelona_0_2112988883.html">a partir del següent mandat</a>; per tant, des d'aquest juny ja és possible.</p>
      <figure>
        <img src="https://www.ara.cat/2018/10/26/societat/Barcelona-salvara-multiconsulta-CELIA-ATSET_2113598824_57803740_117x66.jpg"/>
      </figure>
      <p>
        <a href="https://www.ara.cat/societat/Polemica-acomiadament-visualitzadors-turistics-Barcelona_0_2112988883.html">Barcelona salva la multiconsulta per al mandat que ve</a>
      </p>
      <p>Però ara el TSJC ha anul·lat la normativa que ho regula perquè "deixa a la interpretació" que es compleixi el requisit de demanar permís al govern espanyol, de manera que "permetria la convocatòria de la consulta sense sol·licitar la perceptiva autorització". La sala contenciosa-administrativa afegeix que el reglament impugnat "tampoc respecta" l'article 71 de la llei reguladora de les bases del règim local, que estableix que un alcalde, amb l'acord de la majoria absoluta del ple i l'autorització de l'Estat, "podrà sotmetre a consulta popular aquells assumptes de la competència municipal" que siguin "d'especial rellevància". L'alt tribunal també tomba la normativa perquè es van fer modificacions "a aspectes substancials" sense que després passessin pel tràmit de sortir a informació pública.</p>
      <h3>Vigent fins que es resolgui el recurs</h3>
      <p>Després de conèixer la sentència del TSJC "per la premsa", l'Ajuntament ha dit que la recorrerà i que, per tant, l'anul·lació quedarà en suspens; el reglament continuarà vigent fins que es resolgui el recurs. El consistori ha reivindicat la normativa de les multiconsultes perquè "preveu formes de democràcia directa" i el regidor de Drets de Ciutadania i Participació de Barcelona, Marc Serra, ha assegurat que la decisió de l'alt tribunal "és un atac indiscriminat a la sobirania local". Tot i això, malgrat la impugnació acceptada pel TSJC, Serra ha insistit a Twitter que "amb el recurs presentat el reglament seguirà vigent" i que se'n defensarà la legalitat "fins al final".</p>
      <figure>
        <iframe data-src="https://twitter.com/MarcSerraSole/status/1192470645977821185?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'entitat que va presentar la demanda contra la normativa, Abogados Catalanes por la Constitución, ha recordat que la sentència també imposa a l'Ajuntament que assumeixi el cost del procés judicial, amb un límit de 3.000 euros. Fonts de l'entitat no han descartat emprendre noves accions legals per les despeses vinculades a la multiconsulta.</p>
    </article>
  </body>
</html>