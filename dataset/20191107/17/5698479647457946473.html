<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/france-president-macron-says-nato-suffering-brain-death"/>
    <meta property="og:site_name" content="euronews"/>
    <meta property="article:published_time" content="2019-11-07T17:33:40+00:00"/>
    <meta property="og:title" content="ماکرون: ناتو به «مرگ مغزی» دچار شده است"/>
    <meta property="og:description" content="رئیس جمهوری فرانسه در ادامه این گفتگو با تاکید بر ناهماهنگی های موجود میان دو قطب اصلی پیمان آتلانتیک شمالی، آینده ماده پنج این پیمان را که در آن بر همبستگی نظامی میان اعضای ناتو در صورت به خطر افتادن امنیت یکی از اعضا تاکید شده است ، زیر سوال برد."/>
  </head>
  <body>
    <article>
      <h1>ماکرون: ناتو به «مرگ مغزی» دچار شده است</h1>
      <address><time datetime="2019-11-07T17:33:40+00:00">07 Nov 2019, 17:33</time> by <a rel="author">یورونیوز فارسی </a></address>
      <p>رئیس جمهوری فرانسه با اشاره به نابسامانی و ناهماهنگی های موجود در بطن سازمان پیمان آتلانتیک شمالی از آنچه وی «مرگ مغزی ناتو» خواند به شدت ابراز تاسف کرد.</p>
      <p>امانوئل ماکرون، رئیس جمهوری فرانسه از نبود هماهنگی لازم میان ایالات متحده آمریکا و اروپا در سازمان پیمان آتلانتیک شمالی و نیز رویکرد یکجانبه ترکیه در سوریه به عنوان نشانه های این نابسامانی نام برد و «مرگ مغزی ناتو» را محکوم کرد.</p>
      <p>رئیس جمهوری فرانسه در گفتگو با هفته نامه اکونومیست تصریح کرد: «آنچه ما اکنون در حال تجربه آن هستیم چیزی جز مرگ مغزی ناتو نیست.»</p>
      <p>آقای ماکرون با اشاره به عملیات نظامی ترکیه در شمال سوریه خاطرنشان کرد: «هیچ نوع هماهنگی در تصمیم های استراتژیک میان آمریکا و شرکای اروپایی ناتو وجود ندارد و ما در حال حاضر شاهد تجاوز بدون هماهنگی ترکیه، یکی از شرکای ناتو به منطقه ای هستیم که منافع ما را به خطر انداخته است.»</p>
      <p>امانوئل ماکرون که حدود یک ماه پیش از برگزاری اجلاس سران ناتو در لندن سخن می گفت بار دیگر خواستار تقویت بنیه دفاعی اروپا شد و تاکید کرد: «اکنون بایست اهداف استراتژیک ناتو به صورت صریح و روشن مشخص شود.»</p>
      <p>رئیس جمهوری فرانسه در ادامه این گفتگو با تاکید بر ناهماهنگی های موجود میان دو قطب اصلی پیمان آتلانتیک شمالی، آینده ماده پنج این پیمان را که در آن بر همبستگی نظامی میان اعضای ناتو در صورت به خطر افتادن امنیت یکی از اعضا تاکید شده است ، زیر سوال برد.</p>
      <p>آقای ماکرون در این خصوص تصریح کرد: «چه بر سر ماده پنج پیمان خواهد آمد؟ اگر دولت بشار اسد تصمیم بگیرد به حمله ترکیه پاسخ دهد آیا ما در این نبرد مداخله خواهیم کرد؟ این سوالی است که باید به آن پاسخ داده شود.»</p>
      <p>رئیس جمهوری فرانسه در بخش دیگری از سخنان خود گفت: «ما متعهد به مبارزه با تروریسم هستیم. پارادوکس ماجرا این است که تصمیم آمریکا [برای عقب نشینی از شمال سوریه] و حمله نظامی ترکیه هر دو به یک نقطه منتهی می شود که عبارت است از قربانی شدن شرکایی که در منطقه با داعش می جنگیدند.»</p>
      <p>این بخش از سخنان آقای ماکرون به نیروهای دمکراتیک سوریه، متحد ائتلاف بین المللی تحت رهبری آمریکا برای مقابله با داعش اشاره دارد که در جریان تهاجم نظامی ترکیه مورد هدف قرار گرفتند.</p>
      <figure>
        <iframe data-src="https://twitter.com/euronewses/status/1192470738009239553" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>به گفته رئیس جمهوری فرانسه اگر اروپایی ها از خواب بیدار نشوند و برای اصلاح وضعیت موجود در سازمان پیمان آتلانتیک شمالی، ناتو تصمیمی درست اتخاذ نکنند خطر بزرگی پیش روی آنها خواهد بود به نحوی که یا از نظر ژئوپولیتیک محو می شوند و یا به طور کلی دیگر حاکم بر سرنوشت خود نخواهند بود.</p>
      <p>فرانسه از دیرباز همواره بر همکاری بیشتر اروپا در زمینه های دفاعی تاکید کرده است اما این رویکرد با مقاومت برخی کشورها از جمله بریتانیا مواجه شده که معتقدند با توجه به وزن کنونی روسیه در معادلات جهانی ایالات متحده بایست به عنوان محور کلیدی غرب در زمنیه دفاعی باقی بماند.</p>
      <p>انتقاد های تند رئیس جمهوری فرانسه از وضعیت موجود در سازمان پیمان آتلانتیک شمالی، ناتو تنها دقایقی بعد از انتشار با واکنش آنگلا مرکل، صدراعظم آلمان مواجه شد.</p>
      <p>خانم مرکل با تاکید بر اینکه به هیچ وجه با دیدگاه «رادیکال» امانوئل ماکرون مبنی بر «مرگ مغزی» ناتو همداستان نیست در جریان یک کفرانس خبری مشترک با ینس استولتنبرگ، دبیر کل ناتو گفت: «درست است که مشکلاتی داریم و باید بیشتر به یکدیگر نزدیک شویم اما فکر نمی کنم چنین قضاوت نابه هنگامی واقعا لازم باشد.»</p>
      <p>دونالد ترامپ پیشتر وابستگی برخی کشورهای اروپایی از جمله آلمان به آمریکا در زمینه های دفاعی را به شدت مورد انتقاد قرار داده و از آنها خواسته بود که به خواست سازمان پیمان آتلانتیک شمالی برای اختصاص دو درصد از تولید ناخالص ملی خود برای هزینه های نظامی جامه عمل بپوشانند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/08/09/spend-more-on-defense-or-we-move-troops-to-poland-u-s-envoy-tells-germany">آمریکا به آلمان: هزینه‌های دفاعی را افزایش ندهید نظامیان خود را به لهستان منتقل می‌کنیم</a>
        </li>
        <li>
          <a href="https://farsi.euronews.com/2019/02/15/west-increases-defense-spending-to-keep-ahead-of-chinese-tech">افزایش هزینه دفاعی غرب به‌دلیل نگرانی از قدرت نظامی چین و روسیه</a>
        </li>
      </ul>
    </article>
  </body>
</html>