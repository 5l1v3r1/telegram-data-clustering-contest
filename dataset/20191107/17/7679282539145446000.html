<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-case-verdict-patrolling-by-helicopter-in-ayodhya-and-lucknow-2837443.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T17:46:04+00:00"/>
    <meta property="og:title" content="Ayodhya Case: अयोध्या और लखनऊ में हेलीकॉप्टर से होगी पेट्रोलिंग, चप्पे-चप्पे पर होगी नजर"/>
    <meta property="og:description" content="रामजन्म भूमि विवाद में सुप्रीम कोर्ट के फैसले के मद्देनज़र प्रदेश के मुख्यमंत्री योगी आदित्यनाथ ने सभी जिलों के पुलिस अधीक्षकों और डीएम को अधिक से अधिक सतर्कता बरतने के निर्देश दिए हैं। कहा है कि..."/>
  </head>
  <body>
    <article>
      <h1>Ayodhya Case: अयोध्या और लखनऊ में हेलीकॉप्टर से होगी पेट्रोलिंग, चप्पे-चप्पे पर होगी नजर</h1>
      <address><time datetime="2019-11-07T17:46:04+00:00">07 Nov 2019, 17:46</time> by <a rel="author">विशेष संवाददाता,लखनऊ</a></address>
      <p>रामजन्म भूमि विवाद में सुप्रीम कोर्ट के फैसले के मद्देनज़र प्रदेश के मुख्यमंत्री योगी आदित्यनाथ ने सभी जिलों के पुलिस अधीक्षकों और डीएम को अधिक से अधिक सतर्कता बरतने के निर्देश दिए हैं। कहा है कि लखनऊ व अयोध्या में हेलीकॉप्टर से पेट्रोलिंग की व्यवस्था की जाए। आईजी व एडीजी जिलों में रात्रि विश्राम करें और छोटी से छोटी घटना पर संजीदगी से ध्यान दिया जाए। सभी धार्मिक स्थलों की सुरक्षा करें और धर्मगुरुओं से शांति व्यवस्था की अपील कराएं।</p>
      <p>मुख्यमंत्री ने कहा कि सभी पुलिस अधिकारी ज्यादा से ज्यादा चेकिंग करें। फुट पेट्रोलिंग कर चेकिंग की जाए ताकि लोगों में भरोसा पैदा हो। पुलिस अधिकारी ज्यादा से ज्यादा लोगों, धर्मगुरुओं, सामाजिक व्यक्तियों से संपर्क करें। उन्हें भरोसे में लें और अराजक तत्वों के खिलाफ कड़ी कार्रवाई की जाए। अफवाह फैलाने वालों और सोशल मीडिया पर भड़काऊ बयानबाजी करने वालों पर कड़ी नज़र रखें और सूचना मिलने पर तुरंत कार्रवाई करें। सोशल मीडिया सेल को हर जिले में सक्रिय करें और लोगों के संदेशों पर नजर रखें।</p>
      <p>मुख्यमंत्री ने अधिकारियों को अति सतर्क होकर सुरक्षा के इंतजाम करने के निर्देश दिए। उन्होंने सभी निजी एवं सरकारी एजेंसियों को सक्रिय कर चौकन्ना रहने के निर्देश दिए। जो वातावरण खराब करे उसके खिलाफ कड़ी कार्रवाई की जाए। उन्होंने हर जिले में कंट्रोलरूम बनाने और उसे पूरी तरह सतर्क रखने के निर्देश दिए। सूचनाएं भ्रामक न हों लिहाजा अलग-अलग धर्मगुरुओं के साथ बैठक करें और पीस कमेटी को भी पूरी तरह सक्रिय रखा जाए। जरूरत पड़ने पर यूपी पुलिस का डायल नंबर-112 की मदद लें। बारावफात पर भी पूरी तरह सतर्कता बरती जाए। </p>
      <p>लखनऊ समेत जिन जिलों में जुलूस निकलते हैं वहां पर मुख्यमंत्री ने अतिरिक्त चौकसी बरतने के निर्देश दिए। उन्होंने कहा कि होटल धर्मशालाओं और मुसाफिरखानों की सघन चेकिंग कराई जाए ताकि कोई अप्रिय घटना को अंजाम देने की साजिश न कर सके। वीडियो कांफ्रेंसिंग के दौरान मुख्य सचिव आरके तिवारी, डीजीपी ओपी सिंह, अपर प्रमुख सचिव अवनीश अवस्थी, डीजी इंटेलीजेंस भावेश कुमार, सचिव गृह भगवान स्वरूप, एडीजी एटीएस ध्रुवकांत ठाकुर मौजूद रहे।</p>
    </article>
  </body>
</html>