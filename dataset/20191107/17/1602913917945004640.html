<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ludovic-orban-perioada-reglementarilor-adoptate-noaptea-fara-consultarea-mediului-de-afaceri-s-a-incheiat-18553351"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T17:27:27+00:00"/>
    <meta property="og:title" content="Ludovic Orban: Perioada reglementărilor adoptate noaptea, fără consultarea mediului de afaceri s-a încheiat"/>
    <meta property="og:description" content="Premierul Ludovic Orban a declarat, la Topul Naţional al Firmelor Private din România, că perioada reglementărilor adoptate fără o consultare prealabilă a mediul de afaceri s-a încheiat, precizând că Guvernul va fi un partener, care pricepe că dezvoltarea economică are la bază investiţiile."/>
  </head>
  <body>
    <article>
      <h1>Ludovic Orban: Perioada reglementărilor adoptate noaptea, fără consultarea mediului de afaceri s-a încheiat</h1>
      <address><time datetime="2019-11-07T17:27:27+00:00">07 Nov 2019, 17:27</time> by <a rel="author">Alexandru Costea, Mediafax</a></address>
      <p>Premierul Ludovic Orban a declarat, la Topul Naţional al Firmelor Private din România, că perioada reglementărilor adoptate fără o consultare prealabilă a mediul de afaceri s-a încheiat, precizând că Guvernul va fi un partener, care pricepe că dezvoltarea economică are la bază investiţiile.</p>
      <p>„Mă bucur să fiu astăzi (joi - n.r.) la Gala Premiilor pentru performanţa în bussiness, o gală care arată foarte frumos şi în care sunt prezenţi foarte mulţi reprezentanţi ai mediului de afaceri. Perioada reglementărilor adoptate noaptea, pe nepusă masă, fără niciun fel de consultare a mediului de afaceri, acea perioadă s-a dus”, a afirmat Ludovic Orban.</p>
      <p>Şeful Executivului a garantat că Guvernul va fi un prieten al mediului de afaceri şi toate măsurile din domeniu vor fi luate cu o consultare amplă a tuturor actorilor implicaţi.</p>
      <p>„Vă garantez că astăzi în România există un Guvern care este un prieten al mediului de afaceri, un partener al mediului de afaceri, care înţelege că dezvoltarea economică se bazează pe investiţii, pe asumare de responsabilitate şi care are obiect clar încurajarea investiţiilor şi orice reglementară să fie făcut cu consultarea amplă a mediului de afaceri, orice măsură să fie luată din timp, astfel încât să poată companiile să se adapteze la schimbările în legislaţie”, a conchis premierul.</p>
      <p>Prim-ministrul Ludovic Orban şi preşedintele Klaus Iohannis au participat la Topul Naţional al Firmelor Private din România, care are loc joi la Romexpo.</p>
    </article>
  </body>
</html>