<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/07/radev-vyrna-na-vss-izbora-za-naznachavane-na-ivan-geshev.428914"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T17:16:00+00:00"/>
    <meta property="og:title" content="Радев върна на ВСС избора за назначаване на Иван Гешев"/>
    <meta property="og:description" content="Пленумът на ВСС избра Гешев за главен прокурор на 24 октомври | Dnes.bg"/>
  </head>
  <body>
    <article>
      <h1>Радев върна на ВСС избора за назначаване на Иван Гешев</h1>
      <h2>Пленумът на ВСС избра Гешев за главен прокурор на 24 октомври</h2>
      <address><time datetime="2019-11-07T17:16:00+00:00">07 Nov 2019, 17:16</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Президентът Румен Радев връща указа за назначаване на Иван Гешев за главен прокурор. Това стана ясно по време на изявление на държавния глава по повод избора на нов главен прокурор от Висшия съдебен съвет.</p>
      <p>Припомняме, че пленумът на ВСС избра Иван Гешев за главен прокурор на 24 октомври 2019 г. По закон решението за избор на главен прокурор трябва да вземе Пленумът на Висшия съдебен съвет. То се счита за прието, когато се гласува с мнозинство не по-малко от седемнадесет гласа от членовете с явно гласуване. В избора участваха 24 магистрати. „За“ кандидатурата на Гешев гласуваха 20 магистрати, „против“ –4 и „въздържали се“ -0, с което тя бе приета.</p>
      <p>
        <a href="https://www.dnes.bg/obshtestvo/2019/10/24/izbraha-go-ivan-geshev-e-noviiat-glaven-prokuror.427298">
          <b>Избраха го! Иван Гешев е новият главен прокурор</b>
        </a>
      </p>
      <p>Следва цялото изявление на президента:</p>
      <p>"Добър ден на всички представители на медиите, Благодаря Ви, че се отзовахте по този важен повод – избора на главен прокурор.<br/> <br/>Конституцията възлага на главния прокурор функции, които имат ключово значение за правосъдието, призвано да постига справедливост. Затова и изборът на главен прокурор засяга всеки български гражданин и изисква да бъдат разсеяни всякакви съмнения дали назначеният на тази длъжност ще защитава обществения интерес, правата на гражданите и върховенството на закона.<br/> <br/>Конституцията не ме задължава да мотивирам указа, с който назначавам или връщам на ВСС предложения от него кандидат. Независимо от това реших да се обърна към вас и най-вече към членовете на ВСС, които избират главния прокурор.<br/> <br/>И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един единствен кандидат не само я лиши от състезателност, но и отнема от престижа и легитимността на бъдещия главен прокурор – така необходими за неговата нелека и отговорна мисия. Още повече - белег на демократичната държава е наличието на алтернативи при заемането на висши държавни длъжности.<br/> <br/>Подходът за издигането на единствен кандидат бе подкрепен на практика и от изпълнителната власт, която в лицето на министъра на правосъдието отказа да посочи втори кандидат и така доведе до пълната липса на алтернатива.<br/> <br/>Обществото ни е особено чувствително към съдебната власт като отговорна за справедливостта и затова бъдещият главен прокурор трябва да се ползва с високо обществено доверие. Негов израз са становища от изчерпателно изброени в Закона за съдебната власт субекти - неправителствени организации, професионални организации на магистрати, висши училища и научни организации - т.е. от гражданското общество. Само такива становища подлежат на публикуване на сайта на ВСС. Въпреки това ясно законово положение, бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа.<br/> <br/>Изборът на главен прокурор е акт с висока обществена значимост и начинът на неговото провеждане трябва да създава доверие в обществото, а не да поражда съмнения. С тези съображения упражнявам правото си по Конституцията и връщам на ВСС предложението за назначаване на г-н Иван Гешев за главен прокурор на Република България.", приключва изявлението си Румен Радев.</p>
      <p>Държавният глава е този, който назначава и освобождава главния прокурор. Конституцията на Република България повелява, че президентът не може да откаже назначаването или освобождаването на главен прокурор при повторно направено предложение.</p>
      <p>Разпоредбите на основния закон в държавата отреждат на главния прокурор мандат от 7 години без право на повторно избиране.</p>
      <p>Съгласно Конституцията главният прокурор е този, който осъществява надзор за законност и методическо ръководство върху дейността на всички прокурори. Изборът на Иван Гешев предизвика вълна от протести, като основните искания след вече утвърдената му от ВСС кандидатура, са президентът Румен Радев да не подписва указа за назначението му.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/10/25/koi-e-ivan-geshev-i-kak-stigna-do-vyrha-v-sydebnata-sistema.427383"/>
        <a href="https://www.dnes.bg/obshtestvo/2019/10/25/bivsh-chlen-na-vss-niama-prichina-ukazyt-za-geshev-da-ne-byde-podpisan.427328"/>
      </related>
    </article>
  </body>
</html>