<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231309/"/>
    <meta property="og:site_name" content="Українська правда"/>
    <meta property="article:published_time" content="2019-11-07T17:07:10+00:00"/>
    <meta property="og:title" content="Поліція затримала подружжя АТОвців, які можуть фігурувати у справі Шеремета"/>
    <meta property="og:description" content="Двох колишніх добровольців Владислава та Ірину Грищенків затримали за підозрою у підготовці вибуху і можуть пов’язати зі вбивством журналіста Павла Шеремета у 2016 році."/>
  </head>
  <body>
    <article>
      <h1>Поліція затримала подружжя АТОвців, які можуть фігурувати у справі Шеремета</h1>
      <address>
        <time datetime="2019-11-07T17:07:10+00:00">07 Nov 2019, 17:07</time>
      </address>
      <p>Двох колишніх добровольців Владислава та Ірину Грищенків затримали за підозрою у підготовці вибуху і можуть пов’язати зі вбивством журналіста Павла Шеремета у 2016 році.</p>
      <p><b>Джерело</b>: матеріал "Української правди" <a href="https://www.pravda.com.ua/articles/2019/11/7/7231292/">"Буча та Пума. Як арешт добровольців може бути пов'язаний зі справою Шеремета"</a></p>
      <p><b>Деталі</b>: Владислава Грищенка із позивним "Буча" затримали 24 вересня, його дружину "Пуму" – 5 листопада. Обох суд взяв під варту на час розслідування.</p>
      <p>Подружжя АТОвців підозрюють у замаху на вбивство та незаконному поводженні зі зброєю. Справу, в якій вони фігурують, відкрили у липні 2018 року. </p>
      <p>За версією слідства, Грищенкам та їхньому знайомому, теж АТОвцю, Івану Вакуленку, замовили вбивство жителя Івано-Франківської області.</p>
      <p>Вони нібито зробили вибухівку та 13 липня 2018 року прикріпили її до автівки жертви у місті Косові. Однак вибух не відбувся, а постраждалий чоловік сам помітив вибуховий пристрій.</p>
      <p>Жертвою мав стати 61-річний Михайло Чекурак, якого наразі теж судять за напад, грабіж і підрив будинку.</p>
      <p>Ще місяць тому розслідування вела Івано-Франківська поліція під керівництвом місцевої прокуратури. Нині розслідуванням займається Головне управління Нацполіції, розташоване у Києві, а наглядає – Генеральна прокуратура.</p>
      <p>За словами Інни Грищенко, справу передали у Київ з формулюванням "у зв'язку з причетністю до інших злочинів". Однак судячи за матеріалів провадження, яке є у розпорядженні УП, наразі там не згадуються інші злочини, крім івано-франківського. Про це також сказав адвокат Масі Найєм, який представляв Грищенко у суді.</p>
      <p>За даними УП, слідство може пов’язати подружжя зі справою журналіста Павла Шеремета, вбитого у Києві 2016 року. Поліцейське розслідування у справі Грищенків веде той самий слідчий, який займається розслідуванням вбивства Шеремета.</p>
      <p>Водночас, у Нацполіції назвали переведення справи до Києва "нормальною практикою".</p>
      <p>Іван Вакуленко, третій фігурант справи, якого слідство називає спільником Грищенків, помер 18 жовтня. Офіційна версія – самогубство. За кілька днів до того Вакуленка, за словами Інни Грищенко, викликали на допит саме у справі Шеремета.</p>
      <p>Як відомо, вибухівку під авто Шеремета закладали <a href="https://www.pravda.com.ua/news/2016/08/4/7116862/">дві людини</a> – чоловік приблизно 168-175 сантиметрів зросту з "іспанською" борідкою та його напарниця, яка була на 5 см нижча. Подружжя Грищенків дійсно виглядає схожим на цей опис.</p>
      <figure>
        <img src="https://img.pravda.com/images/doc/e/7/e7a33ae-b9ceb43-skrin-kamera.jpg"/>
        <figcaption>Чоловік і жінка, які заклали вибухівку під автівку Шеремета</figcaption>
      </figure>
      <figure>
        <img src="https://img.pravda.com/images/doc/f/0/f0d606b-1f3a941-dobrovoltsi1-690.jpg"/>
        <figcaption>Владислав та Ірина Грищенки</figcaption>
      </figure>
      <p>Володимир Грищенко ще до служби на фронті був судимий щонайменше 5 разів: за шахрайство, вимагання, хуліганство, побиття, грабіж та крадіжку. Востаннє він достроково вийшов з в’язниці у кінці 2013 року.</p>
      <p>У 2017 році чоловік попросив достроково зняти останню судимість, посилаючись на службу добровольцем, військові нагороди і позитивну характеристику. Але суд відмовив. </p>
      <p>У 2016 році Грищенко у співпраці з правоохоронцями брав участь в інсценуванні вбивства. Він отримав замовлення на злочин, але не став його виконувати і звернувся до поліції. Сам АТОвець пізніше розповідав, що за роботу на слідство йому обстріляли вікна і нібито планували вбити.</p>
      <p>
        <b>
          <i>Знати більше: <a href="https://www.pravda.com.ua/articles/2019/11/7/7231292/">"Буча та Пума. Як арешт добровольців може бути пов'язаний зі справою Шеремета"</a></i>
        </b>
      </p>
      <p><b>Передісторія</b>: </p>
      <ul>
        <li>Один з керівників "Української правди" Павло Шеремет <a href="http://www.pravda.com.ua/news/2016/07/20/7115344/">загинув </a>від вибуху вранці 20 липня 2016 року. Йому підклали вибухівку під автомобіль.</li>
        <li>Слідство схиляється до версії про <a href="http://www.pravda.com.ua/news/2017/02/8/7134824/">професійні мотиви</a> убивства, але за три роки ні організаторів, ні виконавців вибуху не встановило.</li>
        <li>Поліція <a href="https://www.pravda.com.ua/news/2016/07/20/7115370/">кваліфікувала </a>вбивство за статтею "умисне вбивство, вчинене способом, небезпечним для життя багатьох осіб".</li>
        <li>Журналісти "Слідство.Інфо" у документальному фільмі <a href="http://www.pravda.com.ua/news/2017/05/10/7143495/">"Вбивство Павла"</a>, спираючись на записи камер спостереження в районі вибуху, встановили: вибухівку вночі заклала під авто жінка, її прикривав чоловік. Зловмисники перебували поруч із місцем вибуху і вранці 20 липня.</li>
        <li>Крім того, тієї ночі під будинком, де жив Шеремет, стояли підозрілі червоний "Мерседес" і сіра "Шкода". Водій останньої <a href="http://www.pravda.com.ua/news/2017/05/10/7143496/">Ігор Устименко</a> виявився колишнім працівником<a href="http://www.pravda.com.ua/news/2017/05/10/7143501/"> СБУ</a>. У Службі безпеки заявили, що він <a href="http://www.pravda.com.ua/news/2017/05/15/7143923/">не виконував</a> завдань відомства. Втім, Устименка <a href="http://www.pravda.com.ua/news/2017/05/15/7143975/">допитали</a>.</li>
        <li>Потім у поліції визнали, що <a href="http://www.pravda.com.ua/news/2017/05/19/7144378/">припустилися помилок</a> при розслідуванні вбивства Шеремета.</li>
        <li>Комітет захисту журналістів (CPJ) констатував, що за рік розслідування вбивства Шеремета <a href="http://www.pravda.com.ua/news/2017/07/12/7149388/">не дало результатів</a> – і запропонував провести <a href="http://www.pravda.com.ua/news/2017/07/7/7149012/">міжнародне розслідування</a>. Там не виключають, що до вбивства Шеремета можуть бути<a href="http://www.pravda.com.ua/news/2017/07/12/7149440/"> причетні влади</a> Білорусі, Росії й України.</li>
        <li>П’ятий президент Петро Порошенко на початку розслідування називав його справою честі поліції й обіцяв зробити все, щоб винних покарали. У травні 2017 року президент зізнався, що чекав <a href="http://www.pravda.com.ua/news/2017/05/14/7143846/">кращого результату.</a></li>
        <li>У вересні 2017 року стало відомо, що головне слідче управління Нацполіції <a href="https://www.pravda.com.ua/news/2017/09/22/7155986/">засекретило </a>всі судові рішення у справі про вбивство Павла Шеремета задля захисту життя осіб, "які беруть участь у кримінальному судочинстві".</li>
        <li>23 липня 2019 року тодішній голова Нацполіції Сергій Князєв заявив, що серед версій вбивства – діяльність <a href="https://www.pravda.com.ua/news/2019/07/23/7221704/">екстремістськи налаштованих груп</a> осіб.</li>
        <li>Президент Володимир <a href="https://www.pravda.com.ua/news/2019/07/23/7221711/">Зеленський</a> говорив, що у справі Шеремета буде результат, але потрібен новий генеральний прокурор (на той момент ГПУ очолював ще Юрій Луценко, але пізніше його замінив Руслан Рябошапка з команди Зеленського.</li>
      </ul>
      <footer>Українська правда</footer>
      <related>
        <a href="https://www.pravda.com.ua/articles/2019/11/7/7231292/"/>
        <a href="https://www.pravda.com.ua/news/2019/11/2/7230800/"/>
        <a href="https://www.pravda.com.ua/news/2019/10/10/7228741/"/>
      </related>
    </article>
  </body>
</html>