<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/botranyos-korulmenyek-kozott-alakult-meg-gyorott-a-kozgyules"/>
    <meta property="og:site_name" content="infostart"/>
    <meta property="article:published_time" content="2019-11-07T17:13:00+00:00"/>
    <meta property="og:title" content="Botrányos körülmények között alakult meg Győrött a közgyűlés"/>
    <meta property="og:description" content="Mintegy ötven tüntető próbált bejutni a városháza dísztermébe a hivatalosan nyílt ülésre, miután azonban nem engedték be őket, dörömböltek az ajtón és sípoltak. Közben megalakult az új közgyűlés, és lemondott Borkai Zsolt."/>
  </head>
  <body>
    <article>
      <h1>Botrányos körülmények között alakult meg Győrött a közgyűlés</h1>
      <address><time datetime="2019-11-07T17:13:00+00:00">07 Nov 2019, 17:13</time> by <a rel="author">Infostart</a></address>
      <h3>Mintegy ötven tüntető próbált bejutni a városháza dísztermébe a hivatalosan nyílt ülésre, miután azonban nem engedték be őket, dörömböltek az ajtón és sípoltak. Közben megalakult az új közgyűlés, és lemondott Borkai Zsolt.</h3>
      <p>A győri közgyűlés alakuló ülésén letették esküjüket a képviselők. A 23 fős közgyűlésbe a Fidesz-KDNP-nek 15, az ellenzéki összefogásnak (DK-MSZP-Momentum-LMP-Jobbik) kettő, a Civilek Győrért szervezetnek kettő, az Összefogás Győrért Egyesületnek egy képviselője jutott be, további két független képviselő és a polgármester mellett.</p>
      <p>A közgyűlés tagjaival együtt esküt tett Borkai Zsolt megválasztott, de a posztjáról péntek délutáni határidővel lemondó polgármester, aki az ülés végén annyit mondott, hogy "köszönöm, Győr!", amit a díszteremben lévők tapssal fogadtak.</p>
      <figure>
        <img src="https://infostart.hu/images/site/articles/inline/2019/11/1573146475-qtJGJAVXL_md.jpg"/>
        <figcaption>Borkai Zsolt megválasztott, de a posztjáról november 7-én délutáni határidővel lemondó polgármester érkezik a Győri Közgyűlés alakuló ülésére a városháza dísztermében 2019. november 7-én. MTI/Krizsán Csaba</figcaption>
      </figure>
      <p><a href="https://infostart.hu/belfold/2019/10/29/jogerosen-is-borkai-zsolt-lett-gyor-polgarmestere">A DK-s Glázer Tímea, Borkai Zsolt volt kihívója az önkormányzati választáson</a>, azt javasolta, hogy egy külsős alpolgármester vezesse a várost az időközi választásig, és ne válasszanak alpolgármestereket, mert a mostani vezetők nem bírják a győriek bizalmát, az ajánlatot viszont nem fogadták el, így megválasztották a két alpolgármestert, Fekete Dávidod és Radnóti Ákost.</p>
      <p>Az eskütétel után az önkormányzati képviselők egyenként vették át Borkai Zsolttól megbízólevelüket. Két képviselő, Glázer Tímea (DK) és Pollreisz Balázs (MSZP) nem fogott kezet a polgármesterrel. Pollreisz Balázs az ülés elején azt javasolta, hogy a közgyűlés oszlassa fel magát. Később azt is szorgalmazta, hogy az új önkormányzat bontsa fel a szerződését Rákosfalvy Zoltán ügyvédi irodájával, mentse fel aljegyzői pozíciójából Csörgits Lajost és Borkai Zsolt mondjon le polgármesteri javadalmazásáról.</p>
      <p>Borkai Zsolt Pollreisz Balázs szavaira reagálva azt mondta, hogy amit az ellenzék tesz, azt nem a győriek nevében teszi, hanem azért, hogy őt megtörje. "Kuplerájt csináltak" a városházából - fogalmazott. Hozzátette: a győriek számára is felháborító, hogy azt, ami történt, arra használják fel, hogy még nagyobb káosz legyen a városban. Kitért arra is, hogy</p>
      <blockquote>azért mond le, mert úgy véli, abban a morális helyzetben, amely a városban kialakult, ezt meg kellett tennie.</blockquote>
      <p>A városháza dísztermében tartott, és hivatalosan nyílt, alakuló ülés ideje alatt a díszterem ajtajait teremőrök tartották zárva. A kívül rekedt ellenzéki szimpatizánsok időről időre dörömböltek, sípoltak, kiabáltak.</p>
      <p>Borkai Zsolt, aki korábban kilépett a Fideszből, szerdán jelentette be, hogy péntek délutáni hatállyal a polgármesteri posztról is lemond. Így utódjáról időközi választáson dönthetnek. Az alakuló ülés előtt sajtótájékoztatón Glázer Tímea, a DK győri szervezetének elnöke</p>
      <blockquote>megerősítette, hogy az időközi polgármester-választás előtt előválasztást szeretnének tartani az ellenzéki polgármesterjelölt személyéről.</blockquote>
      <p>Pollreisz Balázs, az MSZP helyi szervezetének elnöke szintén az alakuló ülés előtt tartott sajtótájékoztatóján azt mondta, hogy támogatja az előválasztást.</p>
      <p><a href="https://infostart.hu/belfold/2019/11/07/gulyas-gergely-budapest-megkapja-azt-a-penzt-ami-jar">Gulyás Gergely miniszterelnökséget vezető miniszter a csütörtöki Kormányinfón nem erősítette meg</a> azokat a sajtóhíreket, hogy a frissen megválasztott két alpolgármester - Fekete Dávid és Radnóti Ákos - bármelyikét alkalmasnak tarthatja a kormánypárt Győr további vezetésére, és azt sem, hogy Németh Zoltán megyei közgyűlési elnök, illetve Pálinger Katalin volt kézilabdakapus-sportlegenda neve is felmerült volna.</p>
      <p>A januárban vagy februárban valószínű időközi polgármesterválasztásig várhatóan az alpolgármesterek vezetik majd a várost.</p>
      <p>A Borkai-ügyről korábbi cikkeinket megtalálja <a href="https://infostart.hu/search?mode=article&amp;q=borkai">ITT</a>.</p>
      <p>
        <i>Nyitókép: MTI/Krizsán Csaba</i>
      </p>
      <p>
        <b>Kapcsolódó hang</b>
      </p>
      <p>Botrány a győri közgyűlésen</p>
      <figure>
        <audio src="https://infostart.hu/audio/00004/00004fa6b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/07/ez-lesz-a-gyori-menetrend-borkai-zsolt-tavozasa-utan-erkeznek-a-nevek"/>
        <a href="https://infostart.hu/belfold/2019/11/06/lemond-polgarmesteri-posztjarol-borkai-zsolt"/>
        <a href="https://infostart.hu/belfold/2019/10/31/borkai-zsolt-ertekelte-az-elmult-egy-honapot"/>
        <a href="https://infostart.hu/belfold/2019/11/05/megoszlik-a-szakertok-velemenye-a-borkai-botrany-hatasarol"/>
        <a href="https://infostart.hu/sport/2019/10/29/lemondott-musz-elnoksegi-tagsagarol-rakosfalvy-zoltan"/>
      </related>
    </article>
  </body>
</html>