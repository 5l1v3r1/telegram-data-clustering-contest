<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejisty-liberce-posili-brankar-hrachovina/1818452?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T17:00:00+00:00"/>
    <meta property="og:title" content="Hokejisty Liberce posílí brankář Hrachovina"/>
    <meta property="og:description" content="Liberec - Hokejisty extraligového Liberce posílí brankář Dominik Hrachovina, který v minulých dnech ukončil angažmá ve Švýcarsku. Pětadvacetiletého gólmana čeká debut v nejvyšší domácí soutěži, odchovanec Komety Brno opustil Česko v roce 2010."/>
  </head>
  <body>
    <article>
      <h1>Hokejisty Liberce posílí brankář Hrachovina</h1>
      <address><time datetime="2019-11-07T17:00:00+00:00">07 Nov 2019, 17:00</time> by <a rel="author" href="http://www.ctk.cz/" target="_blank">ČTK</a></address>
      <p>Liberec - Hokejisty extraligového Liberce posílí brankář Dominik Hrachovina, který v minulých dnech ukončil angažmá ve Švýcarsku. Pětadvacetiletého gólmana čeká debut v nejvyšší domácí soutěži, odchovanec Komety Brno opustil Česko v roce 2010.</p>
      <p>"Dominik se nenachází v ideální fázi své jinak skvěle rozjeté kariéry. Byť je ještě stále velmi mladý, má za sebou úspěšné roky ve Finsku, ale také poslední dvě nepodařená angažmá v KHL a Švýcarsku. Rozhodně mu ale nechybí chuť a síla se sezonou něco udělat. I to je důvod, proč jsme se rozhodli jej přivést do Liberce," uvedl sportovní ředitel Tygrů Filip Pešán na klubovém webu.</p>
      <p>Hrachovina, který získal dva tituly ve finské lize s Tapparou Tampere a jako trojka se představil i na mistrovství světa v roce 2018, chytal na začátku sezonu za Ambri-Piotta. Do Švýcarska přišel jako náhrada za zraněnou jedničku Benjamina Conze a podepsal smlouvu do začátku listopadové reprezentační přestávky. V pondělí ale klub podle očekávání opustil.</p>
      <p>V Liberci Hrachovina doplní Marka Schwarze a letní posilu Justina Peterse. "Na klíčové pozici brankáře zatím nejsme moc spokojeni. Bohužel se nemůžeme s Dominikem domluvit na delším kontraktu, protože od další sezony má platnou smlouvu ve Finsku," řekl Pešán. Hrachovina podepsal v Liberci smlouvu do dubna 2020.</p>
    </article>
  </body>
</html>