<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/november-29-tol-varja-az-adomanyozokat-a-mikulasgyar/186134"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T17:06:00+00:00"/>
    <meta property="og:title" content="November 29-től várja az adományozókat a Mikulásgyár"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>November 29-től várja az adományozókat a Mikulásgyár</mark>
      </h1>
      <address><time datetime="2019-11-07T17:06:00+00:00">07 Nov 2019, 17:06</time> by <a rel="author">MTI</a></address>
      <p>
        <b>Az idén is a Millenáris Parkban nyitja meg kapuit a Mikulásgyár központi helyszíne, ahol november 29-től december 21-ig várják a rászorulók számára felajánlott tartós élelmiszert, tisztító- és tisztálkodási szert, jó minőségű ruhát, játékot, könyvet, édességet - hangzott el a jótékonysági akció csütörtöki budapesti sajtótájékoztatóján. </b>
        <b>Az idén is a Millenáris Parkban nyitja meg kapuit a Mikulásgyár központi helyszíne, ahol november 29-től december 21-ig várják a rászorulók számára felajánlott tartós élelmiszert, tisztító- és tisztálkodási szert, jó minőségű ruhát, játékot, könyvet, édességet - hangzott el a jótékonysági akció csütörtöki budapesti sajtótájékoztatóján.</b>
      </p>
      <p>Zsolnai Endre, a Mikulásgyár alapítója, főszervezője elmondta: az idén 15. alkalommal gyűjtik a felajánlásokat. A szervezők ezúttal is családi programokkal, neves fellépőkkel, koncertekkel, gyerekelőadásokkal, olvasósarokkal, a hétvégéken tematikus programokkal várják a látogatókat a Millenáris Parkban.</p>
      <p>Kiemelte: a Millenáris parkban november 29-én 11 órakor nyílik meg a Mikulásgyár. Az ünnepségen részt vesz Joulupukki, a finn Mikulás is, aki december 1-jén és december 6-án is ellátogat a központi helyszínre. Az adományozni vágyókat naponta 9 és 21 óra között fogadják.</p>
      <p>Mint mondta, a Millenáris mellett a Lurdy Házban is várják a felajánlásokat, és a József Attila Színház előtere is gyűjtőponttá válik.</p>
      <p>Buncsik Ildikó, a Magyar Vöröskereszt budapesti igazgatója kiemelte: a Magyar Vöröskereszt a program kezdete óta stratégiai partnere az adománygyűjtő akciónak, amely szervezetük számára is óriási jelentőségű.</p>
      <p>Kétezernél több önkéntes és munkatárs vesz részt a programban, mintegy 120 tonna az az adománymennyiség, amely megfordul a Mikulásgyárban - sorolta a számokat. Panulin Ildikó, a Magyar Posta szóvivője a 15 éves Mikulásgyár munkáját méltatva hangsúlyozta: tízezres nagyságrendben szállítanak, akár naponta csomagokat a Magyar Vöröskereszthez, postáikon átlagosan naponta 400 csomagot adnak fel.</p>
      <p>Kiemelte: az adományok több postán is ingyen feladhatók, zárt, szállításra alkalmas csomagolásban. A küldeményekre rá kell írni csupa nagybetűvel, hogy Mikulásgyár - hangsúlyozta. Matyi Alexandra, az Alexandra Kiadó ügyvezető igazgatója kiemelte, minden csomagban egy-egy ajándékkönyvet helyeznek el. Szólt arról is, hogy elkészült a Nagy Mikulásgyár mesekönyv, mintegy 100 illusztrált mesével.</p>
      <p>A kampányhoz idén is felkértek hírességeket, hogy ismertségükkel a programra és az adományozásra irányítsák a figyelmet, népszerűsítsék a kezdeményezést. További információk az akcióról a <a href="http://www.mikulasgyar.hu/">www.mikulasgyar.hu</a> oldalon érhető el.</p>
    </article>
  </body>
</html>