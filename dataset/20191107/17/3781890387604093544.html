<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740394"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T17:15:00+00:00"/>
    <meta property="og:title" content="'ชาย58'อดอยากมา3ปี 'เมีย'หมดประจำเดือน-ใช้มือช่วย"/>
    <meta property="og:description" content="ผมต้องอดอยากมาเป็น 2-3 ปีแล้ว ผมก็อยากมีความสุขกับภรรยาของตัวเองบ้าง จะพอมีวิธีแก้ไขได้บ้างไหมครับ"/>
  </head>
  <body>
    <article>
      <h1>'ชาย58'อดอยากมา3ปี 'เมีย'หมดประจำเดือน-ใช้มือช่วย</h1>
      <address>
        <time datetime="2019-11-07T17:15:00+00:00">07 Nov 2019, 17:15</time>
      </address>
      <p>
        <b>ผมต้องอดอยากมาเป็น 2-3 ปีแล้ว ผมก็อยากมีความสุขกับภรรยาของตัวเองบ้าง จะพอมีวิธีแก้ไขได้บ้างไหมครับ</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่เคารพ</b><br/>ผมมีปัญหาขอคำปรึกษาคุณหมอดังนี้ ผมอายุ 58 ปี ป่วยเป็นเบาหวานมา 3 ปีแล้ว แต่งงานกับภรรยามา 30 ปี ปัจจุบันภรรยาอายุ 60 ปี เมื่อก่อนเคยมีเพศสัมพันธ์กันอาทิตย์ละ 1-2 ครั้ง แต่พอภรรยาหมดประจำเดือนเราสองคนก็ไม่เคยมีเพศสัมพันธ์กันเลยเพราะภรรยาจะเจ็บมาก ผมต้องอดอยากมาเป็น 2-3 ปีแล้ว ถ้าเวลาผมต้องการภรรยาจะใช้มือช่วยผมทุกครั้งแต่ก็ไม่มีความสุขทางเพศเท่าที่ควร ที่สำคัญผมไม่เที่ยวผู้หญิงเพราะกลัวติดโรคเอดส์จึงยอมอดทนอดกลั้นเรื่อยมาจนถึงตอนนี้ ผมก็อยากมีความสุขกับภรรยาของตัวเองบ้าง ขอเดือนละ 1-2 ครั้งก็พอแล้วครับ จะพอมีวิธีแก้ไขได้บ้างไหมครับ แล้วควรต้องทำอย่างไรบ้างครับที่จะช่วยผมได้พบกับความสุขที่แท้จริงในชีวิตนี้<br/>  <br/>ด้วยความเคารพ<br/><i><b>จ๊อด </b></i><i><b>58<br/></b></i><br/><b>ตอบ จ๊อด </b><b>58</b><br/>โดยทั่วไปผู้หญิงที่เข้าสู่วัยทองหรือหมดประจำเดือนแล้ว มักจะมีระดับฮอร์โมนเอสโตรเจนลดลง ทำให้ไม่มีอารมณ์ทางเพศ น้ำหล่อลื่นช่องคลอดลดลง มักจะเจ็บเวลามีเพศสัมพันธ์ อาการแบบนี้ทำให้ผู้หญิงวัยนี้ไม่อยากร่วมเพศ บางครอบครัวอาจทำให้เกิดปัญหากับสามีที่มีความต้องการทางเพศ จนทำให้สามีต้องออกไปหาผู้ช่วยนอกบ้าน ผู้หญิงที่เข้าสู่วัยทองแล้วควรได้รับการตรวจเลือดดูระดับฮอร์โมนเพศหญิงว่า ยังคงอยู่ในระดับที่เป็นปกติหรือไม่โดยเฉพาะในผู้หญิงที่มีอายุ 40 ปีขึ้นไป ถ้าพบว่าระดับฮอร์โมนเพศหญิงผิดปกติ คือต่ำกว่าค่ามาตรฐานแล้ว ให้ปรึกษากับคุณหมอดูว่าจำเป็นจะต้องได้รับฮอร์โมนเสริมหรือทดแทนบ้างไหม และอย่างไรเพราะบางคนแค่ทาฮอร์โมนครีมภาย ในก็กลับมาชุ่มชื้นดังเดิมได้แล้ว<br/><br/>ประโยชน์และโทษของการใช้ฮอร์โมน นอกจากฮอร์โมนจะช่วยรักษาอาการต่าง ๆ ในวัยทอง และลดการสูญเสียมวลกระดูกแล้ว การใช้ฮอร์โมนเอสโตรเจนร่วมกับฮอร์โมนโปรเจสติน (Progestin) อาจช่วยลดการเกิดโรคมะเร็งลำไส้ใหญ่ได้ ข้อเสียของการใช้ฮอร์โมนเพศดังกล่าวคือ ความเสี่ยงในการเกิดโรคมะเร็งเต้านม ผู้หญิงที่หมดประจำเดือน ไม่ควรซื้อฮอร์โมนมาใช้เอง โดยไม่ปรึกษาแพทย์ การพักผ่อนนอนหลับให้เพียงพอ หรือการใช้สารหล่อลื่น โดยเฉพาะที่ไม่ทำให้เกิดปฏิกิริยาระคายเคืองต่อช่องคลอดของผู้หญิงซึ่งส่วนใหญ่จะนิยมใช้สารมอยส์เจอร์ไรเซอร์มีความปลอดภัยสูงเพราะไม่มีฮอร์โมนเพศหญิงผสม และยังให้ความชุ่มชื้นได้นานถึง 3 วัน<br/><br/>การแก้ไขตามวิธีที่กล่าวมาก็สามารถทำให้ผู้หญิงวัยทองให้ความสุขทางเพศแก่สามีได้แล้ว แต่ฝ่ายชายก็ควรมีความแข็งแรงทางเพศที่ดีสามารถฟื้นฟูกับแพทย์ได้เพื่อตอบสนองต่อฝ่ายหญิงได้เช่นกัน ชีวิตจึงจะสมดุล.<br/>...........................<br/>ดร.โอ สุขุมวิท 51</p>
    </article>
  </body>
</html>