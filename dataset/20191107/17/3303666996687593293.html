<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/07/news/alessandria_qui_non_ti_siedi_razzismo_verso_una_bimba_di_7_anni-240519961/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T17:35:00+00:00"/>
    <meta property="og:title" content="Alessandria, &quot;Qui non ti siedi&quot;: razzismo verso una bambina africana"/>
    <meta property="og:description" content="E' accaduto su un pullman: la denuncia di una consigliera su Facebook"/>
  </head>
  <body>
    <article>
      <h1>Alessandria, "Qui non ti siedi": razzismo verso una bambina africana</h1>
      <h2>E' accaduto su un pullman: la denuncia di una consigliera su Facebook</h2>
      <address><time datetime="2019-11-07T17:35:00+00:00">07 Nov 2019, 17:35</time> by <a rel="author">SARAH MARTINENGHI</a></address>
      <p>"Alabama 1955? No, Alessandria 2019". Inizia così lo sfogo della consigliera comunale pd Vittoria Oneto, che su Facebook ha raccontato un vile episodio di razzismo a cui ha assistito mercoledì sull'autobus di linea che aveva preso per tornare a casa. Una bimba di sette anni è stata vittima di discriminazione per il colore della sua pelle: voleva sedersi accanto a una donna che con aria stizzita le ha detto: "No qui tu non ti siedi". La consigliera comunale è intervenuta ed ha poi ottenuto che la piccola si riuscisse a sedere, tra gli sguardi silenziosi di tutti gli altri passeggeri.  <br/><br/>"Ho preso l'autobus per tornare a casa. Pochi posti a sedere. Io rimango in piedi. Salgono una mamma con due bambini. Lei si appoggia in uno spazio largo col passeggino e la bambina di circa 7 anni prova a sedersi in un posto vicino ad una signora di circa 60 anni che aveva appoggiato la sua borsa della spesa sul sedile. La signora guarda la bambina e le dice : "No no tu qui non ti siedi!" ha raccontato Oneto nel suo post, spiegando poi così il suo intervento:  "Io dico alla donna di spostare la borsa e di fare sedere la bambina ma lei insiste e mi dice in modo arrogante di farmi gli affari miei. Peccato, hai trovato la persona sbagliata. La madre della piccola non dice nulla e guarda a terra.<br/><br/>A quel punto alzo la voce sempre di più e le intimo in malomodo di fare sedere immediatamente la bambina e di vergognarsi con tutto il fiato che avevo in gola. La signora a quel punto la fa sedere ma continua a borbottare e a guardare schifata la bambina. Tutte le persone sull'autobus mi guardano in parte compiaciute, in parte no ma nessuno osa dire nulla. Secondo voi di che colore aveva la pelle quella bambina? Sì proprio così". La consigliera conclude poi il suo sfogo raccontando tutta l'amarezza provata: "Ho pianto. Sono scesa dall'autobus e ho pianto. Per il nervoso, per la tristezza per il senso di sconfitta che ho provato e provo. Come se questi giorni non fossero già dolorosi.<br/><br/>È questo quello che siamo? È questo quello che vogliamo essere? Io non voglio crederci". In poche ore il suo post ha ricevuto centinaia di commenti, attestati di stima e ringraziamento per il suo intervento a favore della bambina.</p>
    </article>
  </body>
</html>