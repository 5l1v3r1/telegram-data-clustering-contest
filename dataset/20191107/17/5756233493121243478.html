<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620372/%D8%A2%D9%85%D8%B1%DB%8C%DA%A9%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D8%A7%D8%AC%E2%80%8C%DA%AF%DB%8C%D8%B1%DB%8C-%D9%87%D8%B3%D8%AA%D9%87%E2%80%8C%D8%A7%DB%8C-%D9%88-%D8%AF%D8%B3%D8%AA%DB%8C%D8%A7%D8%A8%DB%8C-%D8%B3%D8%B1%DB%8C%D8%B9-%D8%A8%D9%87-%D8%B3%D9%84%D8%A7%D8%AD-%D8%A7%D8%AA%D9%85%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T17:18:00+00:00"/>
    <meta property="og:title" content="آمریکا: ایران به دنبال باج‌گیری هسته‌ای و دستیابی سریع به سلاح اتمی است!"/>
    <meta property="og:description" content="وزیر خارجه آمریکا به تحولات اخیر مرتبط با برنامه هسته‌ای ایران واکنش نشان داد."/>
  </head>
  <body>
    <article>
      <h1>آمریکا: ایران به دنبال باج‌گیری هسته‌ای و دستیابی سریع به سلاح اتمی است!</h1>
      <h2>پامپئو خواستار افزایش فشار جهانی علیه ایران شد</h2>
      <address>
        <time datetime="2019-11-07T17:18:00+00:00">07 Nov 2019, 17:18</time>
      </address>
      <p>
        <i>وزیر خارجه آمریکا به تحولات اخیر مرتبط با برنامه هسته‌ای ایران واکنش نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«مایک پامپئو» وزیر امور خارجه آمریکا امروز (پنجشنبه) در واکنش به تحولات هسته‌ای اخیر از جمله اجرای گام چهارم کاهش تعهدات برجامی ایران و همچنین لغو پذیرش یک بازرس آژانس بین‌المللی انرژی اتمی، خواستار افزایش فشار بر ایران شد.</p>
      <p>پامپئو با تکرار ادعاهای بی‌اساس و همیشگی علیه ایران، در بیانیه‌ای گفت: «تنش‌زایی‌های هسته‌ای اخیر ایران، نشان‌دهنده تمایلات رژیم این کشور برای وادار کردن جامعه جهانی به پذیرش خشونت و تروریسم آن، همزمان با تضعیف حاکمیت همسایگان خود است».</p>
      <figure>
        <img src="https://aftabnews.ir/files/fa/news/1398/8/16/356446_815.jpg"/>
      </figure>
      <p>گام چهارم کاهش تعهدات برجامی ایران از صبح روز گذشته (چهارشنبه) با گازدهی به سانتریفیوژهای نصب‌شده در تأسیسات فردو و غنی‌سازی ۴.۵ درصدی در این تاسیسات (از نیمه شب پنجشنبه) آغاز شد. </p>
      <p>وی با متهم کردن ایران به انجام حملات و اقدامات تحریک‌آمیز، افزود: «اعضای جامعه جهانی... باید تصور کنند که ایران بعد از دستیابی به سلاح اتمی چه رفتاری خواهد داشت. ایالات متحده هرگز اجازه رخ دادن چنین چیزی را نمی‌دهد».</p>
      <p>وزیر خارجه آمریکا ضمن ادعای اینکه ایران با انجام دادن اقدامات حساس اشاعه‌ای به دنبال دستیابی سریع به سلاح اتمی است، اظهار داشت: «اکنون زمان آن است که تمام کشورها با باج‌گیری هسته‌ای رژیم [ایران] مخالفت کرده و گام‌های جدی برای افزایش فشارها [بر این کشور] بردارند. اقدامات تحریک‌آمیز هسته‌ای متداوم ایران، چنین حرکتی را می‌طلبد».</p>
      <p>از سوی دیگر، روز گذشته (چهارشنبه) خبری مبنی بر ممانعت از ورود یک بازرس آژانس اتمی به تاسیسات نطنز در رسانه‌های جهانی منتشر شده بود که سازمان انرژی اتمی ایران در این رابطه توضیح داد که در بدو ورود این فرد تجهیزات کنترلی علامت هشدار را نشان داده و به همین خاطر از ورودش جلوگیری و موضوع به آژانس اطلاع داده شده است.</p>
      <p>دولت آمریکا به ریاست «دونالد ترامپ» بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند.</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>جمهوری اسلامی ایران تا کنون در سه گام گام از تعهدات خود کاسته است. تهران شهریورماه اجرای سومین گام از کاهش تعهدات خود را اعلام کرد.</p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد. گام سوم ایران برای کاهش و توقف برخی تعهدات ذیل برجام که از ۱۶ شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
    </article>
  </body>
</html>