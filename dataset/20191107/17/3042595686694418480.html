<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/den-mest-spektakulaere-vi-har-hatt/71792840"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T17:59:57+00:00"/>
    <meta property="og:title" content="- Den mest spektakulære vi har hatt"/>
    <meta property="og:description" content="Red Bull Salzburgs sportsdirektør hyller utviklingen Erling Braut Haaland har hatt det knappe året han har vært i Østerrike."/>
  </head>
  <body>
    <article>
      <h1>- Den mest spektakulære vi har hatt</h1>
      <h2>Red Bull Salzburgs sportsdirektør hyller utviklingen Erling Braut Haaland har hatt det knappe året han har vært i Østerrike.</h2>
      <address><time datetime="2019-11-07T17:59:57+00:00">07 Nov 2019, 17:59</time> by <a rel="author">Fredrik Stuve</a></address>
      <p>Erling Braut Haaland har hatt en fantastisk start på sesongen. 19-åringen fra Bryne er toppscorer både i den østerrikske toppdivisjonen, i Champions League, og har i tillegg fått landslagsdebuten for det norske seniorlandslaget.</p>
      <p>Det er ingen overraskelse at nordmannen nå er et av de heteste navnene på ryktebørsen og er koblet til rubbel og bit av internasjonale storklubber.</p>
      <p>Haalands store forse er som målscorer, noe hans 23 mål på 17 kamper i alle turneringer for Salzburg viser til gangs. Men Haaland har flere strenger å spille på.</p>
      <h3>Gode gener</h3>
      <p>På grunn av størrelsen og hans skandinaviske opphav, har det blitt trukket sammenligninger mellom Haaland og Zlatan Ibrahimovic. Det er også tydelig at den norske spissen har tatt inspirasjon fra svensken i måten han opptrer på, både på banen og utenfor med mediene.</p>
      <p>
        <b>Spillemessig er de to riktignok ikke så like. Nordmannen bruker sitt tempo i større grad enn hva man er vant til å se Zlatan gjøre. Det er sjelden spisser på over 1,90 med fysikken Haaland innehar, benytter seg av fart og gjennombruddskraft i like stor grad som det Haaland gjør for et gjennombruddshissig og høytpressende Salzburg-lag.</b>
      </p>
      <p>Tidligere har <a href="https://www.dagbladet.no/sport/fenomenet-haaland-overrasker---ra-evne/71760366">Dagbladet </a>skrevet om hvordan Haalands målte toppfart denne sesongen er på samme nivå som superstjerner som Kylian Mbappé, Gareth Bale og Arjen Robben på deres beste.</p>
      <p>- Farten har jeg arvet fra mor og mormor, og fotballen fra far og fra Børahodl. Det er flinke og aktive familier på begge sider, har Haaland tidligere fortalt <a href="https://www.aftenbladet.no/sport/i/8mz3Ax/erling-braut-haaland-snakker-ut-du-ser-at-eg-kose-meg-her-men-kjaeme-dae-en-storklubb-fraa-spania-og-banke-paa-doeraa-saa">Stavanger Aftenblad</a>.</p>
      <p>Både mor Gry Marita Braut og mormor Inger Aase Høyland Braut har fortid som friidrettsutøvere, med blant annet NM-titler fra ungdomsnivå.</p>
      <h3>Overraskende</h3>
      <p>Den enorme fysikken til 19-åringen forbløffer og imponerer hele Fotball-Europa. Selv far, tidligere Leeds- og Manchester City-spiller Alfie Haaland er overrasket.</p>
      <p>
        <b>- Fram til nå er han lengre framme i utviklingen sin enn vi hadde trodde han skulle være på dette stadiet. Han er bygd for Premier League, men om en overgang dit skjer nå eller på et seinere tidspunkt, vet vi ikke, sa far Alfie Haaland til <a href="https://talksport.com/football/625914/erling-haaland-premier-league-leeds-man-city-nottingham-forest-alf-inge/">Talksport</a> tidligere denne uka.</b>
      </p>
      <p>Også Salzburg er naturlig nok meget fornøyd med nordmannens utvikling det siste året.</p>
      <p>- Vi er fornøyd med utviklingen han har hatt på så kort tid, det er ekstraordinært for en så ung spiller å ha en slik statistikk og en så god holdning i en alder av 19. Hvis han ikke blir skadet, kommer han til å ha en ekstraordinær karriere, sier Red Bull Sazlburgs sportsdirektør Christoph Freund til <a href="https://www.derstandard.at/story/2000110686388/hype-um-haaland-salzburgs-aussergewoehnliche-aktie">der Standard.</a></p>
      <h3>Spektakulær</h3>
      <p>Hvor den karrieren fortsetter, er fortsatt uvisst. Salzburg er kjent for å ha utviklet noen av Fotball-Europas største talenter det siste tiåret, og Haaland føyer seg til i den rekken.</p>
      <p>- Vi er allerede klar over at vi har en spesiell spiller med oss. Det er kanskje den mest spektakulære spilleren vi noen gang har hatt med tanke på utvikling, sier Salzburgs sportsdirektør til APA.</p>
      <p>Det forteller noe når Salzburg også har hatt Liverpool-stjernene Sadio Mané og Naby Keïta i klubben i løpet av de siste årene. Det forteller mye om hvor høyt verdsatt 19-åringen er i Salzburg-klubben.</p>
      <h3>Milliardsalg?</h3>
      <p>Det er bare ett år siden han flyttet til Salzburg for til sammen fem millioner euro. Kontrakten hans løper til 2023 - angivelig uten utkjøpsklausul. Dermed ligger det trolig an til en klekkelig overgangsfortjeneste for energidrikk-klubben.</p>
      <p>For de nåværende Liverpool-stjernene Sadio Mané og Naby Keïta har klubben, inkludert videresalg og bonusutbetalinger, allerede tjent mer enn 20 millioner euro på hver. For Haaland vil bare den opprinnelige overgangssummen trolig bli betydelig høyere.</p>
      <p>
        <b>Italienske og spanske medier skriver at østerrikerne krever 100 millioner euro for spissen sin. Det er trolig bare et spørsmål om tid, men foreløpig avviser klubben at de har fått noen konkrete henvendelser for Haaland.</b>
      </p>
      <p>- Vi har god tid. Laget passer ham og han passer laget. Han er en kul fyr og han er avslappet. Ryktene veier ikke på ham, jeg synes det er mer en påskjønnelse, det er fint for spilleren og klubben, sier Freund til <a href="https://sport.oe24.at/fussball/fussball-national/bundesliga/So-steht-es-im-Transfer-Poker-um-Haaland/404643350">OE24.at</a>.</p>
      <p>Far og agent har også presisert at sønnen har en meget fin hverdag der han er i Salzburg, selv om de ser på Salzburg som et steg på veien videre til en større klubb og liga.</p>
      <p>- Han er i Salzburg, en fantastisk klubb som spiller Champions League, så sånn sett har han ingen hast. Det er på en måte ingen hast, men Red Bull har vist tidligere at de på en måte er en mellomstegsklubb, og hvis de skal rekruttere spillere i fremtiden, så kan de ikke sette en idiotisk prislapp på spillerne. Da kommer ingen til å ville dra dit, sier Haaland senior til Talksport.</p>
    </article>
  </body>
</html>