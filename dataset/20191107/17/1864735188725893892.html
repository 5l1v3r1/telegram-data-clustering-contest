<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/terremoto-aquila-oggi-1.4874540"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-07T17:50:17+00:00"/>
    <meta property="og:title" content="Terremoto L'Aquila oggi, scossa di 4.4 al confine col Lazio"/>
    <meta property="og:description" content="Ingv: l'epicentro a Balsorano, al confine con la provincia di Frosinone. Il sisma avvertito anche a Roma e Napoli: paura e gente in strada"/>
  </head>
  <body>
    <article>
      <h1>Terremoto L'Aquila oggi, scossa di 4.4 al confine col Lazio</h1>
      <h2>Ingv: l'epicentro a Balsorano, al confine con la provincia di Frosinone. Il sisma avvertito anche a Roma e Napoli: paura e gente in strada</h2>
      <address><time datetime="2019-11-07T17:50:17+00:00">07 Nov 2019, 17:50</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4874552.1573149708!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>L'epicentro al confine tra le province di L'Aquila e Frosinone</figcaption>
      </figure>
      <p>L'Aquila, 7 novembre 2019 - Torna a tremare la terra nel Centro-Italia. Una forte scossa di <b>terremoto </b>è stata avvertita oggi tra la provincia de<b> L'Aquila </b>e quella di<b> Frosinone</b>:<b> </b>erano le 18.35. L'<b>Ingv</b> ha calcolato una <b>magnitudo </b>di <b>4.4 </b>punti della scala Richter. L'epicentro è collocato 5 km a sudest di <b>Balsorano</b>, comune di poco più di 3mila abitanti, in provincia dell'Aquila, in <b>Abruzzo</b>, al confine col <b>Lazio</b>. L'ipocentro registrato a una profondità di 14 chilometri. Nella notte, proprio questa zona, la zona della <b>Marsica, </b>era stata interessata da uno <b>sciame sismico </b>- una decina di eventi con una magnitudo massima di 2.8 - tanto che la sindaca di <b>Balsorano</b>, Antonella Buffone, aveva deciso la <b>chiusura </b>di tutte le <b>scuole </b>per la giornata di oggi.</p>
      <figure>
        <iframe data-src="https://twitter.com/INGVterremoti/status/1192496309363773440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>I comuni vicini all'epicentro: paura anche a Roma</h3>
      <p>Tra i comuni più vicini all'epicentro ci sono <b>Pescosolido </b>(L'Aquila), <b>Sora </b>(Frosinone), <b>Campoli Appennino </b>(Frosinone), <b>Broccostella </b>(Frosinone), <b>San Vincenzo Valle Roveto</b> (L'Aquila). Il sisma è stato sentito fino a <b>Roma </b>e <b>Napoli</b>.</p>
      <p>A <b>Roma </b>decine le chiamate arrivate al 112 Nue (Numero unico di emergenze) da parte di cittadini spaventati per la scossa.</p>
      <h4>"Un altro sistema di faglie rispetto al Centro Italia"</h4>
      <p><b>Alessandro Amato</b>, dell'Istituto nazionale di Geofisica e Vulcanologia (<b>Ingv</b>), precisa che si è trattato di un sisma di origine diversa da quello che ha colpito più volte l'Italia centrale: "Si tratta di <b>un altro sistema di faglie</b>". E' comunque "un'area ad alta pericolosità sismica". In questa stessa area è infatti avvenuto il <b>terremoto </b>di <b>Avezzano </b>del 1915 e altri due importanti terremoti storici sono avvenuti nel frusinate nel 1654 e più a Sud, verso il <b>Molise</b>, nel 1349. "Nelle ultime ore - ha detto ancora il sismologo - si era registrata nella zona della sismicità, con alcune piccole scosse e adesso stiamo vedendo piccole repliche".</p>
      <h3>Terremoto L'Aquila: nessun danno </h3>
      <p>La Sala Situazione Italia del Dipartimento della Protezione Civile si è messa in contatto con le strutture locali del Servizio nazionale della protezione civile. Dalle verifiche effettuate l'evento risulta avvertito dalla popolazione, ma <b>non sono stati registrati danni a persone o cose.</b></p>
      <h3>Traffico ferroviario sospeso su alcune linee </h3>
      <p>Dalle 18.40 il <b>traffico ferroviario sulle linee Sulmona - Avezzano, Roccasecca - Avezzano e fra Ceprano e Cassino (linea Roma - Cassino), è sospeso</b>, in via precauzionale, per consentire la verifica dello stato dell'infrastruttura da parte dei tecnici di Rfi a seguito di un scossa di terremoto che ha interessato il territorio fra l'Abruzzo e il Lazio. Lo rende noto Rfi. Sulla linea AV Roma - Napoli, per lo stesso motivo, i treni già in viaggio procedono con limitazione di velocità fino alla verifica dei tecnici di Rfi. Gli altri convogli percorrono l'itinerario alternativo via Formia.</p>
      <p>
        <i>Notizia in aggiornamento</i>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>