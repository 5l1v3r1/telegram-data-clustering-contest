<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638718/%D8%A2%D8%AA%D8%B4-%D8%B2%D8%AF%D9%86-%D8%AE%D8%A7%D9%86%D9%87-%D9%BE%D8%B3-%D8%A7%D8%B2-%D8%B3%D8%B1%D9%82%D8%AA-%D8%AC%D9%88%D8%A7%D9%87%D8%B1%D8%A7%D8%AA-%D8%B5%D8%A7%D8%AD%D8%A8%D8%AE%D8%A7%D9%86%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T17:37:00+00:00"/>
    <meta property="og:title" content="آتش زدن خانه پس از سرقت جواهرات صاحبخانه"/>
    <meta property="og:description" content="رئیس کلانتری ۱۳۴ شهرک قدس از دستگیری زن خدمتکار ۵۰ ساله‌ای خبر داد که پس از سرقت طلاها، آپارتمان مال باخته را به آتش کشاند."/>
  </head>
  <body>
    <article>
      <h1>
        <a href="https://www.bultannews.com/fa/news/638718/%D8%A2%D8%AA%D8%B4-%D8%B2%D8%AF%D9%86-%D8%AE%D8%A7%D9%86%D9%87-%D9%BE%D8%B3-%D8%A7%D8%B2-%D8%B3%D8%B1%D9%82%D8%AA-%D8%AC%D9%88%D8%A7%D9%87%D8%B1%D8%A7%D8%AA-%D8%B5%D8%A7%D8%AD%D8%A8%D8%AE%D8%A7%D9%86%D9%87">آتش زدن خانه پس از سرقت جواهرات صاحبخانه</a>
      </h1>
      <h2>رئیس کلانتری ۱۳۴ شهرک قدس از دستگیری زن خدمتکار ۵۰ ساله‌ای خبر داد که پس از سرقت طلاها، آپارتمان مال باخته را به آتش کشاند.</h2>
      <address><time datetime="2019-11-07T17:37:00+00:00">07 Nov 2019, 17:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ ضرغام آذین رئیس کلانتری ۱۳۴ شهرک قدس گفت: ساعت ۲۰:۳۰ دقیقه شب گذشته خبری مبنی بر وقوع <b>آتش سوزی</b> در آپارتمانی در محله <b>سعادت آباد</b> از طریق مرکز فوریت‌های پلیسی دریافت شد.</p>
      <p>این مقام انتظامی عنوان کرد: با حضور ماموران در محل مشاهده کردند که عوامل آتش نشانی در محل حاضر هستند و مشغول اطفاءحریق می‌باشند که متاسفانه به علت شدت آتش سوزی طبق برآورد کارشناسان آتش نشانی، ۸۰ در صد آپارتمان دچار حریق عمدی شده است.</p>
      <p>کلانتر محله شهرک قدس عنوان کرد: با شناسایی مالک آپارتمان، به دست آمد که در آپارتمان مقداری طلا و جواهر به ارزش ۵۰ میلیون تومان بوده که توسط <b>سارق</b> یا سارقان به سرقت رفته است.</p>
      <p>وی تصریح کرد: در شاخه دیگر تحقیقات پلیسی، مشخص شد که خانم و آقایی با در دست داشتن کلید آپارتمان به راحتی وارد ساختمان شد و پس از سرقت طلاجات به همراه یکدیگر از محل گریخته اند.</p>
      <p>رئیس کلانتری شهرک قدس عنوان کرد: تحقیقات پلیسی با شناسایی اولین مظنون پرونده که پرستار کودک مال باخته و خانمی ۵۰ ساله بود، آغاز شد.</p>
      <p>آذین افزود: با شناسایی مخفیگاه پرستار کودک، با دستور قضائی وی دستگیر و متهم در تحقیقات پلیسی اظهار داشت با در دست داشتن کلید آپارتمان به همراه همدستش که مردی میانسال است وارد ساختمان شده است و پس از سرقت طلا‌های مال باخته، برای اینکه ردپایی از آن‌ها بر جا نماند، تصمیم گرفته اند که آپارتمان را به آتش بکشانند.</p>
      <p>وی با بیان اینکه محل اختفای مقداری از طلا با راهنمایی متهم کشف شد، ابراز داشت: متهم اظهار کرد که الباقی طلا‌ها در اختیار همدستش است که پس از سرقت یک سوم طلا‌ها را به وی تحویل داده است.</p>
      <p>آذین در انتها خاطر نشان کرد: دستگیری متهم دوم پرونده و کشف سایر اموال سرقتی در دستور کار قرار دارد.</p>
    </article>
  </body>
</html>