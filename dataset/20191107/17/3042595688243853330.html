<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kreftsyk-romoren-overrasket/71794314"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T17:00:52+00:00"/>
    <meta property="og:title" content="Kreftsyk Romøren overrasket"/>
    <meta property="og:description" content="Den tidligere skihopperen kjemper sitt livs kamp, men ryddet plass til gallamiddag på slottet. - En fantastisk kveld."/>
  </head>
  <body>
    <article>
      <h1>Kreftsyk Romøren overrasket</h1>
      <h2>Den tidligere skihopperen kjemper sitt livs kamp, men ryddet plass til gallamiddag på slottet. - En fantastisk kveld.</h2>
      <address><time datetime="2019-11-07T17:00:52+00:00">07 Nov 2019, 17:00</time> by <a rel="author">TORE ULRIK BRATLAND</a></address>
      <p>Den tidligere verdensrekordholderen i hopp, Bjørn Einar Romøren (38), er kreftsyk og kjemper sitt livs kamp. Den siste tida har han vært til behandling i Heidelberg i Tyskland, men i går avbrøt han oppholdet.</p>
      <p>Årsak: En invitasjon fra slottet.</p>
      <p>
        <b>Onsdag kveld ble det arrangert gallamiddag for Slovenias president, Borut Pahor. Sammen med Maren Lundby var han Hopp-Norges representant.</b>
      </p>
      <p>Slovenia er en hoppgal nasjon. At kongen inviterte to av Hopp-Norges ypperste profiler, kommer derfor ikke fra intet. Romøren var ikledd bunad og hadde med seg kona Martine Remsøy Romøren.</p>
      <figure>
        <img src="https://dbstatic.no/71794702.jpg?imageId=71794702&amp;x=0&amp;y=2.5547445255474&amp;cropw=100&amp;croph=92.974452554745&amp;width=643&amp;height=1019"/>
        <figcaption><b>FORNØYD MED KVELDEN:</b> - Utrolig stas å få oppleve noe sånt, sier Bjørn Einar Romøren. Til høyre: Kona Martine Rensøy Romøren. Foto: Terje Pedersen / NTB scanpix Vis mer</figcaption>
      </figure>
      <p>- Det var en fantastisk fin kveld. Utrolig stas å få oppleve noe sånt. Og jeg er ekstremt glad for at jeg fikk gjort det sammen med Martine, sier Romøren i en uttalelse til Dagbladet.</p>
      <p>- At Bjørn Einar og Maren ble invitert på gallamiddag på slottet, er stort for norsk hoppsport, forteller hoppernes mediesjef, Steinar Bjerkmann.</p>
      <p>- Men vi vet også at vi har en svært engasjert og kunnskapsrik konge, som ikke bare er glad i hoppsport, men idrett generelt.</p>
      <h3>Tøff beskjed</h3>
      <p>Det var i midten av juli at det ble kjent at den tidligere skihopperen har fått kreft. Han hadde verdensrekorden på 239 meter fra 2005 til 2011 og er i dag markedssjef for hopperne.</p>
      <p>
        <b>- I våres fikk jeg en veldig tøff beskjed om at jeg har fått kreft i ryggen. Dette er en tøff situasjon for meg og hele familien. Jeg er kommet godt i gang med behandlingen og skal overleve dette, sa han.</b>
      </p>
      <p>Han har fått påvist den sjeldne kreftformen Ewing sarkom. Etter planen skal behandlingen pågå fram til mars. Etter et kort opphold i Norge - og deltakelse på gallamiddagen - er han nå på vei tilbake til Tyskland.</p>
      <p>- Formen er vel så som så, sier Romøren.</p>
      <p>Likevel er det karakteristiske humøret hans på plass:</p>
      <p>
        <b>- Legene i Tyskland var veldig flinke til å passe på alle verdiene mine, så jeg skulle være klar for reisen - samt ha energi til å nyte opplevelsen av å være på gallamiddag på slottet.</b>
      </p>
      <p>Romøren beskriver situasjonen slik:</p>
      <p>- Jeg føler vel at jeg har et kloakksystem i kroppen heller enn blodårer og andre organer. Og jeg er trøtt og sliten. Men jeg forberedte meg godt til turen med mye vann og søvn, så det var bare stas å være gjest.</p>
      <figure>
        <img src="https://dbstatic.no/71795431.jpg?imageId=71795431&amp;width=1024&amp;height=615"/>
        <figcaption><b>MARKANT PROFIL:</b> Bjørn Einar Romøren har vært en svært populær profil i hoppmiljøet i mange år. I dag er han markedssjef for hopperne. Dette bildet er fra 2017. Foto: Heiko Junge / NTB scanpix Vis mer</figcaption>
      </figure>
      <p>Han fortsetter:</p>
      <p>- Legene skjønte jo at dette var en stor ære. Da det ikke ville påvirke behandlingen, var de veldig behjelpelige med å legge til rette for reisen. Samarbeidet mellom dem og legene mine i Norge fungerer kjempebra. Vi var alle enige om at dette skulle vi få til. Og det gjorde vi.</p>
      <p>Han er nå på vei tilbake til Heidelberg:</p>
      <p>
        <b>- Jeg skal ha de siste strålinger i dag og i morgen, før jeg kan fullføre behandlingen i Norge.</b>
      </p>
      <p>Mediesjef Steinar Bjerkmann sier Hopp-Norge er rørt over Romørens deltakelse på gallamiddagen.</p>
      <p>- Du vet hvor tøff kampen hans er. Men han så elegant ut og glødet. Dette varmer hele Hopp-Norge, sier Bjerkmann.</p>
      <h3>Henrykt</h3>
      <p>Også Maren Lundby - verdens beste skihopper på kvinnesiden - er henrykt over besøket på slottet.</p>
      <p>- Kvelden var veldig bra. Jeg følte meg svært heldig. Alt var utrolig elegant, og jeg prøvde å nyte og ta innover meg hvert eneste rojale inntrykk. Det var min første gang på slottet, så det var en stor dag for meg, sier hun.</p>
      <figure>
        <img src="https://dbstatic.no/71795396.jpg?imageId=71795396&amp;x=0&amp;y=0&amp;cropw=99.68992248062&amp;croph=99.159663865546&amp;width=643&amp;height=473"/>
        <figcaption><b>GLITRET PÅ SLOTTET:</b> Maren Lundby kom i tospann med kulturminister Trine Skei Grande. Foto: Terje Pedersen / NTB scanpix Vis mer</figcaption>
      </figure>
      <p>
        <b>- Jeg snakket med både dronningen, kongen, kronprinsen og Slovenias president. Jeg fortalte presidenten at jeg ville hoppe i Planica snart. Og det var ekstra hyggelig å komme til gallamiddagen med kulturminister og Raw Air-venn Trine Skei Grande.</b>
      </p>
      <h3>Annet antrekk</h3>
      <p>Lundby fortsetter:</p>
      <p>- Dronningen påpekte at jeg var litt annerledes kledd enn sist vi møttes (ski-VM i Seefeld), og at det var veldig hyggelig å se meg på slottet. Kongen lurte på hvordan det gikk med meg etter at jeg falt og skadet meg i sommer.</p>
      <figure>
        <img src="https://dbstatic.no/71794725.jpg?imageId=71794725&amp;x=0&amp;y=4.4289044289044&amp;cropw=100&amp;croph=89.97668997669&amp;width=643&amp;height=387"/>
        <figcaption><b>I HOLMENKOLLEN:</b> Bjørn Einar Romøren hilste på kong Harald og dronning Sonja da de besøkte hopptårnet i Holmenkollen i dag. Foto: Stian Lysberg Solum / NTB scanpix Vis mer</figcaption>
      </figure>
      <p>Romøren møtte også kongen, dronningen og presidenten i Holmenkollen i dag.</p>
      <p>Etter det Dagbladet forstår er håpet å være tilbake i jobben som markedssjef i forbindelse med hoppsuksessen Raw Air seinere i vinter.</p>
      <p>Hvis alt går etter planen.</p>
      <figure>
        <iframe data-src="https://twitter.com/Norskijump/status/1192432269115502593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>