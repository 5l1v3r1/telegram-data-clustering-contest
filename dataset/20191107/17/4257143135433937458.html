<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/parbeszed-a-gazdasagrol-versenykepessegi-tartalek-a-leertekelodo-forint"/>
    <meta property="og:site_name" content="infostart"/>
    <meta property="article:published_time" content="2019-11-07T17:44:03+00:00"/>
    <meta property="og:title" content="Párbeszéd a gazdaságról: versenyképességi tartalék a leértékelődő forint"/>
    <meta property="og:description" content="A forint árfolyamáról, annak kockázatairól és gazdasági hatásairól beszélt az InfoRádió Párbeszéd a gazdaságról című műsorának legutóbbi adásában Nyeste Orsolya, az Erste Bank vezető makrogazdasági elemzője és Móricz Dániel, a Hold Alapkezelő befektetési igazgatója."/>
  </head>
  <body>
    <article>
      <h1>Párbeszéd a gazdaságról: versenyképességi tartalék a leértékelődő forint</h1>
      <address><time datetime="2019-11-07T17:44:03+00:00">07 Nov 2019, 17:44</time> by <a rel="author">Infostart</a></address>
      <h3>A forint árfolyamáról, annak kockázatairól és gazdasági hatásairól beszélt az InfoRádió Párbeszéd a gazdaságról című műsorának legutóbbi adásában Nyeste Orsolya, az Erste Bank vezető makrogazdasági elemzője és Móricz Dániel, a Hold Alapkezelő befektetési igazgatója.</h3>
      <p>Móricz Dániel kezdésként az euró kiszámíthatóságát emelte ki, de annak árán, hogy a monetáris és gazdaságpolitika rugalmasságából fel kell adni. Ennek vannak előnyei, bár a válságok rávilágítanak annak hátrányaira is, ha más gazdasági ciklusban járó országok kénytelenek egy devizát használni - derül ki az <a href="https://alapblog.hu/mi-a-helyzet-a-forinttal-2/">Alapblog</a> összefoglalójából.</p>
      <p>Szlovákia még azelőtt csatlakozott az eurózónához, hogy az euró problémái felszínre kerültek volna, ennek ellenére amiatt, hogy a működőtőke-befektetések számára vonzóbbá vált az ország, nem fizettek nagy árat a csatlakozásért – vélte Nyeste Orsolya. A többi ország kimaradásának előnye pedig akkor vált kézzelfoghatóvá, amikor a válság után a monetáris politika is beállt a gazdaság stimulálásba.</p>
      <p>Az euró bevezetése azonban Móricz Dániel szerint Szlovákiát nem választotta le befektetési szempontból az egységesen olcsó feldolgozóipari kapacitással és hasonló gazdasági ciklusokkal rendelkező régióról, így jelenleg inkább csak a kiszámítható devizaárfolyamból fakadó előnyeit élvezi az ország az eurónak.</p>
      <p>Nyeste Orsolya azt hangsúlyozta, hogy egy beruházás esetén a földrajzi elhelyezkedés, az infrastruktúra, a gazdaság szerkezete azért többet nyomhat a latban, mint a deviza, márpedig ezek nagyon hasonlók a V4-ekben.</p>
      <p>Móricz Dániel szerint abban térnek el az országok, hogy a törvényszerűen bekövetkező reálfelértékelődést hogyan menedzselik. Csehország egy stabil, inkább erősödő devizaárfolyam melletti mérsékelt béremelkedéssel és inflációval oldja meg, a másik véglet pedig Románia és Magyarország, ahol a prociklikus gazdaságpolitika is rásegít a belföldi bérek és árak gyorsabb emelkedésére, aminek egy eredménye a gyengülő deviza.</p>
      <figure>
        <img src="https://infostart.hu/images/site/articles/inline/2019/11/1573123011-5mDnXxQGJ_md.jpg"/>
      </figure>
      <p>Nyeste Orsolya szerint a leértékelődő forint mint egy versenyképességi tartalék szerepel a gazdaságpolitikai döntéshozók eszköztárában, amit a devizahitelek kivezetése tett lehetővé. Egy saját deviza akkor lehet előny, ha egy országban nem alakulnak ki nagyobb, külfölddel szembeni egyensúlytalanságok. Hiszen ilyen esetben a gazdaságpolitika rugalmasabban tud reagálni esetleges sokkokra. Exportáló-importáló vállalatoknak kifejezetten nyűg a saját devizából fakadó kihívások megoldása.</p>
      <p>Móricz Dániel annyiban egyetért Matolcsy Györggyel, hogy az eurózónában még valóban nem alakultak ki az optimális valutaövezethez szükséges kiegyenlítő mechanizmusok. Ugyanakkor éppen a válság hatására ebből a szempontból történtek előrelépések, bár még van teendő bőven. Nyeste Orsolya szerint is gond az, hogy egy valutaövezetben csak a monetáris politika közös, míg az adó- vagy a fiskális politika nem. Viszont ennek megoldása erősen politikai kérdés, márpedig a költségvetési politikáról való lemondás nagyobb ellenállásba ütközik, mint amit a monetáris politika esetén láttunk.</p>
      <p>Nyeste Orsolya szerint a lakosság inkább szubjektív elemek alapján dönt arról, hogy szeretne-e közös devizát, mint gazdasági megfontolásokból, de más lesz egy devizahiteles és más egy külföldön dolgozó hozzáállása is a gyengülő forinthoz.</p>
      <p>Móricz Dániel szerint a lakosságot akkor érinti nagyon erősen a saját deviza kérdése, ha vagy külső devizában adósodik el, vagy ha nagyon nem bízik a saját gazdaságpolitikusaiban és előlük külső devizába menekíti a megtakarításait, aminek jelentős költségei vannak. Magyarországon (vagy a régióban) jelenleg nincs ilyen probléma, itt most inkább a változó kamatozású hitelek miatt lehet aggódni, de ezt a kockázatot az MNB próbálja kezelni.</p>
      <p>Nyeste Orsolya kiemelte, sokat segít az MNB-nek a kamatok alacsonyan tartásában az, hogy a világból eltűnt az infláció, inkább a defláció miatt aggódnak, így az importált inflációtól nálunk sem kell tartani.</p>
      <p>A forint piaca nagyon likvid, árfolyamát rengeteg tényező befolyásolja, amelyek hatását szinte lehetetlen elkülöníteni, bár hosszabb távon az adhat irányt, hogy e szereplők mit gondolnak a magyar gazdaságról. Móricz Dániel szerint a forint esetén az egy fontos tényező, hogy ilyen alacsony reálkamat vélhetően sehol sincs a világon, de nem is annyira ennek ténye, mint a változásával kapcsolatos várakozások azok, amelyek egy deviza árfolyamát jelentősebben megmozgathatják.</p>
      <p>A piaci árfolyam általában jól jelzi egy deviza, így a forint fundamentálisan indokolható árfolyamát. Ugyanakkor vannak olyan önerősítő folyamatok, amelyek akár hosszabb távra is elszakíthatják onnan, de idővel azért a fundamentumok fognak győzni. A forint esetén most nincs szó arról, hogy a fundamentumoktól nagyon elszakad volna az árfolyam, a mostani lassú leértékelődés jól illik a hosszú távú trendbe, és ha esetleg egy kicsit alulértékeltnek gondoljuk, azt a régió leglazább monetáris politikájával magyarázhatjuk. Nyeste Orsolya szerint ha marad a laza monetáris politika, akkor az évi 1,5-2 százalékos nominális leértékelődési ütem fennmaradhat. Ezt az infláció megjelenése mérsékelheti.</p>
      <p>Móricz Dániel szerint azért valamelyest szigorított az MNB, hiszen a magas kamatozású MÁP Plusz megjelenése éppen a legkamatérzékenyebb gazdasági szereplők számára kínál vonzó lehetőséget, akik így kevésbé váltják át megtakarításaikat euróra. Ugyanakkor egy intézményi befektető számára nincs különbség a forintban és az euróban elérhető kamatok közt, így hajlamosabb nagyobb arányban tartani eurót.</p>
      <p>Nyeste Orsolya nem lát olyan forint leértékelődést valószínűnek, amely a MÁP Plusz hozamait eltüntetné, így a lakosság számára jelenleg forintban tartani a befektetéseit a legjövedelmezőbb.</p>
      <p>
        <b>A teljes beszélgetés:</b>
      </p>
      <figure>
        <iframe src="https://www.youtube.com/embed/ARtxZBMvbjE" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/MBhXXhOkgVk" width="560" height="315" data-service="Youtube" scrolling="no"/>
      </figure>
      <p>
        <i>
          <b>A magazin eddigi témáiról <a href="https://infostart.hu/cimke/p%C3%A1rbesz%C3%A9d+a+gazdas%C3%A1gr%C3%B3l">itt olvashat.</a> A korábbi adásokat <a href="https://infostart.hu/magazin/parbeszed-a-gazdasagrol">meg is hallgathatja,</a> vagy akár <a href="https://www.youtube.com/watch?v=HSLD3b-40qI&amp;list=PL6WNPCsbsIiiLdvUL7mnAst2saLabiTkK">meg is nézheti.</a></b>
        </i>
      </p>
      <p>
        <i>Nyitókép: pixabay</i>
      </p>
    </article>
  </body>
</html>