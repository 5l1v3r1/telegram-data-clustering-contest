<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/pLxxvw/tidligere-rbk-spiller-med-scoring-tok-storseier-i-europa"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T17:47:45+00:00"/>
    <meta property="og:title" content="Nordmann med scoring - tok storseier i Europa"/>
    <meta property="og:description" content="Fredrik Midtsjø scoret for AZ i Europa League."/>
  </head>
  <body>
    <article>
      <h1>Nordmann med scoring - tok storseier i Europa</h1>
      <h2>Fredrik Midtsjø scoret for AZ i Europa League.</h2>
      <address><time datetime="2019-11-07T17:47:45+00:00">07 Nov 2019, 17:47</time> by <a rel="author">NTB</a></address>
      <p>
        <b>ASTANA - AZ ALKMAAR 0–5</b>
      </p>
      <p>Astana hadde vunnet fire av sine fem siste hjemmekamper i europacupene, men fikk en ny omgang juling av et AZ-lag som vant 6-0 i lagenes forrige møte i Den Haag for to uker siden.</p>
      <p>Midtsjø gjorde det meste selv da kampen i Kasakhstan ble punktert i det 52. minutt. Den tidligere RBK-spilleren fikk en pasning feilvendt like inne på egen halvdel, men vendte bort en motspiller, spilte fram til Dani de Wit og la i vei på et sugende løp. Han løp regelrett fra to motspillere og fikk veggpasningen fra de Wit 25 meter fra mål. Etter to berøringer sendte han i vei et skudd som endret litt retning på Jevgeni Postnikov og trillet inn i hjørnet bak en utspilt keeper.</p>
      <p>Etter å ha spilt uavgjort mot Partizan Beograd og Manchester United i de to første kampene har AZ Alkmaar sikret seks nye poeng og ni scoringer i de to siste mot poengløse Astana. Laget ligger godt an i kampen om avansement før hjemmekampen mot Partizan i neste runde. Laget avslutter på Old Trafford 12. desember.</p>
      <hr/>
      <h3>Fakta: Europa League torsdag, 4. runde:</h3>
      <p>
        <i>
          <b>Gruppe D:</b>
        </i>
      </p>
      <p>Rosenborg – Sporting Lisboa (Portugal) 0-2 (0-2), LASK (Østerrike) – PSV Eindhoven (Nederland) 4-1 (0-1).</p>
      <p>
        <i>
          <b>Gruppe A:</b>
        </i>
      </p>
      <p>APOEL (Kypros) – Qarabag (Kasakhstan) 2-1 (0-1), Dudelange (Luxembourg) – Sevilla (Spania) 2-5 (0-4).</p>
      <p>
        <i>
          <b>Gruppe B:</b>
        </i>
      </p>
      <p>FC København (Danmark) – Dinamo Kiev (Ukraina) 1-1 (1-0), Lugano (Sveits) – Malmö (Sverige) 0-0.</p>
      <p>
        <i>
          <b>Gruppe C:</b>
        </i>
      </p>
      <p>Basel (Sveits) – Getafe (Spania) 2-1 (1-1), Krasnodar (Russland) – Trabzonspor (Tyrkia) 3-1 (2-0).</p>
      <p>
        <i>
          <b>Gruppe E:</b>
        </i>
      </p>
      <p>Cluj (Romania) – Rennes (Frankrike) 1-0- (0-0), Lazio (Italia) – Celtic (Skottland) 1-2 (1-1).</p>
      <p>
        <i>
          <b>Gruppe F:</b>
        </i>
      </p>
      <p>Standard Liège (Belgia) – Eintracht Frankfurt (Tyskland) 2-1 (0-0).</p>
      <p>Spilt onsdag: Vitória Guimarães (Portugal) – Arsenal (England) 1-1.</p>
      <p>
        <i>
          <b>Gruppe G:</b>
        </i>
      </p>
      <p>Feyenoord (Nederland) – Young Boys (Sveits) 1-1 (1-0), Rangers (Skottland) – Porto (Portugal) 2-0 (0-0).</p>
      <p>
        <i>
          <b>Gruppe H:</b>
        </i>
      </p>
      <p>Espanyol (Spania) – Ludogorets (Bulgaria) 6-0 (3-0), Ferencvaros (Ungarn) – CSKA Moskva (Russland) 0-0.</p>
      <p>
        <i>
          <b>Gruppe I:</b>
        </i>
      </p>
      <p>Olexandrija (Ukraina) – Saint-Étienne (Frankrike) 2-2 (0-1), Wolfsburg (Tyskland) – Gent (Belgia) 1-3 (1-0).</p>
      <p>
        <i>
          <b>Gruppe J:</b>
        </i>
      </p>
      <p>Borussia Mönchengladbach (Tyskland) – Roma (Italia) 2-1 (1-0), Wolfsberg (Østerrike) – Basaksehir (Tyrkia) 0-3 (0-0).</p>
      <p>
        <i>
          <b>Gruppe K:</b>
        </i>
      </p>
      <p>Braga (Portugal) – Besiktas (Tyrkia) 3-1 (2-1), Wolverhampton (England) – Slovan Bratislava (Slovakia) 1-0 (0-0).</p>
      <p>
        <i>
          <b>Gruppe L:</b>
        </i>
      </p>
      <p>Astana (Kasakhstan) – AZ Alkmaar (Nederland) 0-5 (0-1), Manchester U. (England) – Partizan Beograd (Serbia) 3-0 (2-0).</p>
      <hr/>
      <aside>
        <a href="https://www.aftenbladet.no/article/sa-zGzz35.html">Horneland gjør overraskende valg: Slik stiller Rosenborg i Europa-skjebnekamp</a>
      </aside>
      <p>Landslagsuttatte Midtsjø og Jonas Svensson spilte begge fra start. Svensson, som har slitt med en belastningsskade, ble byttet ut på stillingen 3-0 en halv time før slutt. Midtsjø ble byttet ut fem minutter senere, da spørsmålet bare var hvor stor seieren ville bli.</p>
      <p>AZ Alkmaar dominerte kampen og tok ledelsen etter en snau halvtime. Midtstopper Pantelis Hatzidiakos slo et langt oppspill fra midtstreken. De Wit flikket ballen i bakrom, og Myron Boadu var både for rask og for sterk for midtstopper Postnikov. Han scoret med et diagonalskudd.</p>
      <p>3-0 kom fem minutter etter Midtsjøs mål, og da etter et angrep i ni trekk over hele banen. Oussama Idrissi kunne til sist bredside pasningen fra Boadu i tomt mål.</p>
      <p>Hatzidiakos scoret da et frispark ble dårlig klarert i det 76. minutt, og minuttet senere ble Boadu tomålsscorer da han trillet ballen i tomt mål etter at Idrissi brøt et svakt tilbakespill.</p>
    </article>
  </body>
</html>