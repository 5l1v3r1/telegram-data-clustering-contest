<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/sasht-obvini-sluzhiteli-na-tuitar-v-shpionazh.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T17:27:00+00:00"/>
    <meta property="og:title" content="САЩ обвини служители на &quot;Туитър&quot; в шпионаж"/>
    <meta property="og:description" content="Според американското правосъдие те са следяли акаунти в полза на Саудитска Арабия"/>
  </head>
  <body>
    <article>
      <h1>САЩ обвини служители на "Туитър" в шпионаж</h1>
      <h2>Според американското правосъдие те са следяли акаунти в полза на Саудитска Арабия</h2>
      <address><time datetime="2019-11-07T17:27:00+00:00">07 Nov 2019, 17:27</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Двама бивши служители на „Туитър” и един гражданин на Саудитска Арабия бяха обвинени в САЩ, че са шпионирали акаунти в социалната мрежа в полза на Рияд.</p>
      <p>Информацията е на американското правосъдие, пише БТА.</p>
      <p>Участници са бившите служители на „Туитър” Али Алзабарах и Ахмад Абуамо и саудитецът Ахмед Алмутаири, за когото следователи твърдят, че е бил съветник по социалните медии на саудитското кралство семейство.</p>
      <p>Те са обвинени, че са „ровили във вътрешните системи на социалната мрежа, за да се сдобият с лични информации за противници на саудитския режим и за хиляди други потребители”.</p>
      <p>Сред акаунтите е имало и такъв на популярен журналист с над милион последователи, както и на други влиятелни критици на саудитското правителство.</p>
      <p>Двамата служители на „Туитър” са били възнаградени с часовник и десетки хиляди долари, прехвърлени през тайни банкови сметки. Те са обвинени, че са действали като агенти на Саудитска Арабия, без да са се регистрирали като такива пред американските власти.</p>
      <p>Абуамо е обвинен и във фалшифициране на документи и в лъжесвидетелстване, когато е бил разпитван от агенти на ФБР.</p>
      <p>По-рано днес кралят на Саудитска Арабия Салман прие в Рияд директора на ЦРУ Джина Хаспъл, съобщи Ройтерс. Срещата на двамата съвпада с обвиненията в шпионаж. </p>
      <p>Двамата са обсъдили въпроси от взаимен интерес. На срещата се присъствали още министрите на вътрешните и на външните работи на  Саудитска Арабия и американският посланик в кралството.</p>
    </article>
  </body>
</html>