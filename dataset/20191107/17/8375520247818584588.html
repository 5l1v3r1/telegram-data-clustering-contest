<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-krimu-okupanti-zignali-na-miting-ditey-cherez-speku-voni-nepritomnili-638476.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T17:14:03+00:00"/>
    <meta property="og:title" content="В Криму окупанти зігнали на мітинг дітей. Через спеку вони непритомніли"/>
    <meta property="og:description" content="Дітям надавали допомогу лікарі швидкої, які чергували на набережній Ялти"/>
  </head>
  <body>
    <article>
      <h1>В Криму окупанти зігнали на мітинг дітей. Через спеку вони непритомніли</h1>
      <address>
        <time datetime="2019-11-07T17:14:03+00:00">07 Nov 2019, 17:14</time>
      </address>
      <h4>Дітям надавали допомогу лікарі швидкої, які чергували на набережній Ялти</h4>
      <p>В окупованому Росією Криму на набережній в Ялті пройшов жалобний мітинг і молебень у пам'ять про загиблих пасажирів теплохода «Армения» в 1941 році, на якому через спеку непритомніли діти молодших класів.</p>
      <p>Про це 7 листопада повідомляють <a href="https://ru.krymr.com/a/news-traurnyi-miting-v-yalte/30257928.html">Крим.Реалії.</a></p>
      <p>Повідомляється, що біля пам'ятної таблички про загибель «Армении», що розміщена на каплиці Новомучеників і сповідників російських, зібралися представники міської «влади», члени громадських організацій ветеранів. А учні кадетських класів і клубу юних моряків вишикувалися навпроти меморіальної плити.</p>
      <p>За інформацією очевидців, через спекотну погоду деякі діти молодших класів непритомніли на сонці під час мітингу. Їм надавали допомогу лікарі швидкої, які чергували на набережній.</p>
      <p>Голова російської адміністрації Ялти Іван Імгрунт заявив на мітингу, що «завдання сьогодні – не тільки зберігати пам'ять про загиблих, а й своїми справами зміцнювати і робити кращою Росію – ту країну, заради якої вони віддали свої життя».</p>
      <p>Учасники мітингу опустили вінки і квіти у море в місці, звідки пішов в останній рейс теплохід «Армения».</p>
      <p>Теплохід «Армения» затонув біля берегів Криму 7 листопада 1941 року після атаки німецького торпедоносця. Радянська влада заявляла, що загинуло близько 5 тисяч осіб. На початку XXI століття оцінки збільшили до 7-10 тисяч осіб, бо на борт брали велику кількість «неврахованих» біженців.</p>
      <p>Катастрофа «Армении» за кількістю жертв є однією з найбільших у світовій історії. Незважаючи на те, що відомі приблизні координати загибелі корабля, «Армению» досі не знайшли.</p>
      <related>
        <a href="https://glavcom.ua/news/ukrajinskiy-sud-pustiv-pozhiti-u-vinnici-soratnika-zhirinovskogo-yakiy-pidtrimav-okupaciyu-krimu-638385.html"/>
        <a href="https://glavcom.ua/news/sud-u-krimu-zalishiv-pid-areshtom-figurantiv-spravi-hizb-ut-tahrir-638216.html"/>
        <a href="https://glavcom.ua/news/ukrajina-predstavit-genasambleji-oon-onovlenu-rezolyuciyu-pro-militarizaciyu-v-aneksovanomu-krimu-638210.html"/>
      </related>
    </article>
  </body>
</html>