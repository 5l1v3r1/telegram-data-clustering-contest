<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-zpevnila-k-euru-vuci-dolaru-se-ji-naopak-nedarilo/1818463?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T17:24:00+00:00"/>
    <meta property="og:title" content="Koruna zpevnila k euru, vůči dolaru se jí naopak nedařilo"/>
    <meta property="og:description" content="Praha - Koruna ve čtvrtek mírně posílila k euru a oslabila vůči dolaru. K euru zpevnila o dva haléře na 25,49 Kč/EUR, na dolar ztratila pět haléřů na 23,08 Kč/USD. Vyplývá to z údajů na serveru Patria Online. Pražská burza se čtvrtečním růstem dostala na nejsilnější úroveň za půl roku."/>
  </head>
  <body>
    <article>
      <h1>Koruna zpevnila k euru, vůči dolaru se jí naopak nedařilo</h1>
      <address><time datetime="2019-11-07T17:24:00+00:00">07 Nov 2019, 17:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna ve čtvrtek mírně posílila k euru a oslabila vůči dolaru. K euru zpevnila o dva haléře na 25,49 Kč/EUR, na dolar ztratila pět haléřů na 23,08 Kč/USD. Vyplývá to z údajů na serveru Patria Online. Pražská burza se čtvrtečním růstem dostala na nejsilnější úroveň za půl roku.</p>
      <p>K posílení české měny k euru přispělo zasedání bankovní rady České národní banky, uvedl analytik společnosti Patria Finance Tomáš Vlk. Centrální banka podle očekávání ponechala základní úrokovou sazbu na dvou procentech. Koruna na zprávu zareagovala nejprve oslabením až nad 25,55 Kč/EUR, později odpoledne ale začala opět posilovat.</p>
      <p>Zatímco úrokové sazby ponechala centrální banka beze změny, zhoršila odhad vývoje ekonomiky v příštím roce. Pro letošek ponechala ČNB odhad růstu na 2,6 procenta, pro příští rok ho ale snížila na 2,4 procenta ze srpnových 2,9 procenta. </p>
      <p>Index pražské burzy PX ve čtvrtek stoupl o 0,68 procenta na 1081,05 bodu. Výše byl naposledy 2. května letošního roku. Burzu táhly nahoru emise bank a energetické firmy ČEZ. Vyplývá to z výsledků obchodování na webu burzy.</p>
      <p>Většina hlavních emisí pražské burzy dnes zpevnila, nebo stagnovala. Akcie bankovní skupiny Erste, ČEZ a Komerční banky dosáhly z hlavních emisí největších obchodů a zároveň patřily k nejvýrazněji posilujícím. Cenné papíry Erste zpevnily o 1,01 procenta na 860,20 koruny, akcie ČEZ o 0,39 procenta na 519,50 koruny a akcie Komerční banky o 1,40 procenta na 794 korun, což bylo nejvýraznější posílení z hlavních emisí.</p>
      <p>Výrazně si polepšily například i cenné papíry pojišťovací skupiny VIG, které zdražily o 0,96 procenta na 628 korun. Rostly také třeba akcie tabákové společnosti Philip Morris ČR, a to o 0,88 procenta na 13.820 korun.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,51 | 25,49</li>
        <li>Kč/USD | 23,03 | 23,08</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>