<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/sprava-gongadze-sud-vidklav-kasaciyu-pukacha-novini-ukrajini-50052257.html"/>
    <meta property="og:site_name" content="НВ"/>
    <meta property="article:published_time" content="2019-11-07T17:20:00+00:00"/>
    <meta property="og:title" content="Вбивство Гонгадзе: Верховний суд вдруге відклав касацію Пукача"/>
    <meta property="og:description" content="Верховний суд вдруге за місяць відклав розгляд справи про зміну вироку засудженому за вбивство журналіста Георгія Гонгадзе Олексію Пукачу."/>
  </head>
  <body>
    <article>
      <h1>Вбивство Гонгадзе: Верховний суд вдруге відклав касацію Пукача</h1>
      <h2>Верховний суд вдруге за місяць відклав розгляд справи про зміну вироку засудженому за вбивство журналіста Георгія Гонгадзе Олексію Пукачу.</h2>
      <address>
        <time datetime="2019-11-07T17:20:00+00:00">07 Nov 2019, 17:20</time>
      </address>
      <p>Як повідомляє <a href="https://lb.ua/news/2019/11/07/441655_verhovniy_sud_otlozhil_dekabrya.html">LB.ua,</a> розгляд касації перенесли на 5 грудня.</p>
      <p>Причиною перенесення засідання став розгляд Печерським районним судом Києва клопотання нового адвоката Пукача Володимира Нестерака про продовження терміну касаційного оскарження.</p>
      <p>Він попросив почекати рішення Печерського райсуду, засідання якого призначено на 26 листопада.</p>
      <p>Раніше <a href="https://nv.ua/ukr/ukraine/events/vbivstvo-gongadze-virok-pukachu-novini-ukrajini-50047163.html">Верховний суд переніс розгляд касації Пукача на 7 листопада.</a></p>
      <p>Олексій Пукач засуджений до довічного позбавлення волі. Після закінчення 20 років покарання він має право подати клопотання про помилування або скорочення терміну позбавлення волі.</p>
      <p>Георгій Гонгадзе зник у Києві 16 вересня 2000 року. У листопаді того ж року в лісі Київської області був виявлений обезголовлений труп, який, за висновками експертів, міг належати журналістові. У 2009 році в Київській області знайдено останки черепа, які, за заявою Генпрокуратури, належать Гонгадзе.</p>
      <p>22 березня 2016 року на подвір'ї церкви Миколи Набережного на Подолі в Києві <a href="https://nv.ua/ukr/ukraine/events/u-kijevi-pohovali-vbitogo-majzhe-16-rokiv-tomu-zhurnalista-georgija-gongadze-104839.html">відбулися похорони убитого журналіста</a>.</p>
    </article>
  </body>
</html>