<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/midtsjo-scoret-da-az-vant-stort-i-kasakhstan/71795538"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T17:57:03+00:00"/>
    <meta property="og:title" content="Midtsjø scoret da AZ vant stort i Kasakhstan"/>
    <meta property="og:description" content="Fredrik Midtsjø punkterte kampen med det viktige 2. målet da AZ Alkmaar slo Astana 5-0 på bortebane og nærmet seg avansement i europaligaen."/>
  </head>
  <body>
    <article>
      <h1>Midtsjø scoret da AZ vant stort i Kasakhstan</h1>
      <h2>Fredrik Midtsjø punkterte kampen med det viktige 2. målet da AZ Alkmaar slo Astana 5-0 på bortebane og nærmet seg avansement i europaligaen.</h2>
      <address><time datetime="2019-11-07T17:57:03+00:00">07 Nov 2019, 17:57</time> by <a rel="author">NTB I</a></address>
      <p>Astana hadde vunnet fire av sine fem siste hjemmekamper i europacupene, men fikk en ny omgang juling av et AZ-lag som vant 6-0 i lagenes forrige møte i Den Haag for to uker siden.</p>
      <p>Midtsjø gjorde det meste selv da kampen i Kasakhstan ble punktert i det 52. minutt. Han fikk en pasning feilvendt like inne på egen halvdel, men vendte bort en motspiller, spilte fram til Dani de Wit og la i vei på et sugende løp. Han løp regelrett fra to motspillere og fikk veggpasningen fra de Wit 25 meter fra mål. Etter to berøringer sendte han i vei et skudd som endret litt retning på Jevgeni Postnikov og trillet inn i hjørnet bak en utspilt keeper.</p>
      <p>
        <b>Etter å ha spilt uavgjort mot Partizan Beograd og Manchester United i de to første kampene har AZ Alkmaar sikret seks nye poeng og ni scoringer i de to siste mot poengløse Astana. Laget ligger godt an i kampen om avansement før hjemmekampen mot Partizan i neste runde. Laget avslutter på Old Trafford 12. desember.</b>
      </p>
      <p>Landslagsuttatte Midtsjø og Jonas Svensson spilte begge fra start. Svensson, som har slitt med en belastningsskade, ble byttet ut på stillingen 3-0 en halv time før slutt. Midtsjø ble byttet ut fem minutter senere, da spørsmålet bare var hvor stor seieren ville bli.</p>
      <p>
        <b>AZ Alkmaar dominerte kampen og tok ledelsen etter en snau halvtime. Midtstopper Pantelis Hatzidiakos slo et langt oppspill fra midtstreken. De Wit flikket ballen i bakrom, og Myron Boadu var både for rask og for sterk for midtstopper Postnikov. Han scoret med et diagonalskudd.</b>
      </p>
      <p>3-0 kom fem minutter etter Midtsjøs mål, og da etter et angrep i ni trekk over hele banen. Oussama Idrissi kunne til sist bredside pasningen fra Boadu i tomt mål.</p>
      <p>Hatzidiakos scoret da et frispark ble dårlig klarert i det 76. minutt, og minuttet senere ble Boadu tomålsscorer da han trillet ballen i tomt mål etter at Idrissi brøt et svakt tilbakespill.</p>
    </article>
  </body>
</html>