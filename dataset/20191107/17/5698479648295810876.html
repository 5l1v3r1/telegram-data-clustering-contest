<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/iran-alleges-un-inspector-tested-positive-for-explosives"/>
    <meta property="og:site_name" content="euronews"/>
    <meta property="article:published_time" content="2019-11-07T17:08:16+00:00"/>
    <meta property="og:title" content="ایران: بازرس اخراجی آژانس «مواد منفجره» به همراه داشت"/>
    <meta property="og:description" content="کاظم غریب‌آبادی، سفیر و نماینده دائم ایران در آژانس بین‌المللی انرژی اتمی، روز پنجشنبه ۱۶آبان در جریان نشست اضطراری شورای حکام گفت دلیل ممانعت از ورود بازرس این نهاد به سایت هسته‌ای نطنز در هفته گذشته مثبت بودن وجود آثار «نیترات منفجره» بوده است"/>
  </head>
  <body>
    <article>
      <h1>ایران: بازرس اخراجی آژانس «مواد منفجره» به همراه داشت</h1>
      <address><time datetime="2019-11-07T17:08:16+00:00">07 Nov 2019, 17:08</time> by <a rel="author">یورونیوز فارسی </a></address>
      <p>کاظم غریب‌آبادی، سفیر و نماینده دائم ایران در آژانس بین‌المللی انرژی اتمی، روز پنجشنبه ۱۶ آبان در جریان نشست اضطراری شورای حکام گفت دلیل ممانعت از ورود بازرس این نهاد به سایت هسته‌ای نطنز در هفته گذشته مثبت بودن وجود آثار «نیترات منفجره» بوده است.</p>
      <p>پیشتر خبرگزاری رویترز روز چهارشنبه ۱۵ آبان به نقل از چند دیپلمات نزدیک به آژانس انرژی اتمی سازمان ملل <a href="https://farsi.euronews.com/2019/11/06/iran-briefly-held-iaea-inspector-seized-travel-documents-diplomats">گزارش داده بود</a> که یک بازرس زن این نهاد هفته گذشته در سایت هسته‌ای نطنز برای مدت کوتاهی بازداشت شده و مدارک مسافرتی او نیز «توقیف» شده است.</p>
      <p>نماینده ایران در آژانس با بیان اینکه ورودی‌های تاسیسات هسته‌ای نطنز مجهز به تجهیزات تشخیص بقایای نیترات است، گفت: «دستگاه‌های هشداردهنده یک فرد خاص را آلوده تشخیص دادند. این رویه بارها و بارها تکرار شد و متاسفانه نتایج یکسان بود و همه به یک بازرس خاص اشاره داشت.»</p>
      <p>آقای غریب‌آبادی اضافه کرد پس از به صدا درآمدن دستگاه‌های هشداردهنده در تاسیسات و شناسایی فرد مظنون، این زن به دستشویی رفته و زمانی که برگشته است تست دیگر مثبت نبوده است. نماینده ایران در آژانس گفت ماموران از دستشویی نمونه‌برداری کرده‌اند و همینطور کیف دستی وی را نیز ضبط کرده‌اند.</p>
      <figure>
        <iframe data-src="https://twitter.com/euronewses/status/1192449126794977280" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>آقای غریب‌آبادی پس از پایان جلسه با اشاره به «سوابق خرابکاری در تاسیسات هسته‌ای کشور»، به تلویزیون دولتی ایران گفت: «وقتی بازرس در تأسیسات نطنز بود دتکتورهای ما شناسایی کردند که این بازرس می‌تواند مواد خطرناک به همراه داشته باشد. اقدامات متعددی بعد از آن صورت گرفت. تنها یک بار از دتکتور استفاده نشد، بلکه در محیط‌های مختلف از دتکتور استفاده شد و حتی وقتی برای کیف دستی‌اش استفاده شد باز آلارم و هشدار داد.»</p>
      <p>جکی والکوت، نماینده آمریکا در شورای حکام، این حرکت تهران را «تحریکی بی‌دلیل» و اقدامی «گستاخانه» <a href="https://farsi.euronews.com/2019/11/07/iran-holding-iaea-inspector-was-outrageous-provocation-us">خوانده بود.</a></p>
      <h3>واکنش آژانس: روایت ایران از شرح واقعه را قبول نداریم</h3>
      <p>آژانس بین المللی انرژی اتمی اقدام تهران در منع موقت خروج یکی از بازرسان این سازمان از ایران را که به بهانه به همراه داشتن مواد مشکوک صورت گرفته بود «غیرقابل قبول» خواند.</p>
      <p>کورنل فروتا، مدیر کل آژانس بین المللی انرژی اتمی روز پنجشنبه در پایان نشست شورای حکام این سازمان با انتشار بیانیه ای تاکید کرد: «ممانعت از خروج یک بازرس پذیرفتنی نیست و نمی بایست اتفاق می افتاد.»</p>
      <p>این بیانیه در واکنش به اقدام هفته گذشته مقامات ایران صورت گرفته که در جریان یکی از بازرسی ها در تاسیسات غنی سازی اورانیوم نطنز به دلیل مشکوک شدن به یکی از بازرسان آژانس از وورد وی به داخل مرکز جلوگیری کرده بودند.</p>
      <p>در بیانیه مدیرکل آژانس بین المللی انرژی اتمی آمده است که یک بازرس زن این سازمان پس از مواجه شدن با ممنوعیت ورود به کارخانه نطنز خواستار خروج از کشور شده بود که مقامات ایرانی به طور موقت این اجازه را به وی نداده بودند.</p>
      <p>سازمان انرژی هسته ای ایران صبح روز پنجشنبه اعلام کرده که اعتبارنامه بازرس زن یاد شده را به دلیل اتفاقی که در جریان مراحل کنترل پیش از ورود به تاسیسات نطنز روی داده باطل کرده اند.</p>
      <p>کاظم غریب آبادی، نماینده ایران در سازمان بین المللی انرژی اتمی نیز ساعاتی بعد در گفتگو با خبرنگاران اعلام کرد که بقایای یک ماده انفجاری با منشا نیترات در جریان کنترل ورودی تاسیسات نطنز یافت شده که به بازرس اخراجی مربوط می شود.</p>
      <p>نماینده ایران همچنین دستگیری بازرس یاد شده در ایران را تکذیب کرد و مدعی شد که وی برغم درجریان بودن تحقیقات درباره این پرونده اجازه خروج از کشور را دریافت کرده بود.</p>
      <p>مدیر کل آژانس گفته است که نمی تواند وارد جزئیات ماجرا شود اما بر اساس اطلاعاتی که دریافت کرده «سازمان تحت مدیریت وی روایتی را که ایران از این ماجرا ارائه کرده نمی تواند قبول کند.»</p>
      <p>در بیانیه مدیر کل آژانس بین المللی انرژی اتمی تاکید شده است که رایزنی ها با ایران برای روشن شدن بیشتر ماجرا ادامه دارد.</p>
      <p>نماینده اتحادیه اروپا در شورای حکام نیز در نشست اضطراری روز پنج‌شنبه در وین، پایتخت اتریش درباره این اقدام ایران گفت: «ما از اتفاقی که برای یک بازرس آژانس انرژی اتمی [در ایران] افتاده، بسیار نگرانیم و از ایران می‌خواهیم تا در چهارچوب تعهداتش اجازه دهد بازرسان آژانس بین‌المللی انرژی اتمی وظایف خود را انجام دهند.»</p>
      <p>از زمان امضای توافق هسته‌ای میان ایران و شش قدرت جهانی این نخستین بار است که تهران دست به بازداشت و اخراج یک کارمند آژانس بین المللی انرژی اتمی می‌زند. آن هم در زمانی که دولت ایران در واکنش به خروج یکجانبه آمریکا از توافق هسته‌ای، چهارمین مرحله از اقدامات گام به گام خود برای کاهش تعهدات برجامی را آغاز کرده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/06/iran-briefly-held-iaea-inspector-seized-travel-documents-diplomats">بازرس آژانس در ایران برای مدت کوتاهی «بازداشت» و مدارکش «توقیف» شد</a>
        </li>
        <li>
          <a href="https://farsi.euronews.com/2019/11/07/iran-holding-iaea-inspector-was-outrageous-provocation-us">آمریکا: بازداشت بازرس آژانس در ایران تحریکی بی‌دلیل و گستاخانه بود</a>
        </li>
      </ul>
    </article>
  </body>
</html>