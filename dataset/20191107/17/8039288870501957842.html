<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/test-vw-multivan-2-0-tdi-dsg7-drumul-spre-perfectiune/"/>
    <meta property="og:site_name" content="AutoExpert"/>
    <meta property="article:published_time" content="2019-11-07T17:09:24+00:00"/>
    <meta property="og:title" content="Test VW Multivan 2.0 TDI DSG7: Drumul spre perfecțiune"/>
    <meta property="og:description" content="Test VW Multivan 2.0 TDI DSG7 și mai reușit după facelift și acum cu sistem multimedia de 10,25 inci și indicatoare digitale de bord"/>
  </head>
  <body>
    <article>
      <h1>Test VW Multivan 2.0 TDI DSG7: Drumul spre perfecțiune</h1>
      <address><time datetime="2019-11-07T17:09:24+00:00">07 Nov 2019, 17:09</time> by <a rel="author" href="https://www.autoexpert.ro/author/bogdan_grigorescu/" target="_blank">Bogdan Grigorescu</a></address>
      <figure>
        <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-3-830x467.jpg"/>
      </figure>
      <p>
        <b>Legendarul microbuz Volkswagen a fost modernizat… încă o dată. Faceliftul generației T6 l-a adus cu un pas mai aproape de „bus-ul” ideal. În test, versiunea Multivan Comfortline 2.0 TDI, de 199 CP, cu transmisie automată DSG7.</b>
      </p>
      <p>Când cari în spate șapte decenii de istorie, timp în care te-ai înnoit de șase ori și ai vândut peste 12 milioane de exemplare, e clar că ajungi la un nivel de dezvoltare căruia cu greu mai poți să-i aduci reproșuri. Spuneți-mi, ce greșeli puteți să-i imputați lui VW T6? Eu, unul, oricât m-aș chinui, nu i-aș putea bate obrazul pentru nimic fără să devin cârcotaș. Totuși, oficialii VW i-au căutat nod în papură și au găsit motive de îmbunătățire.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-5.jpg"/>
      </figure>
      <p>Așa că, iată-mă în Amsterdam, chitit să descopăr pe viu schimbările la care a fost supus cel mai emblematic microbuz din istorie, cu ocazia primelor teste internaționale. Nu trebuie să caut mult: oficial, nemții mă informează că au apărut șase noi modele de jante, șase culori uni noi și șapte combinații în două nuanțe. Eu nu stau pe gânduri și pun ochii pe cea mai reușită dintre ele: vișiniu – argintiu, cu jante pe 17 inci care-mi amintesc de cele ale lui Audi A8 D3/4E.</p>
      <p>O să-l observați ușor pe stradă, indiferent de culori, pentru că de la capotă în jos, toată zona frontală s-a schimbat: farurile sunt mai înguste și la exemplarul meu sunt full-LED, iar cele două măști frontale au fuzionat într-un calandru supradimensionat, care este tăiat pe orizontală de o baghetă cromată, continuată spre capete cu segmentul înclinat al luminilor de zi.</p>
      <p>În bara de protecție a apărut o nouă mască inferioară, bine crescută spre capete. Versiunea cu facelift arată mai rasat, iar imaginea elaborată este confirmată și de noua semnătură luminoasă tridimensională a stopurilor full-LED. În rest, aceleași linii curate cu care ne-a obișnuit de mai bine de patru ani, de când ne cunoaștem.</p>
      <p>La interior, noutățile sunt și mai spectaculoase. Dacă Transporter și versiunile Caravelle Trendline și Comfortline rămân la cadrane analogice de bord, Caravelle Highline și Multivan (în toate dotările) vin standard cu instrumente virtuale Digital Cockpit de 10,25 inci preluate de la Polo.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-6.jpg"/>
      </figure>
      <p>Și sistemul multimedia diferă în funcție de versiune. Astfel, dacă „muncitorul” Transporter are sistem Composition Audio cu afișaj pe o singură linie, pe măsură ce urcăm în gamă dăm de Composition Color de 6,5 inci și de Discover Media, de 8 inci, standard doar pe Multivan Highline. Opțional, poate fi comandat sistemul de top Discover Pro de 9,2 inci.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-7.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-8.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-9.jpg"/>
        </figure>
      </slideshow>
      <p>Multivan-ul meu Comfortline pare venit din viitor cu instrumentarul digital (standard) și cu sistemul multimedia de top cu ecran de 9,2 inci. Și volanul multifuncțional a fost redesenat și este acum înzestrat cu un buton View din care pot schimba configurația instrumentelor de bord și pot chiar afișa sistemul de navigație în spatele volanului. Fapt crucial în Amsterdam, unde îți împarți atenția între marea de bicicliști, mulțimea de puncte de interes și canalele concentrice cu apă.</p>
      <p>Toate schimbările au un impact vizual însemnat, peste așteptările pe care ți le creează un facelift. Dar cum se simte de la volan Multivan T6.1? Păi, în primul rând, pare mai autoturism decât până acum.</p>
      <p>Direcția electromecanică a luat locul clasicului sistem hidraulic, iar inginerii au micșorat un pic și demultiplicarea sistemului, crescându-i promptitudinea și agilitatea. Asta se simte cel mai bine pe viraje, când la același unghi al volanului, roțile virează ceva mai mult, accentuând senzația de incisivitate. Și asta, în pofida schimbării reglajelor suspensiei spre confort, care induc ceva ruliu, dar care îmbunătățesc decisiv filtrarea denivelărilor.</p>
      <p>Opțional, puteți comanda suspensie adaptivă, iar dacă optați pentru Highline, primiți o suspensie coborâtă cu 20 mm.</p>
      <p>M-au impresionat ușile laterale glisante care, deși manuale pe Comfortline-ul meu (sunt electrice standard doar la Highline), se mișcă cu un deget și au funcție soft-close: adio trânteli și smucituri! Motorul de 199 CP și transmisia cu dublu ambreiaj au rămas neschimbate de la fosta generație și se achită la fel de bine de treabă, cu prețul unui consum de 10,5 l/100 km prin furnicarul din Amsterdam.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-10.jpg"/>
      </figure>
      <p>La fel de important – noul sistem electromecanic de direcție a permis adaptarea unor noi sisteme de asistență activă care necesită corectări ale trasei sau chiar preluarea completă a direcției, precum asistent la vânt lateral, la parcare, la împingerea remorcii în marșarier, precum și parcare automată și monitorizarea traficului transversal din spate.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/test-VW-Multivan-2.0-TDI-facelift-2019-2-150x150.jpg"/>
      </figure>
      <h3>Verdict</h3>
      <p>Era foarte bun și înainte, dar acum a devenit imposibil de criticat: modelul emblematic al segmentului continuă să seteze trendurile de tehnologie și tehnică, luându-și rămas bun de la „grei” și apropiindu-se de lumea autoturismelor.</p>
      <h4>➕ Plus</h4>
      <ul>
        <li>Bord futurist</li>
        <li>Calitate ridicată a asamblărilor</li>
        <li>Motor puternic și relativ economic</li>
        <li>Transmisie promptă și rafinată</li>
        <li>Suspensie standard în progres evident</li>
      </ul>
      <hr/>
      <h3>DATE TEHNICE — VW Multivan</h3>
      <p><b>Model</b>:<br/>2.0 TDI DSG7 Comfortline</p>
      <p><b>Motor/ nr. cilindri</b>:<br/>L4, turbodiesel</p>
      <p><b>Cilindree (cmc)</b>:<br/>1.968</p>
      <p><b>Putere maximã/turație (CP/rpm)</b>:<br/>199/3.800-4.000</p>
      <p><b>Cuplu maxim/turație (Nm/rpm)</b>:<br/>450/1.400-2.400</p>
      <p><b>Transmisie</b>:<br/>față</p>
      <p><b>Cutie de viteze</b>:<br/>automată, 7 trepte</p>
      <p><b>L/l/h (mm)</b>:<br/>4.904/1.904/1.970</p>
      <p><b>Ampatament (mm)</b>:<br/>3.000</p>
      <p><b>Volum portbagaj (l)</b>:<br/>n.c.</p>
      <p><b>Accelerație 0-100 km/h (s)</b>:<br/>9,1</p>
      <p><b>Vitezã maximã (km/h)</b>:<br/>203</p>
      <p><b>Consum mediu NEDC (l/100 km)</b>:<br/>6,9</p>
      <p><b>Emisii NEDC CO2 (g/km)</b>:<br/>182</p>
      <p><b>Preț (euro cu TVA)</b>:<br/>n.c.</p>
    </article>
  </body>
</html>