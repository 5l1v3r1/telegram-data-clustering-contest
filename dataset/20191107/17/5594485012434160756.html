<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/menidzhrt-na-stoyanka-mutafova-s-izvnredni-novini-za-sstoyanieto-y_news707998.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-07T17:55:00+00:00"/>
    <meta property="og:title" content="Мениджърът на Стоянка Мутафова с извънредни новини за състоянието й"/>
    <meta property="og:description" content="По устните й вече се разчитат думите „да“, „не“ и „добре“, а погледът й е по-жив, разказа Евгени Боянов"/>
  </head>
  <body>
    <article>
      <h1>Мениджърът на Стоянка Мутафова с извънредни новини за състоянието й</h1>
      <h2>По устните й вече се разчитат думите „да“, „не“ и „добре“, а погледът й е по-жив, разказа Евгени Боянов</h2>
      <address>
        <time datetime="2019-11-07T17:55:00+00:00">07 Nov 2019, 17:55</time>
      </address>
      <p>https://blitz.bg/obshtestvo/menidzhrt-na-stoyanka-mutafova-s-izvnredni-novini-za-sstoyanieto-y_news707998.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573142012-sistemen-bufer-11.jpg"/>
      </figure>
      <p><b>Специалистите в Университетска болница „Лозенец“ са отчели леко подобрение в състоянието на Стоянка Мутафова, която лежи там след операция по отстраняване на жлъчния мехур. </b><br/><br/>Голямата актриса вече не поддържа висока температура, по-контактна е и по-активно комуникира с мимика и жестове, но трудно говори заради интубиращата апаратура. По устните й обаче вече се разчитат думите „да“, „не“ и „добре“, а погледът й е по-жив, разказа за „<a href="https://www.monitor.bg/bg/a/view/stojanka-smykna-temperaturata-po-aktivna-e-180212">Монитор</a>“ мениджърът на звездата Евгени Боянов.<br/><br/>Показатели като кръвно налягане, сърдечен ритъм и т.н. са в норма. Утре ще излязат резултатите от микробиологичните изследвания, които ще покажат дали антибиотиците окончателно са победили инфекцията.<br/><br/>„Знаем, че възстановяването няма да е бързо, но медиците се въздържат да споменават какъвто и да било конкретен срок“, отбеляза Боянов.<br/><br/>Те казват, че в подобна ситуация са имали немалко успешно спасени пациенти, но всичко зависи от конкретния случай и силите на организма. А доколкото познаваме неукротимия характер на Стояна, можем силно да се надяваме и този път тя да пребори здравословните проблеми.<br/><br/>Неотлъчно до нея е дъщеря й Мария Грубешлиева-Муки, която напълно е стоплила отношения с мениджъра и само на него давала картбланш за достъп в реанимацията. „Защото Стоянка много те обича“, обяснила Муки.<br/><br/>На 21 октомври 97-годишната театрална легенда преживя отстраняване на жлъчния мехур след двуседмично възпаление на жлъчката. Муки разказа, че е дала съгласие за животоспасяващата интервенция, тъй като лекарите й обяснили, че в противен случай на майка й остават дни до фатален изход.<br/><br/>Постоперативно обаче Мутафова вдигна висока температура. Отделно от това актрисата имала и притиснат нерв на кръста, който засегнала при падане през лятото. След време се появила нетърпима болка в кръста. Застудяването допълнително изостряло болежката.<br/><br/>„Не е нищо фатално обаче. Не се умира от това. Благодаря на докторите, които се грижеха за нея!“, коментира Муки пред медиите.<br/><br/><b>ОЧАКВАЙТЕ ПОДРОБНОСТИ В БЛИЦ</b></p>
    </article>
  </body>
</html>