<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Rosalia-estrena-A-pale-videoclip_0_2339766221.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T17:30:40+00:00"/>
    <meta property="og:title" content="Rosalía, una Frida Kahlo entre contenidors al videoclip ‘A palé’"/>
    <meta property="og:description" content="La cantant enfosqueix el seu so i es presenta amb una estètica més agressiva"/>
  </head>
  <body>
    <article>
      <h1>Rosalía, una Frida Kahlo entre contenidors al videoclip ‘A palé’</h1>
      <h2>La cantant enfosqueix el seu so i es presenta amb una estètica més agressiva</h2>
      <address>
        <time datetime="2019-11-07T17:30:40+00:00">07 Nov 2019, 17:30</time>
      </address>
      <p>Canvi de ritme. Després de l’apropament als ritmes llatins i populars de <i>Con altura, Milionària</i> i <i>Yo x ti, tu x mi</i>, Rosalía explora sonoritats més fosques al seu nou senzill, <i>A palé</i>, que va publicar ahir a la tarda. “<i> Desde el día en que nací / traigo la estrella que llevo / A nadie se la doy / solo me protege a mí</i>”, canta la de Sant Esteve Sesrovires al començament del tema amb el seu personal quejío, però de seguida abaixa el to per cavalcar una línia de baix greu i profunda.<i> A palé</i> sembla el retorn de la Rosalía més personal i arriscada, potser l’inici d’un nou cicle compositiu de la cantant.</p>
      <p><i>A palé</i>, cinquè senzill de Rosalía del 2019, està produït per la cantant, El Guincho i Frank Dukes, que en el passat ha treballat amb Taylor Swift, Kanye West, Lorde o Camilla Cabello, entre d’altres. Segons el comunicat de Sony, el títol al·ludeix als palets de fusta que abunden als voltants de Sant Esteve Sesrovires, una zona plena de naus industrials.</p>
      <h3>Ingràvida i desafiant</h3>
      <p>Amb <i>A palé</i>, Rosalía no només enfosqueix el seu so, també la imatge: al videoclip del tema, es presenta amb un <i>look</i> més agressiu que de costum, amb fundes d’or a les dents i celles a l’estil de Frida Kahlo. Els ritmes trencats de la cançó s’encomanen a una estètica virada al hip hop, més dura i provocadora. Envoltada de contenidors, Rosalía no sedueix: desafia. “<i> Mírame a los ojos, a la milla / Mírame esta roca como brilla</i>”, canta mirant a càmera. Les seves ordres són clares –“<i> Bájalo, súbelo y tócate / Muerde si tienes que morder, o qué</i>”– i no falten els recats per als seus imitadors –“<i> Todo lo que me invento me lo trillan / Chándal, oro, sello y mantilla</i>”– i al·lusions a l’imaginari dels seus primers vídeos –“<i> Mi Kawashaki va por seguiriyas</i>”–. Dirigit per Jora Frantzis, que ha firmat diversos vídeos de Cardi B,<i> A palé</i> deixa una escena que sembla sortida d’una entrega de<i> Fast &amp; Furious</i>: una Rosalía ingràvida fent un salt impossible entre contenidors, volant com una atleta olímpica sobre el paisatge industrial de la seva infantesa.</p>
    </article>
  </body>
</html>