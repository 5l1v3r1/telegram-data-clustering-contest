<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/potrebovali-bi-ambulante-za-zdravljenje-nekemicnih"/>
    <meta property="og:site_name" content="Primorske novice"/>
    <meta property="article:published_time" content="2019-11-07T17:03:00+00:00"/>
    <meta property="og:title" content="Potrebovali bi ambulante za zdravljenje nekemičnih odvisnosti"/>
    <meta property="og:description" content="Poleg kemičnih odvisnikov v zadnjih letih strmo narašča predvsem število zasvojencev z nekemičnimi drogami. Zato bi v Sloveniji potrebovali več ambulant za zdravljenje nekemičnih odvisnosti, saj trenutno deluje taka le v Novi Gorici. Vendar bo po besedah vodje novogoriške ambulante Miha Kramlija potrebno hitro ukrepati."/>
  </head>
  <body>
    <article>
      <h1>Potrebovali bi ambulante za zdravljenje nekemičnih odvisnosti</h1>
      <address><time datetime="2019-11-07T17:03:00+00:00">07 Nov 2019, 17:03</time> by <a rel="author">STA</a></address>
      <p>
        <b>Poleg kemičnih odvisnikov v zadnjih letih strmo narašča predvsem število zasvojencev z nekemičnimi drogami. Zato bi v Sloveniji potrebovali več ambulant za zdravljenje nekemičnih odvisnosti, saj trenutno deluje taka le v Novi Gorici. Vendar bo po besedah vodje novogoriške ambulante Miha Kramlija potrebno hitro ukrepati.</b>
      </p>
      <figure>
        <img src="https://static.primorske.si/foto/highres/gnweb/718817_miha_kramli_001.jpg"/>
        <figcaption>Miha Kramli Foto: Leo Caharija</figcaption>
      </figure>
      <p><b>NOVA GORICA</b> &gt; V novogoriški ambulanti se trenutno zdravijo 202 odvisnika od kemičnih zasvojenosti in kar 277 odvisnikov z nekemičnimi drogami, kot so igre na srečo, zasvojenosti z internetom in mobilnimi telefoni. Med nekemičnimi zasvojenci jih je polovica mlajših od 18 let, je na današnji predstavitveni novinarski konferenci povedal <b>Miha Kramli.</b></p>
      <p>“Pri kemičnih zasvojencih, katerih število prav tako narašča, je v zadnjem času najbolj v porastu uporaba marihuane. Pri nekemičnih zasvojencih pa je najbolj v porastu nekontrolirana uporaba mobilnega telefona in aplikacij, ki jih slednji ponuja. Trend nekemičnih zasvojenosti tako strmo narašča, da smo prav presenečeni in zato v državnem okviru sprožili določene akcije, da bi se začelo organizirano zdravljenje teh odvisnosti po celi državi,” je dejal.</p>
      <h3>Najmlajši star devet let, najstarejši 84</h3>
      <p>Zaradi številnih prosilcev za zdravljenje so morali prosilce začeti zavračati. Kramli je povedal, da je težko izvajati zdravljenje ljudi, ki morajo dvakrat na teden prihajati v Novo Gorico iz recimo Maribora ali Murske Sobote: “Čeprav imajo na začetku energijo in voljo, to ne gre. V Sloveniji je trenutno 19 centrov za zdravljenje kemičnih odvisnosti in če bi med njimi pet ali šest centrov usposobili za nekemične obravnave, bi tako lahko pokrili celotno Slovenijo.”</p>
      <p>Najmlajši zasvojenec, ki so ga doslej zdravili v novogoriški ambulanti, je bil star komaj devet let, najstarejši pa 84.</p>
      <p>Mladinski center Nova Gorica zato v sodelovanju z Lokalno akcijsko skupino za preprečevanje zasvojenosti Nova Gorica organizira že tradicionalno skupno iniciativo “V znanju in povezovanju je moč”. Številni akterji, ki delujejo na področju spodbujanja zdravega življenjskega sloga in preprečevanja, zdravljenja in zmanjševanja škode zaradi zasvojenosti, so letos že šestič združili moči in pripravili številne dogodke, ki bodo potekali v novembru.</p>
      <h3>Dogodki za različne ciljne skupine</h3>
      <p>Dogodki so namenjeni in nagovarjajo različne ciljne skupine, od mladih, staršev in drugih svojcev, pedagoških delavcev in vzgojiteljev, strokovnih delavcev, voznikov, pomoči potrebnih do tistih, ki se že soočajo s težavami in iščejo pomoč, ter lokalne skupnosti in širše družbe kot celote.</p>
      <p>Veliko bo predavanj, dnevov odprtih vrat, različnih športnih prireditev, preventivnih delavnic, novogoriška policijska uprava pa je že danes pripravila tradicionalno prireditev “Alkohol ubija - največkrat nedolžne”.</p>
    </article>
  </body>
</html>