<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88991"/>
    <meta property="og:site_name" content="Denník politika"/>
    <meta property="article:published_time" content="2019-11-07T17:35:03+00:00"/>
    <meta property="og:title" content="Foto: Bratislavská Karlova Ves otvorila novú lodenicu, neohrozí ju ani storočná voda"/>
    <meta property="og:description" content="7.11.2019 (Webnoviny.sk) – V bratislavskej mestskej časti Karlova Ves otvorili novú lodenicu, využívať ju môžu vodácke kluby aj verejnosť. Jej výstavba stála takmer 700-tisíc eur a financovali ju z rozpočtu mestskej časti a z dotácií hlavného mesta. Magistrát na vybudovanie lodenice prispel čiastkou 335-tisíc eur, zvyšok hradila mestská časť. Lodenica sa nachádza vedľa zátoky na Botanickej ulici a prevádzkovať ju bude mestská časť. Informoval o tom hovorca Karlovej Vsi Branislav Heldes v tlačovej správe."/>
  </head>
  <body>
    <article>
      <h1>Foto: Bratislavská Karlova Ves otvorila novú lodenicu, neohrozí ju ani storočná voda</h1>
      <address><time datetime="2019-11-07T17:35:03+00:00">07 Nov 2019, 17:35</time> by <a rel="author">Webnoviny</a></address>
      <p>7.11.2019 (Webnoviny.sk) – V bratislavskej mestskej časti Karlova Ves otvorili novú lodenicu, využívať ju môžu vodácke kluby aj verejnosť. Jej výstavba stála takmer 700-tisíc eur a financovali ju z rozpočtu mestskej časti a z dotácií hlavného mesta. Magistrát na vybudovanie lodenice prispel čiastkou 335-tisíc eur, zvyšok hradila mestská časť. Lodenica sa nachádza vedľa zátoky na Botanickej ulici a prevádzkovať ju bude mestská časť. Informoval o tom hovorca Karlovej Vsi Branislav Heldes v tlačovej správe.</p>
      <h3>Lokalita dostupná verejnosti</h3>
      <p>Napriek tomu, že táto lokalita je podľa starostky Karlovej Vsi Dany Čahojovej vyhľadávaná developermi, areál lodenice mestská časť nikomu neprenajala. Chcú, aby bola táto lokalita dostupná verejnosti.</p>
      <p>„<i>V Bratislave v posledných desaťročiach nenávratne zanikli mnohé športoviská. Zmizol cyklistický velodróm a obeťou developerskej činnosti sa stali aj mnohé futbalové ihriská. Vodácky šport je tiež v akútnom ohrození,</i>“ vysvetlila Čahojová potrebu vybudovania novej lodenice.</p>
      <p><b>Zobraziť fotogalériu k článku:</b><br/>Otvorenie lodenice v Karlovej Vsi (fotografie)</p>
      <h3>Historické prepojenie s vodáckymi športami</h3>
      <p>Ako uviedol primátor Bratislavy Matúš Vallo, vodácke športy a Bratislava sú historicky spojené. „<i>Aj preto sme podpísali Memorandum o spolupráci s Asociáciou bratislavských vodáckych klubov, v ktorom sme sa okrem iného zaviazali vytvárať podmienky pre zaistenie bezpečného športovania na Dunaji a iných vhodných vodných plochách v meste</i>,“ uviedol Vallo.</p>
      <p>Architekti sa pri návrhu inšpirovali starými drevenými lodenicami Tatran a Kajak Klub Bratislava. „<i>Na betónovom podzemnom hangári pre lode stojí dvojpodlažná drevená konštrukcia kombinovaná s oceľovými prvkami,</i>“ vysvetlil Heldes s tým, že vstupné podlažie je vo výške, ktorú neohrozuje ani prípadná storočná voda. Na prvom poschodí bude kaviareň, určená aj pre kultúrno-spoločenské podujatia. V exteriéri prvého podlažia je čiastočne prekrytá letná terasa a v hornom podlaží budú šatne, sklady, sušiarne či fitnes centrum.</p>
      <p>Viac k témam: <a href="https://www.webnoviny.sk/tag/lodenica/"><u>Lodenica</u></a><br/>Zdroj: Webnoviny.sk – <a href="https://www.webnoviny.sk/foto-bratislavska-karlova-ves-otvorila-novu-lodenicu-neohrozi-ju-ani-storocna-voda/"><u>Foto: Bratislavská Karlova Ves otvorila novú lodenicu, neohrozí ju ani storočná voda</u></a> © SITA Všetky práva vyhradené.</p>
    </article>
  </body>
</html>