<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/07/invecchiare-meglio-il-modello-ferrero-per-lactive-ageing-pn_20191107_00296/"/>
    <meta property="og:site_name" content="Askanews"/>
    <meta property="article:published_time" content="2019-11-07T17:00:48+00:00"/>
    <meta property="og:title" content="Invecchiare meglio, il modello Ferrero per l’active ageing"/>
    <meta property="og:description" content="Alba, 7 nov. (askanews) – Invecchiare è inevitabile, ma esistono diversi modi in cui questo può accadere, non solo per motivi medici, ma anche sociali. E la Fondazione Ferrero di Alba è un luogo particolarmente significativo in questo senso, sia per il convegno internazionale che ospita per la quarta volta sui temi dell’invecchiamento di successo, […]"/>
  </head>
  <body>
    <article>
      <h1>Invecchiare meglio, il modello Ferrero per l’active ageing</h1>
      <h2>Ad Alba la quarta edizione del convegno internazionale</h2>
      <address>
        <time datetime="2019-11-07T17:00:48+00:00">07 Nov 2019, 17:00</time>
      </address>
      <figure>
        <img src="http://www.askanews.it/wp-content/uploads/2019/11/20191107_180041_BF9463BF.jpg"/>
      </figure>
      <p>Alba, 7 nov. (askanews) – Invecchiare è inevitabile, ma esistono diversi modi in cui questo può accadere, non solo per motivi medici, ma anche sociali. E la Fondazione Ferrero di Alba è un luogo particolarmente significativo in questo senso, sia per il convegno internazionale che ospita per la quarta volta sui temi dell’invecchiamento di successo, sia per i progetti che vengono portati avanti nei confronti degli Anziani Ferrero, ossia i collaboratori del gruppo che hanno maturato 25 anni di attività lavorativa.</p>
      <p>“Il nostro modello – ha spiegato ad askanews Ettore Bologna, responsabile medico della Fondazione – si sviluppa in più di 30 anni ed è arrivato adesso a organizzare eventi internazionali su questo tema e supportare e partecipare direttamente a ricerche con importanti università nazionali”.</p>
      <p>Ricerche dalle quali sono emersi anche alcuni dati che evidenziano come gli anziani che frequentano le attività della Fondazione Ferrero vivano più a lungo. “I dati molto interessanti – ha aggiunto Bologna – evidenziano da un lato una diminuzione dei costi sanitari, ma il dato più eclatante della ricerca è che la nostra popolazione ha tendenzialmente una vita media più lunga”.</p>
      <p>Tra i relatori del convegno anche Luigi Ferrucci, direttore scientifico del National Institute on Aging di Baltimora, negli Stati Uniti, a cui abbiamo chiesto una definizione di invecchiamento. “L’invecchiamento – ci ha spiegato – è l’equilibrio tra accumulo del danno e capacità di riparazione e via via che il danno si accumula, la nostra capacità di riparazione si riduce. La medicina ufficiale ci ha abituato a misurare solamente il danno, oggi dobbiamo cominciare a misurare la capacità di riparare questo danno”.</p>
      <p>Una riparazione che passa anche attraverso semplici cambi di abitudine e di mentalità, che consentono di avvicinarsi al concetto di “active ageing” che la Fondazione Ferrero sostiene con forza. “La differenza enorme e abissale – ha aggiunto il professor Ferrucci – è tra l’essere sedentari e camminare dieci minuti al giorno. La differenza è straordinaria, la mortalità tra i sedentari raddoppia. Essere attivi è aumentare un pochino quello che si sta facendo oggi, e questo di per sé avrà effetti strabilianti”.</p>
      <p>Effetti che derivano anche dal modo in cui l’anziano pensa a sé e alla propria vita, al di là del semplice dato anagrafico. Laura Fratiglioni, direttore del Aging Research Center dell’istituto Karolinska di Stoccolma: “Io penso – ci ha detto la professoressa – che l’intervento sociosanitario che sta facendo la Ferrero abbia un effetto di questo tipo: creare una motivazione nel paziente di prendersi cura del proprio corpo e della propria salute”.</p>
      <p>E quando abbiamo chiesto anche a lei una ricetta per invecchiare meglio, ci ha risposto così: “Io sempre dico semplicemente di cercare di trovare anche nell’ultima fase della vista la motivazione a dare il meglio di sé rispetto a se stessi, ai propri interessi, ai propri familiari e alla società. Per avere ancora un engagement nella vita”.</p>
    </article>
  </body>
</html>