<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/serghei-lavrov-ministrul-rus-de-externe-rusia-si-sua-ar-trebui-sa-adopte-o-declaratie-comuna-privind-un-eventual-razboi-nuclear-18553251"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T17:09:30+00:00"/>
    <meta property="og:title" content="Serghei Lavrov, Ministrul rus de Externe: Rusia şi SUA ar trebui să adopte o declaraţie comună privind un eventual război nuclear"/>
    <meta property="og:description" content="Ministrul rus de Externe, Serghei Lavrov, a declarat joi că Rusia şi Statele Unite ar trebui să adopte o declaraţie comună potrivit căreia un eventual război nuclear este inacceptabil, informează agenţia rusă de presă TASS."/>
  </head>
  <body>
    <article>
      <h1>Serghei Lavrov, Ministrul rus de Externe: Rusia şi SUA ar trebui să adopte o declaraţie comună privind un eventual război nuclear</h1>
      <address><time datetime="2019-11-07T17:09:30+00:00">07 Nov 2019, 17:09</time> by <a rel="author">Andrei Vacaru, Mediafax</a></address>
      <p>Ministrul rus de Externe, Serghei Lavrov, a declarat joi că Rusia şi Statele Unite ar trebui să adopte o declaraţie comună potrivit căreia un eventual război nuclear este inacceptabil, informează agenţia rusă de presă TASS.</p>
      <p>Oficialul rus a făcut această declaraţie la începutul unei întrevederi cu Ernest Moniz, directorul organizaţiei Nuclear Threat Initiative şi fost secretar al Energiei în Statele Unite.</p>
      <p>Lavrov a mai declarat că apreciază articolul scris de Moniz împreună cu fostul senator american Sam Nunn, potrivit căruia transmiterea mesajului că un eventual război nuclear este inacceptabil este extrem de importantă.</p>
      <p>Ministrul rus a adăugat că situaţia referitoare la dosarul nuclear iranian este „foarte tensionată”.</p>
      <p>„Trebuie să ştiţi că le-am propus colegilor americani să repetăm ceea ce am făcut de mai multe ori: să adoptăm o declaraţie comună la cel mai înalt nivel prin care să spunem că nu poate exista un învingător în urma unui război nuclear, deci un astfel de conflict este inacceptabil”, a spus oficialul.</p>
      <p>La rândul său, Ernest Moniz a declarat că o asemenea declaraţie comună ar fi vitală pentru comunitatea internaţională.</p>
    </article>
  </body>
</html>