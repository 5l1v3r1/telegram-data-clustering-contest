<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/politica/elezioni-emilia-romagna-sondaggi-1.4874454"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T17:03:41+00:00"/>
    <meta property="og:title" content="Elezioni Emilia Romagna sondaggi, testa a testa Bonaccini Borgonzoni"/>
    <meta property="og:description" content="Secondo la rilevazione Emg Acqua, il Governatore uscente raggiungerebbe il 45,5%, la leghista il 44%. M5s al 7%. Si vota il 26 gennaio 2020"/>
  </head>
  <body>
    <article>
      <h1>Elezioni Emilia Romagna sondaggi, testa a testa Bonaccini Borgonzoni</h1>
      <h2>Secondo la rilevazione Emg Acqua, il Governatore uscente raggiungerebbe il 45,5%, la leghista il 44%. M5s al 7%. Si vota il 26 gennaio 2020</h2>
      <address><time datetime="2019-11-07T17:03:41+00:00">07 Nov 2019, 17:03</time> by <a rel="author">il Resto del Carlino</a></address>
      <p>Bologna, 7 novembre 2019 - E' testa a testa in <b>Emilia Romagna </b>tra <b>Stefano Bonaccini </b>e <b>Lucia Borgonzoni,</b> a meno di tre mesi dal voto del <a href="https://www.ilrestodelcarlino.it/politica/elezioni-regionali-emilia-romagna-data-1.4790481"><b>26 gennaio 2020</b></a>. E' quanto risulta dal <b>sondaggio</b> realizzato da <b>Emg Acqua</b> tra il 31 ottobre e il 4 novembre, cioè subito dopo la batosta subita dal centrosinistra in Umbria, su un campione di mille persone.</p>
      <p>Secondo il <b>sondaggio</b> Bonaccini, candidato del centrosinistra, raggiungerebbe il 45,5%, mentre Borgonzoni, sostenuta dal centrodestra, sarebbe al 44%. Il M5s si fermerebbe al 7%, mentre la somma degli altri candidati non andrebbe oltre il 3,5%.</p>
      <p>Alla domanda "Indipendentemente dal suo voto, secondo lei <b>chi vincerà</b> le elezioni regionali?" il 43,7% si è espresso per una conferma del presidente uscente e del centrosinistra; il 37% prevede invece una vittoria, che sarebbe storica, della leghista. Il pronostico per i 5 stelle è fermo al 3%.</p>
      <p>Il sondaggio ha anche testato <b>la reputazione </b>dei due candidati. Bonaccini stacca la Borgonzoni 53% a 24% per quanto riguarda 'serietà e onestà' e 'preparazione e conoscenza', mentre per quanto riguarda la popolarità il governatore uscente è conosciuto dal 76% degli intervistati e la sua sfidante dal 57%.</p>
      <p>Il sondaggio, trapelato nel pomeriggio di oggi, è stato commissionato dall'osservatorio Emg (Nota metodologica - Autore: Emg-Acqua. Committente/acquirente: Osservatorio Emg. Criteri seguiti per la formazione del campione: campione rappresentativo della popolazione regionale maggiorenne per sesso, età, province e istruzione. Metodo di raccolta delle informazioni: 70% Cati, 30% Cami. Numero delle persone interpellate, universo di riferimento, intervallo fiduciario: popolazione emiliana maggiorenne, 1.000 casi, +/-3,1%, contatti 6234 (rifiuti 5234 - tasso di risposta 16%). Periodo in cui è stato realizzato il sondaggio: 31 ottobre - 4 novembre 2019).</p>
      <p><b>LEGGI ANCHE <a href="https://www.ilrestodelcarlino.it/bologna/politica/elezioni-emilia-romagna-salvini-1.4874525">Salvini a Bologna lancia la campagna elettorale della Lega</a></b> - <a href="https://www.quotidiano.net/politica/elezioni-emilia-romagna-candidati-bonaccini-1.4866705"><b>Il soldato Bonaccini, l'ultima trincea del Pd</b></a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>