<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425290/h-hmera-kallipateira-as-einai-mono-h-arxh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T17:05:01+00:00"/>
    <meta property="og:title" content="Η «Ημέρα Καλλιπάτειρα» ας είναι μόνο η αρχή…"/>
    <meta property="og:description" content="Κάτι σαν να …κινείται στο κομμάτι της συντήρησης κατ’ αρχάς και της όποιας βελτίωσης των εγκαταστάσεων του στίβου στο ΔΑΚ «Καλλιπάτειρα», ενός χώρου όπου αθλητές κυρίως μα και ελεύθεροι ασκούμενοι περνούν αρκετές ώρες της ημέρας τους και μέσα από τα κατάλληλα αναπτυξιακά πλάνα της ΕΑΣ Δωδεκανήσου και των συλλόγων αναδεικνύει πανελληνιονίκες."/>
  </head>
  <body>
    <article>
      <h1>Η «Ημέρα Καλλιπάτειρα» ας είναι μόνο η αρχή…</h1>
      <address>
        <time datetime="2019-11-07T17:05:01+00:00">07 Nov 2019, 17:05</time>
      </address>
      <p>
        <b>Κάτι σαν να …κινείται στο κομμάτι της συντήρησης κατ’ αρχάς και της όποιας βελτίωσης των εγκαταστάσεων του στίβου στο ΔΑΚ «Καλλιπάτειρα», ενός χώρου όπου αθλητές κυρίως μα και ελεύθεροι ασκούμενοι περνούν αρκετές ώρες της ημέρας τους και μέσα από τα κατάλληλα αναπτυξιακά πλάνα της ΕΑΣ Δωδεκανήσου και των συλλόγων αναδεικνύει πανελληνιονίκες.</b>
      </p>
      <p>Σίγουρα η «Ημέρα Καλλιπάτειρα», όπως ονομάστηκε, είναι μια πρώτη καλή κίνηση από τον πρόεδρο του ΔΟΠΑΡ, Αλέξανδρο Κολιάδη, αφού με τη συνεργασία του Στρατού, της Πυροσβεστικής και Εθελοντών θα γίνουν την Κυριακή, 24 Νοεμβρίου, οι εργασίες για ν’ αλλάξει μορφή το στάδιο αυτό που εγκαινιάστηκε το 2007, όταν η Ρόδος φιλοξένησε τα Island Games.</p>
      <p>Το σημαντικότερο για το κομμάτι αυτό είναι να καταλάβουν όσοι το χρησιμοποιούν ότι έχουν κάποια ευθύνη, όχι μόνο για την τωρινή του κατάσταση, αλλά και για το πώς μπορεί αυτή ν’ αλλάξει προς το καλύτερο.</p>
      <p>Η …μαγική λέξη «εθελοντισμός» πολλές φορές κάνει θαύματα και χρειάζεται συνεργασία από αρκετούς, για να αποκτήσει η Ρόδος ένα στάδιο αντάξιο των προσδοκιών όλων όσοι γνωρίζουν από αθλητισμό.</p>
      <p>Το θέμα φυσικά είναι να μην μείνουμε εκεί και να ξεκινήσουν πια, εκτός του γενικότερου καλλωπισμού, οι πραγματικά δαπανηρές εργασίες από το Δήμο για τη συντήρηση του ταρτάν, του κλειστού προπονητηρίου εκεί, όπως και του στεγάστρου, αρκετά ταλαιπωρημένου από τους νοτιάδες στο Κορακόνερο και την αλμύρα, ό, τι χειρότερο δηλαδή, για μια μεταλλική κατασκευή.</p>
      <p>Είναι επιτακτική, ανάγκη όλοι ν’ αναλάβουν τις ευθύνες τους, όχι τίποτε άλλο, τουλάχιστον να μην διαλύσει ένα στάδιο-στολίδι για όλο το Νότιο Αιγαίο. Ας είναι λοιπόν η αρχή η καλή διάθεση ενός ανθρώπου με αποδεδειγμένη την αγάπη του για τον αθλητισμό και το σημαντικότερο: άφθαρτου πολιτικά, όπως είναι ο Αλέξανδρος Κολιάδης.</p>
      <p>Από την πρώτη στιγμή έδειξε αληθινό ενδιαφέρον και σε συνεργασία με την ΕΑΣ μπορεί να διαμορφωθούν τουλάχιστον οι κατάλληλες συνθήκες ανάδειξης του ΔΑΚ «Καλλιπάτειρα» κι όποιου άλλου αθλητικού χώρου αξίζει στο νησί.</p>
      <p>
        <b>ΤΣΑΜΠΙΚΟΣ ΠΑΤΣΑΪΣ</b>
      </p>
    </article>
  </body>
</html>