<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/kuyudan-sebzeyle-cikan-tadina-doyulmaz-lezzet-buryan-tava-haber-fotograf-2217699"/>
    <meta property="og:site_name" content="Posta"/>
    <meta property="article:published_time" content="2019-11-07T19:22:46+00:00"/>
    <meta property="og:title" content="Kuyudan sebzeyle çıkan tadına doyulmaz lezzet: Büryan tava"/>
    <meta property="og:description" content="Tadına doyum olmayan lezzetlerden biri olan Büryan Tava, yiyenlerin bir daha asla vazgeçemeyeceği bir yemek haline geldi. Siirtte özel yöntemlerle kuyu şeklindeki tandırlarda pişirilen tescilli büryan kebabının, taş fırında domates ve biberle buluşmasıyla hazırlanan büryan tava lezzetiyle ilgi görüyor."/>
  </head>
  <body>
    <article>
      <h1>Kuyudan sebzeyle çıkan tadına doyulmaz lezzet: Büryan tava</h1>
      <address>
        <time datetime="2019-11-07T19:22:46+00:00">07 Nov 2019, 19:22</time>
      </address>
      <h3>Tadına doyum olmayan lezzetlerden biri olan <a href="https://www.posta.com.tr/haberler/buryan-tava">Büryan Tava</a>, yiyenlerin bir daha asla vazgeçemeyeceği bir yemek haline geldi. <a href="https://www.posta.com.tr/haberler/siirt">Siirt</a>'te özel yöntemlerle kuyu şeklindeki tandırlarda pişirilen tescilli büryan kebabının, taş fırında domates ve biberle buluşmasıyla hazırlanan "büryan tava" lezzetiyle ilgi görüyor.</h3>
      <figure>
        <img src="https://i.pstimaj.com/img/78/700x0/5dc46da266a97c3164220309"/>
      </figure>
      <h4>Yıllardır damaklara bıraktığı lezzetle anılıyor</h4>
      <p>Siirt'te kuyu şeklindeki tandırlarda pişirilen tescilli büryan kebabının, taş fırında domates ve biberle buluşmasıyla hazırlanan "büryan tava" lezzetiyle ilgi çekiyor. Sütten kesilmiş kuzu etinden hazırlanan ve gün ağarmadan servis edilmesinden dolayı "uykudan feragat ettiren lezzet" olarak adlandırılan büryan kebabı, yıllardır damaklara bıraktığı lezzetle anılıyor.</p>
      <figure>
        <img src="https://i.pstimaj.com/img/78/700x0/5dc46da266a97c316515e401"/>
      </figure>
      <h4>Büryanı domates ve biber ile taş fırına sürüyor</h4>
      <p>Siirt'te bir restoranda, Türk Patent ve Marka Kurumunca 16 yıl önce coğrafi işaretle tescillenen büryan kebabının müşterilere farklı bir lezzet olarak sunulması için büryan tava hazırlanıyor. 30 yıllık büryan ustası Murat Kayaalp, 3 metre derinliğinde ve 1 metre çapındaki kuyu tandırlara sarkıtarak tamamen buharla pişirdiği büryanı domates ve biber ile taş fırına sürüyor.</p>
      <figure>
        <img src="https://i.pstimaj.com/img/78/700x0/5dc46da2ae298b8eabe7ab17"/>
      </figure>
      <h4>Vazgeçilmez lezzetlerin başında geliyor</h4>
      <p>Büryan kebabı közlenen domates ve biberlerle "büryan tava"ya dönüşerek servis ediliyor. Büryan tava farklı tatlar arayan müşterilerce tercih ediliyor. Kayaalp, AA muhabirine yaptığı açıklamada, büryanın her çeşit sunumuyla vazgeçilmez lezzetlerin başında geldiğini söyledi.</p>
      <figure>
        <img src="https://i.pstimaj.com/img/78/700x0/5dc46da2ae298b8eac0398a6"/>
      </figure>
      <h4>450 yıldır bu bölgenin kültürü olarak varlığını koruyor</h4>
      <p>Büryanın kentin sınırlarını aştığını, yurt içinin yanı sıra yurt dışından da rağbet gördüğünü ifade eden Kayaalp, "Büryan her ne kadar 16 yıl önce tescillense de yaklaşık 450 yıldır bu bölgenin kültürü olarak varlığını koruyor." dedi.</p>
      <figure>
        <img src="https://i.pstimaj.com/img/78/700x0/5dc46da3ae298b8f6ecece8e"/>
      </figure>
      <h4>Genellikle kahvaltıda tüketiliyor</h4>
      <p>Kayaalp, genellikle kahvaltıda tüketilen büryanın hazırlığına gece saat 02.00 sıralarında başladıklarını belirterek, etin kemikli olan kaburga ve omurga kısımlarını pişirilmek üzere bakır kazana koyduklarını, gövdedeki kemiksiz etleri de çengellere astıklarını aktardı.</p>
      <figure>
        <img src="https://i.pstimaj.com/img/78/700x0/5dc46da2ae298b8f6fb07a32"/>
      </figure>
      <h4>2 saat köz ateşte kendi buharıyla pişiyor</h4>
      <p>Büryan için birinci kalite et kullandıklarını anlatan Kayaalp, "Yaylada otlayan 6-7 aylık, sütten kesilmiş kuzu eti kullanıyoruz. Büryanı özel olarak hazırladığımız 3 metre derinliğinde, önceden yaktığımız kuyu şeklindeki tandırda pişiriyoruz. Yaklaşık 2 saat köz ateşte kendi buharıyla piştikten sonra bu lezzet servise hazır hale geliyor." dedi.</p>
      <figure>
        <img src="https://i.pstimaj.com/img/78/700x0/5dc46da266a97c321aa6ad0f"/>
      </figure>
      <h4>''Yeni ama ilgi çeken bir lezzet oldu''</h4>
      <p>Büryanı müşterilere farklı lezzetlerle sunmaya çalıştıklarını dile getiren Kayaalp, "Büryan lezzetini tavayla birleştirdik. Yeni ama ilgi çeken bir lezzet oldu. Servise hazır hale gelen büryan kebabını tezgahta kaburga, omurga ve göğüs kısmı olarak ayırdıktan sonra bakır tavalara bırakıyoruz. Tavaya domates ve biberleri de ekledikten sonra taş fırında pişiriyoruz. Domates ve biberler közleniyor. Bu şekilde büryan tavayı müşterilerimize sunuyoruz." ifadelerini kullandı.</p>
      <figure>
        <img src="https://i.pstimaj.com/img/78/700x0/5dc46da3ae298b8f6fb07a35"/>
      </figure>
      <h4>''Herkese tavsiye ederim''</h4>
      <p>İzmit'te yaşayan Ahmet Yapıcı da uzun yıllar sonra büryan yemek için Siirt'e geldiğini belirtti. Her yıl geldiği kentte ilk işinin büryan yemek olduğunu söyleyen Yapıcı, "Siirtliyim ama 10 yıldır İzmit'te ikamet ediyorum. Her sene iş nedeniyle Siirt'e geliyorum. İlk işim de buraya gelip büryan yemek oluyor. Herkese tavsiye ederim. Bu lezzetin İzmit'e de taşınmasını istiyoruz." şeklinde konuştu. AA</p>
    </article>
  </body>
</html>