<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/proverjavat-tri-versii-za-smartta-na-matrosa-v-barokamera-vav-varna.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T19:13:00+00:00"/>
    <meta property="og:title" content="Проверяват три версии за смъртта на матроса в барокамерата във Варна"/>
    <meta property="og:description" content="Внезапно възникнал здравословен проблем, техническа неизправност на барокамерата или нарушения, допуснати от екипа, провеждащ изследването са трите възможности"/>
  </head>
  <body>
    <article>
      <h1>Проверяват три версии за смъртта на матроса в барокамерата във Варна</h1>
      <h2>Внезапно възникнал здравословен проблем, техническа неизправност на барокамерата или нарушения, допуснати от екипа, провеждащ изследването са трите възможности</h2>
      <address><time datetime="2019-11-07T19:13:00+00:00">07 Nov 2019, 19:13</time> by <a rel="author" href="https://btvnovinite.bg/author/?author=2001721" target="_blank">Габриела Наплатанова</a></address>
      <figure>
        <video src="https://vid.btv.bg/btvnews/2019/11/07/matros_1573147315-1.mp4"/>
      </figure>
      <p>Военноокръжна прокуратура в Сливен проверява три версии за смъртта на матроса при имитационни спускания в барокамерата на Военноморската болница във Варна. До момента такъв трагичен случай не е имало в историята на експлоатация на двете барокамери във Варна и София, съобщи пред bTV началникът на военномедицинското осигуряване във ВМА.</p>
      <p>Внезапно възникнал здравословен проблем, техническа неизправност на барокамерата или нарушения, допуснати от екипа, провеждащ изследването – трите възможни причини за смъртта на матрос Спас Пенчев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017141.jpg"/>
      </figure>
      <p>Заедно с военнослужещия в барокамерата на планов медицински преглед е имало още трима водолази, които са в добро здраве. Колегите на починалия подали сигнал за прилошаване на 36-годишния мъж при изплаването от дълбочина.</p>
      <p>Д-р Петър Ганчев е бивш началник на клиниката по хипербарна терапия във Варна и не допуска неспазване на процедурите или техническа неизправност.</p>
      <p>"Аз изключвам декомпресионна болест, защото ако има нарушения, то и другите водолази ще имат макар и някакви оплаквания, но ще имат”, каза д-р Ганчев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017140.jpg"/>
      </figure>
      <p>Бившият военен водолаз Живко Желязков казва, че човекът, който имитира спускане задължително трябва да е здрав, а при евентуален проблем:</p>
      <p>"Постепенно налягането се увеличава и съответният водолаз трябва да може непрекъснато да изравнява. Ако има проблем с уши, нос, гърло, той трябва да сигнализира навън на оператора по сигналното устройство, което е вътре и да се спре дотам дейността”, заяви Живко Желязков.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017144.jpg"/>
      </figure>
      <p>Това е първият случай на смърт в барокамера у нас, разказва професор Алексиев от ВМА, който координира прегледите за медицинска годност на пилоти, моряци и водолази у нас.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017138.jpg"/>
      </figure>
      <p>Барокамерите всяка година минават технически проверки, включително и внезапни.</p>
      <p>„В барокамерата никой не влиза сам. В нашия случай ние имаме възможност да изследваме трима пилоти, като задължително вътре влиза и един инструктор, който през цялото време е с кислород и който след как понасят останалите това изпитание. Следим и дистанционно физиологични параметри, които показват, ако има някакви отклонения”, обясни проф. Алексиев. </p>
      <figure>
        <img src="https://img.bg.sof.cmestatic.com/media/images/640x/Nov2019/2112017142.jpg"/>
      </figure>
      <p>Останалите водолази, които са били в барокамерата, вече са разпитани, както и лекарят, провел изследването. Съоръжението е запечатано и подлежи на съдебно-техническа експертиза.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017137.jpg"/>
      </figure>
    </article>
  </body>
</html>