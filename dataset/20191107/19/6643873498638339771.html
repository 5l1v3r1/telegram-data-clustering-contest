<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/3Jee0X/merkel-og-stoltenberg-avviser-at-nato-alliansen-er-hjernedoed"/>
    <meta property="og:site_name" content="Bergens Tidende"/>
    <meta property="article:published_time" content="2019-11-07T19:08:10+00:00"/>
    <meta property="og:title" content="Merkel og Stoltenberg avviser at NATO-alliansen er hjernedød"/>
    <meta property="og:description" content="Både Tysklands Angela Merkel og NATO-sjef Jens Stoltenberg tar avstand fra påstanden om at NATO-alliansen er «hjernedød», slik Frankrikes president mener."/>
  </head>
  <body>
    <article>
      <h1>Merkel og Stoltenberg avviser at NATO-alliansen er hjernedød</h1>
      <h2>Både Tysklands Angela Merkel og NATO-sjef Jens Stoltenberg tar avstand fra påstanden om at NATO-alliansen er «hjernedød», slik Frankrikes president mener.</h2>
      <address><time datetime="2019-11-07T19:08:10+00:00">07 Nov 2019, 19:08</time> by <a rel="author">NTB-Ann Fredriksen og Johan Falnes</a></address>
      <p>Den tyske statsministeren mener slike kommentarer er unødvendige.</p>
      <p>– Den franske presidenten har brukt ganske drastiske ord for å uttrykke sitt syn. Det er ikke slik jeg opplever samarbeidet i NATO. Jeg synes ikke slike drastiske dommer er passende, selv om vi åpenbart strever med noen problemer, sa Merkel da hun torsdag holdt pressekonferanse med NATOs generalsekretær Jens Stoltenberg i Berlin.</p>
      <p>– Jeg har sagt flere ganger at vi må ta skjebnen litt mer i egne hender i Europa. Men det transatlantiske partnerskapet er fullstendig uunnværlig for oss, fortsatte Merkel.</p>
      <h3>Stoltenberg enig</h3>
      <p>Stoltenberg sa seg enig med den tyske statsministeren.</p>
      <p>– NATO er sterkt, og USA, Nord-Amerika og Europa, vi gjør mer sammen enn vi har gjort på et tiår, sa han.</p>
      <p>Stoltenberg advarte mot ethvert forsøk på å skape avstand mellom Europa og USA.</p>
      <p>– Det vil ikke bare kunne svekke alliansen, det transatlantiske båndet, det kan også splitte Europa. Så derfor må vi stå sammen, sa NATO-sjefen.</p>
      <p>Også utenriksminister Ine Eriksen Søreide (H) maner til samhold i alliansen.</p>
      <p>– NATO er viktig for å ivareta Norges sikkerhet og våre interesser. Alliansen må stå samlet, og da er det også rom for saklig diskusjon og meningsbrytning uten splittende ordbruk, sier hun i en kommentar til NTB.</p>
      <h3>– Europa må tenke på seg selv</h3>
      <p>Bakteppet er et oppsiktsvekkende intervju med Frankrikes president Emmanuel Macron som ble publisert i det britiske nyhetsmagasinet <a href="https://www.economist.com/europe/2019/11/07/emmanuel-macron-warns-europe-nato-is-becoming-brain-dead">The Economist </a>tidligere torsdag.</p>
      <p>– Det vi nå opplever, er at NATO-alliansen er hjernedød, sier Macron i intervjuet.</p>
      <p>Han insisterer på at Europa må begynne å tenke strategisk på seg selv som en geopolitisk makt for å ikke miste kontrollen over egen skjebne.</p>
      <p>Under det timelange intervjuet, som ble gjort i Paris 21. oktober, sier han også at USA viser tegn til å snu ryggen til Europa.</p>
      <p>– Hvis vi ikke våkner opp, er det en betydelig risiko for at vi i det lange løp vil forsvinne geopolitisk, sier Macron.</p>
      <h3>– Ingen samordning</h3>
      <p>Han viser til Tyrkias nylige offensiv i Nord-Syria, som han mener viser en fullstendig mangel på samordning mellom USA og andre NATO-land når det gjelder strategiske beslutninger.</p>
      <p>– Du har en ukoordinert aggressiv handling begått av en annen NATO-alliert, Tyrkia, i et område der våre interesser står på spill, sier den franske presidenten.</p>
      <p>NATO-traktatens artikkel 5 innebærer at et angrep på ett medlemsland anses som et angrep på alle. På spørsmål om hva Macron mener om hvor effektiv artikkel 5 er, svarer han følgende:</p>
      <p>– Jeg vet ikke, men hva vil artikkel 5 bety i morgen? Hvis Bashar al-Assads regime bestemmer seg for gjengjeldelse mot Tyrkia, vil vi da forplikte oss til den? Det er et avgjørende spørsmål.</p>
      <h3>Tok USA i forsvar</h3>
      <p>I en tale i Berlin tidligere torsdag forsvarte Stoltenberg Trump-administrasjonen.</p>
      <p>– USA svikter ikke Europa, tvert imot. De investerer i Europas sikkerhet, med flere soldater, infrastruktur og flere øvelser, sa Stoltenberg, ifølge nyhetsbyrået DPA.</p>
      <p>USA har fortsatt 35.000 soldater stasjonert i Tyskland.</p>
      <p>Macrons uttalelser kommer i forkant av NATO-toppmøtet i Storbritannia i desember.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/Xg3pmr/elbil-til-hele-folket"/>
        <a href="https://www.bt.no/nyheter/i/50eyme/anna-saa-tak-og-vegger-komme-mot-henne-jostein-hoerte-skrikene-hennes"/>
        <a href="https://www.bt.no/nyheter/okonomi/karriere/i/6jeM9e/uten-relevant-utdanning-kapret-daniel-aasen-andersen-30-jobben-paa-la"/>
        <a href="https://www.bt.no/sprek/i/3Jee3M/slankepulver-moetes-med-sterke-reaksjoner-grovt-misvisende"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/nalr1n/gjenvinningsanlegg-paa-stord-sto-i-full-fyr"/>
      </related>
      <ol>
        <li>
          <a href="https://www.bt.no/tag/Sikkerhetspolitikk">Sikkerhetspolitikk</a>
        </li>
        <li>
          <a href="https://www.bt.no/tag/USA">USA</a>
        </li>
        <li>
          <a href="https://www.bt.no/tag/Tyrkia">Tyrkia</a>
        </li>
        <li>
          <a href="https://www.bt.no/tag/Jens_Stoltenberg">Jens Stoltenberg</a>
        </li>
        <li>
          <a href="https://www.bt.no/tag/Emmanuel_Macron">Emmanuel Macron</a>
        </li>
      </ol>
    </article>
  </body>
</html>