<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620385/%D8%A2%D8%BA%D8%A7%D8%B2-%D8%B9%D9%85%D9%84%DB%8C%D8%A7%D8%AA-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T19:42:00+00:00"/>
    <meta property="og:title" content="آغاز عملیات دریایی آمریکا در خلیج فارس"/>
    <meta property="og:description" content="آمریکا به اتفاق چند کشور عملیات دریایی خود را از بحرین برای آنچه که &quot;حفاظت از امنیت ناوبری در خلیج فارس&quot; خواند، آغاز کرد."/>
  </head>
  <body>
    <article>
      <h1>آغاز عملیات دریایی آمریکا در خلیج فارس</h1>
      <address>
        <time datetime="2019-11-07T19:42:00+00:00">07 Nov 2019, 19:42</time>
      </address>
      <p>
        <i>آمریکا به اتفاق چند کشور عملیات دریایی خود را از بحرین برای آنچه که "حفاظت از امنیت ناوبری در خلیج فارس" خواند، آغاز کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آمریکا از مدت‌ها قبل با جوسازی‌هایی علیه ایران و متهم کردن تهران به رشته حملاتی در خلیج فارس، به دنبال متقاعد کردن کشورها برای پیوستن به حضور دریایی خود در خلیج فارس بود؛ حال تنها چند کشور به این به اصطلاح ائتلاف پیوسته‌اند و بر اساس ادعای فرانس ۲۴ عملیات خود را در روز پنجشنبه (۱۶ آبان) از بحرین آغاز کرد. هدف از این به اصطلاح ائتلاف، حفاظت از ذخایر نفتی منطقه در برابر تهدیدات احتمالی خوانده شده است.</p>
      <p>آمریکا با وجود دعوت از بیش از ۶۰ کشور برای پیوستن به این به اصطلاح ائتلاف، فقط توانست انگلیس، استرالیا، آلبانی، عربستان سعودی، امارات متحده عربی و بحرین را با خود همراه کند.</p>
      <figure>
        <img src="https://aftabnews.ir/files/fa/news/1398/8/16/356467_782.jpg"/>
      </figure>
      <p>جمهوری اسلامی ایران دست داشتن در هر گونه حادثه و حملات در خلیج فارس را تکذیب کرده است.</p>
      <p>محمدجواد ظریف، وزیر امور خارجه کشورمان با انتقاد از ائتلاف دریایی آمریکا در خلیج فارس گفته بود: خلیج فارس یک شاهراه حیاتی است بنابراین از اولویت‌های امنیت ملی ایران محسوب می‌شود و از مدت‌ها پیش امنیت دریانوردی در آن تضمین شده است. با توجه به این حقیقت، برخلاف وعده و وعیدها، حضور هرگونه نیرویی از خارج از منطقه باعث ناامنی در این آب‌ها می‌شود. ایران برای حفاظت از امنیت این شاهراه تعلل نمی‌کند.</p>
      <p>وی در بخش دیگری از سخنان خود افزود:‌ آمریکا برای چه ائتلاف دریایی در خلیج فارس تشکیل داده است؟ آمریکا این ائتلاف را تشکیل داده تا اشتباهات خودش را جبران کند. آمریکا عامل تنش در خلیج فارس است. آزادی کشتیرانی یک وظیفه جهانی است و آمریکا به دزدی دریایی می‌پردازد. ایران، سایر کشورهای خلیج فارس و کسان دیگری که به خلیج فارس نیازمندند می‌توانند با همکاری هم از آن محافظت کنند. آمریکا تنها باید از مردم‌آزاری دست بکشد. خلیج فارس به ائتلاف نیازی ندارد. اگر آمریکا سایر جهان را اذیت نکند، مشکلی نخواهد داشت.</p>
      <p>امروز دولت انگلیس اعلام کرد که سطح هشدار امنیتی کشتی‌هایش را که در تنگه هرمز سفر می‌کنند کاهش داده است. یکی از سخنگویان دولت در این خصوص گفت: با توجه به کاهش احتمال توقیف کشتی‌ها در تنگه هرمز، کشتی‌های حامل پرچم انگلیس به زودی می‌توانند بدون همراهی نیروی دریایی سلطنتی انگلیس وارد این آبراه شوند.</p>
    </article>
  </body>
</html>