<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/07/746-3-mln-lv-shte-sa-prihodite-ot-tol-taksi-i-e-vinetki-prez-2020-g.428915"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T19:44:00+00:00"/>
    <meta property="og:title" content="746,3 млн. лв. ще са приходите от тол такси и е-винетки през 2020 г."/>
    <meta property="og:description" content="Повече от половината ще идват от тежкотоварни автомобили | Dnes.bg"/>
  </head>
  <body>
    <article>
      <h1>746,3 млн. лв. ще са приходите от тол такси и е-винетки през 2020 г.</h1>
      <h2>Повече от половината ще идват от тежкотоварни автомобили</h2>
      <address><time datetime="2019-11-07T19:44:00+00:00">07 Nov 2019, 19:44</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>450 млн. лв. са предвидените през 2020 г. приходи от тол такси за използване на републиканската пътна мрежа от тежкотоварни автомобили над 3,5 тона и 296,3 млн. лв. от електронни винетки. Така постъпленията от таксите за ползване на републиканската пътна мрежа догодина ще са общо 746,3 млн. лв. Това съобщи министърът на регионалното развитие и благоустройството Петя Аврамова днес на заседание на парламентарната Комисия по регионална политика, благоустройство и местно самоуправление.</p>
      <p>Приходите от тол таксите ще постъпват в централния бюджет, от където ще се преразпределят към бюджета на министерството.</p>
      <p>Министър Аврамова информира народните представители за напредъка по въвеждане в експлоатация на електронната система за таксуване. Напълно е завършен първият етап от Електронната система - таксуване на база време (електронна винетка). Приет е вторият етап от системата - таксуване на база изминато разстояние (тол такса). Тя е въведена в техническа експлоатация и е в тестови режим от 16 август. Към момента е на финален етап процесът на определяне на тарифите и обхватът на пътната мрежа, за чието ползване ще се дължи тол такса. Предстои размерът на таксите да бъде подложен на обществено обсъждане. Въведено е 24-часово обслужване. Отворени са процедури за регистрация в регистъра на националните доставчици на услуги за електронно таксуване и сключване на договори с доставчици на услуги и процедури по вписване на доставчици на декларирани данни в публичния списък на АПИ. Изградени са общо 200 стационарни контролни точки.</p>
      <p>Проверени са 1 198 547 пътни превозни средства. Съставени са 9 067 акта и 78 061 нарушители са заплатили компенсаторна такса на място в мобилните контролни единици. Постъпилите суми от компенсаторни такси и глоби са 6 241 257 лв.</p>
      <p>Регионалният министър посочи, че членовете на Обществения консултативен съвет са запознати с последния вариант на обхвата на републиканските пътища, за които се предлага да се плаща такса за тежкотоварни автомобили.</p>
      <p>Тя обърна внимание, че платени ще са 6050 км от републиканската пътна мрежа. Останалите 14 000 км от нея ще са безплатни за тежкотоварните автомобили, както и безплатни остават 20 000 км общинска пътна мрежа. Направихме сериозни отстъпки в обхвата на системата. Това е оптималния вариант, за да имаме средства за ремонт и изграждане на пътища, заяви Аврамова.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/09/19/nad-100-ot-kamerite-na-tol-sistemata-sa-na-osnovni-pytishta.423460"/>
        <a href="https://www.dnes.bg/obshtestvo/2019/09/09/za-bezopasnost-mrrb-vyvejda-8-novi-znaka-na-pytia.422283"/>
        <a href="https://www.dnes.bg/stranata/2019/08/22/pylen-absurd-iskat-vinetki-za-40-metra.420453"/>
      </related>
    </article>
  </body>
</html>