<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/culture/chernivchanka-prezentuvala-svoyu-tvorchist-v-odniy-z-pershih-galerey-ukrayini-379981"/>
    <meta property="og:site_name" content="Погляд"/>
    <meta property="article:published_time" content="2019-11-07T19:25:00+00:00"/>
    <meta property="og:title" content="Чернівчанка презентувала свою творчість в одній з перших галерей України"/>
    <meta property="og:description" content="Двадцять п’ятого жовтня Культурний центр «Дзиґа» відкрив свої двері відвідувачам, аби продемонструвати проєкт «Інтервенція. Вступ» талановитої української художниці Ірини Каленик"/>
  </head>
  <body>
    <article>
      <h1>Чернівчанка презентувала свою творчість в одній з перших галерей України</h1>
      <h2>«Інтервенція» Ірини Каленик дісталася «Дзиґи»</h2>
      <address>
        <time datetime="2019-11-07T19:25:00+00:00">07 Nov 2019, 19:25</time>
      </address>
      <p>Двадцять п’ятого жовтня Культурний центр «Дзиґа» відкрив свої двері відвідувачам, аби продемонструвати проєкт «Інтервенція. Вступ»<b> талановитої української художниці Ірини Каленик.</b></p>
      <p>– Імпреза пройшла чудово, було багато відвідувачів, – розповідає «Погляду» пані Ірина. – В експозицію увійшли 16 робіт та відео – це продовження проєкту, що виставляла 2018 року в столичній «Я-Галереї». Хотілось (бо роботи потихеньку розходяться) показати цілісний проєкт у Львові. Виставка відбулася за підтримки «Я-Галереї» Гудімова. Спеціально для простору «Дзиґи» створила нові роботи. Торік у Києві не було показано відео, а це органічна частина проєкту. Тож зараз результатом задоволена, бо це інший простір і все інакше. Тим паче, що «Дзиґа» – це бренд, одна з перших галерей України на мапі сучасного мистецтва і для мене важливо, що вони погодились і запросили показати цей арт-проєкт.</p>
      <p>Нагадаємо, проєкт Ірини Каленик «Інтервенція» (лат. interventio – втручання), розпочатий 2014 року є суб’єктивним способом читати Історію – не у термінах зміни епох, послідовності, причинно-наслідкового зв’язку, а так, ніби вона невідступно присутня поруч у вигляді пам’яті образів та смислів. Так відбувається взаємопроникнення – теперішнє живиться подіями минулого і водночас ми постійно втручаємось в його тканину, щоб зіткати власну історію про самоідентифікацію.</p>
      <p>Ольга ШУПЕНЯ</p>
      <figure>
        <img src="https://media.pogliad.ua/news/article/2019/11/07/379981/3.w800.jpg"/>
      </figure>
      <h3>Довідка</h3>
      <p><b>Ірина Каленик</b> народилася у м. Чернівці.</p>
      <p>1983 р. – Республіканська художня середня школа імені Т. Шевченка, м. Київ.</p>
      <p>1985 р. – Дніпропетровське художнє училище ім. Є. Вучетича.</p>
      <p>1992 р. – Харківський художньо-промисловий інститут, факультет монументального мистецтва (майстерня Є. Бикова).</p>
      <p>1993 р. – член Національної спілки художників України.</p>
      <p>1997-1998 рр. – Internationale Sommerakademie Fur Bildende Kunst (проф. Н. Сперо, Л. Голуб, К. Вінтер), м. Зальцбург, Австрія.</p>
      <p>1998 р. – Федеральна стипендія Уряду Австрії.</p>
      <p>2004 р. – диплом журналу «Афіша» – «за кращий арт-проєкт 2004 року – Міжнародний арт-проєкт «Діти проф. Й. Бойса».</p>
      <p>2010 р – лауреат мистецької премії ім. О. Кобилянської.</p>
      <p>2019 р. – диплом (спеціальна відзнака) Першої Всеукраїнської Бієнале Левкасу, ЦСМ «Білий Світ», м. Київ.</p>
      <related>
        <h4>Схожі записи</h4>
        <a href="https://pogliad.ua/news/culture/vihovanci-cherniveckih-ta-lvivskih-gurtkiv-vigotovili-trizubci-351348"/>
        <a href="https://pogliad.ua/news/culture/bukovinka-malyue-svitli-kartini-i-varit-chudoviy-borsch-378724"/>
        <a href="https://pogliad.ua/news/culture/bezmezhna-lyubov-do-vizhnici-i-prekrasnogo-378693"/>
        <a href="https://pogliad.ua/news/culture/u-chernivcyah-vidbudetsya-hii-vseukrayinskiy-festival-konkurs-osinnya-pektoral-talantiv-377134"/>
      </related>
    </article>
  </body>
</html>