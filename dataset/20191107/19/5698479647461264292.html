<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/currency-dollar-euro-rial-rate-tehran-market"/>
    <meta property="og:site_name" content="euronews"/>
    <meta property="article:published_time" content="2019-11-07T19:19:46+00:00"/>
    <meta property="og:title" content="کاهش شتاب رشد بهای دلار در بازار آزاد؛ طلا سقوط کرد"/>
    <meta property="og:description" content="همزمان با افزایش قیمت نرخ رسمی ارز از سوی بانک مرکزی ایران، شتاب صعود نرخ فروش دلار در بازار آزاد تهران کند شد."/>
  </head>
  <body>
    <article>
      <h1>کاهش شتاب رشد بهای دلار در بازار آزاد؛ طلا سقوط کرد</h1>
      <address><time datetime="2019-11-07T19:19:46+00:00">07 Nov 2019, 19:19</time> by <a rel="author">یورونیوز فارسی </a></address>
      <p>همزمان با افزایش قیمت نرخ رسمی ارز از سوی بانک مرکزی ایران، شتاب صعود نرخ فروش دلار در بازار آزاد تهران کند شد.</p>
      <p>بانک مرکزی ایران در آغاز داد و ستدهای روز پنج‌شنبه، نرخ عرضه دلار در سامانه رسمی صرافی‌ها را ۵۰ تومان افزایش داد و به ۱۱ هزار و ۳۵۰ تومان رساند.</p>
      <p>در مقابل سیر صعودی بهای دلار در بازار آزاد کندتر از روز سه‌شنبه شد و نرخ دلار همچنان در آستانه ۱۱ هزار و ۵۰۰ تومان باقی ماند.</p>
      <p>هر یورو نیز در مبادلات روز پنج‌شنبه بازار آزاد تهران بیش از ۱۲ هزار و ۷۰۰ تومان و در بازار رسمی ۱۲ هزار و ۶۵۰ تومان معامله شد. این در حالی بود که در معاملات بازار جهانی ارزش یورو در مقابل دلار ۲ دهم درصد کاهش یافت و هر یورو در مقابل ۱.۱۰۴۱ دلار مبادله شد.</p>
      <p>بر این اساس نرخ جهانی یورو در بازار آزاد تهران ۱۲ هزارو ۶۷۵ و در بازار رسمی ۱۲ هزار و ۵۳۱ تومان بود ولی در هر دو بازار آزاد و رسمی گران‌تر فروخته شد.</p>
      <p>بازار جهانی طلا نیز روز پنج‌شنبه و همزمان با افزایش امیدواری ها نسبت به حصول توافق تجاری میان چین و آمریکا شاهد سقوط ۲۳ دلار و ۷۰ سنتی قیمت هر اونس طلا بود. بدین ترتیب قیمت هر اونس طلا به هزار و ۴۶۶ دلار رسید که پایین‌ترین قیمت در ۳ ماه گذشته به شمار می‌رود.</p>
      <p>بدین ترتیب قیمت هر گرم طلای ۱۸ عیار در بازار تهران بار دیگر به کمتر از ۴۰۷ هزار تومان رسید و قیمت هر قطعه تمام سکه طلا نیز از ۴ میلیون تومان عقب‌نشینی کرد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/10/07/euro-rate-against-dollar-higher-international-market-in-iran-official-market">مقاومت ۱۰ روزه دلار در بازار آزاد؛ ذخایر یورویی بانک‌های ایران پایین است؟</a>
      </p>
    </article>
  </body>
</html>