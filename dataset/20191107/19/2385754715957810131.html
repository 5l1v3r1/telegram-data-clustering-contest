<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596270/oie-iordania-tourkia-kai-iae-paraviasan-empargko-polisis-oplon-sti-livyi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T19:18:00+00:00"/>
    <meta property="og:title" content="ΟΗΕ: Ιορδανία, Τουρκία και ΗΑΕ παραβίασαν εμπάργκο πώλησης όπλων στη Λιβύη"/>
    <meta property="og:description" content="Η Ιορδανία, η Τουρκία και τα Ηνωμένα Αραβικά Εμιράτα παραβίασαν το εμπάργκο όπλων που έχει επιβληθεί από το 2011 στη Λιβύη, σύμφωνα με μια πρόσφατη,..."/>
  </head>
  <body>
    <article>
      <h1>ΟΗΕ: Ιορδανία, Τουρκία και ΗΑΕ παραβίασαν εμπάργκο πώλησης όπλων στη Λιβύη</h1>
      <address><time datetime="2019-11-07T19:18:00+00:00">07 Nov 2019, 19:18</time> by <a rel="author">SigmaLive</a></address>
      <p><b>Η Ιορδανία, η Τουρκία και τα Ηνωμένα Αραβικά Εμιράτα παραβίασαν το εμπάργκο όπλων που έχει επιβληθεί από το 2011 στη Λιβύη, σύμφωνα με μια πρόσφατη, απόρρητη έκθεση των εμπειρογνωμόνων του ΟΗΕ την οποία επικαλείται το Γαλλικό Πρακτορείο.<br/></b> <br/>«Τα ΗΑΕ, η Ιορδανία και η Τουρκία παρείχαν τακτικά όπλα, μερικές φορές κατά κατάφωρο τρόπο, χωρίς ουσιαστικά να καταβάλουν προσπάθεια για να αποκρύψουν την προέλευσή τους» υπογραμμίζουν οι ειδικοί αυτοί στο κείμενο που συνοδεύει την έκθεσή της, η οποία αφορά χρονική περίοδο ενός έτους.<br/> <br/>Σύμφωνα με διπλωμάτες, η Ιορδανία κατηγορείται κυρίως ότι εκπαίδευσε τους στρατιώτες του στρατάρχη Χαλίφα Χάφταρ, του ισχυρού άνδρα της ανατολικής Λιβύης ο οποίος τον περασμένο Απρίλιο εξαπέλυσε επίθεση για να καταλάβει την Τρίπολη. Τα ΗΑΕ, που επίσης τον στηρίζουν, φέρονται ότι χρησιμοποίησαν βομβαρδιστικά αεροσκάφη προς όφελός του.<br/> <br/>Η Τουρκία, η οποία στηρίζει ανοιχτά την κυβέρνηση του πρωθυπουργού Φάγιες αλ Σάρατζ (είναι διεθνώς αναγνωρισμένη) παρείχε εξοπλισμό στον στρατό της, από θωρακισμένα οχήματα μέχρι μη επανδρωμένα αεροσκάφη.<br/> <br/>«Και οι δύο πλευρές έλαβαν όπλα και στρατιωτικό εξοπλισμό, τεχνική υποστήριξη (…) κατά παράβαση του εμπάργκο πώλησης όπλων», αναφέρει η έκθεση των ειδικών του ΟΗΕ που υποβλήθηκε στις 29 Οκτωβρίου στα μέλη του Συμβουλίου Ασφαλείας.<br/> <br/>Η έκθεση των 85 σελίδων συνοδεύεται από παραρτήματα που καλύπτουν πάνω από 300 σελίδες: φωτογραφίες, χάρτες, λίστες φορτίων που μεταφέρθηκαν με πλοία… Θα συζητηθεί στα τέλη του μήνα από το Συμβούλιο Ασφαλείας και θα πρέπει να εγκριθεί πριν δημοσιοποιηθεί στο σύνολό της, πιθανότατα τον Δεκέμβριο.<br/> <br/>Σύμφωνα με έναν διπλωμάτη που ζήτησε να μην κατονομαστεί, η έκθεση δεν αναφέρεται στην παρουσία Ρώσων μισθοφόρων στην Λιβύη. Πολλά αμερικανικά μέσα ενημέρωσης μετέδωσαν αυτήν την εβδομάδα ότι εκατοντάδες Ρώσοι μισθοφόροι έχουν αναπτυχθεί στην Λιβύη τους τελευταίους μήνες και συμμετέχουν στις μάχες, στο πλευρό του στρατάρχη Χάφταρ.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>