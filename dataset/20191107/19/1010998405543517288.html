<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zapochna-proverka-prinuzhdavano-li-e-dete-da-mie-toaletna-v-detskata-gradina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T19:47:00+00:00"/>
    <meta property="og:title" content="Започна проверка принуждавано ли е дете да мие тоалетна в детска градина"/>
    <meta property="og:description" content="Родители протестираха в подкрепа на възпитателката, обвинена в унизително отношение"/>
  </head>
  <body>
    <article>
      <h1>Започна проверка принуждавано ли е дете да мие тоалетна в детска градина</h1>
      <h2>Родители протестираха в подкрепа на възпитателката, обвинена в унизително отношение</h2>
      <address><time datetime="2019-11-07T19:47:00+00:00">07 Nov 2019, 19:47</time> by <a rel="author" href="https://btvnovinite.bg/author/?author=2002649" target="_blank">Райна Зайкова</a></address>
      <figure>
        <video src="https://vid.btv.bg/btvnews/2019/11/07/detska_gradina_1573147536-1.mp4"/>
      </figure>
      <p>Родители протестираха в подкрепа на възпитателката, посочена от семейството на дете, че го е наказвала да мие тоалетни. </p>
      <figure>
        <img src="https://img.bg.sof.cmestatic.com/media/images/640x/Nov2019/2112017289.jpg"/>
        <figcaption>Снимка: bTV</figcaption>
      </figure>
      <p>Помощник-възпитателят на трета група отрича да е упражнявала тормоз над децата. Жената отхвърли отправените й обвинения и обясни, че градината работи по метода "Монтесори" - децата да извършват много от дейностите сами.</p>
      <p>„Сервират си сами, има дежурни, отсервират си, някой ако разлее нещо, си го бърше, метат,оправят си леглата”, обясни Стефка Табакова,помощник-възпитател.</p>
      <p>
        <b>
          <i>Тоест тогава се е случило той да почиства тоалетната ли?</i>
        </b>
      </p>
      <p><i>Тоалетната никой не е чистил, няма как да чистят тоалетната, евентуално  ако под мивките е мокро, се забърсва, и това го правя аз.</i><br/><br/>Миналата седмица помощник-възпитателката наказала детето да стои на столче, докато другите закусват заради поведението му.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017285.jpg"/>
        <figcaption>Снимка: bTV</figcaption>
      </figure>
      <p>„Свалил си долнището на пижамата и правеше неприлични движения със задните си части и аз му казах: Сега иди да седнеш на този стол”, поясни Стефка Табакова.<br/><br/>Родителите от градината подкрепиха персонала и заявиха,че зад  напрежението стои новата директорка, като според някои за последните три години не имало грубо отношение в цялата градина. </p>
      <figure>
        <img src="https://img.bg.sof.cmestatic.com/media/images/640x/Nov2019/2112017288.jpg"/>
        <figcaption>Снимка: bTV</figcaption>
      </figure>
      <p>"В момента има напуснали трима или четирима учителя", сподели баща на дете, което посещава градината.</p>
      <p>
        <i>
          <b>Защо според вас новата директорка създава такова напрежение?</b>
        </i>
      </p>
      <p><i>Защото иска да си вкара нейни хора да работят, добави той</i><br/><br/>Директорката на градината е в болнични,тя все още не е дала обяснение пред община Пловдив, която извършва проверка в градината.</p>
    </article>
  </body>
</html>