<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/otnemat-licenza-na-banka-za-stvolovi-kletki-u-nas.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T19:23:00+00:00"/>
    <meta property="og:title" content="Отнемат лиценза на банката за стволови клетки у нас"/>
    <meta property="og:description" content="Причината - проверка на &quot;Медицински одит&quot; откри нарушения при 500 проби"/>
  </head>
  <body>
    <article>
      <h1>Отнемат лиценза на банката за стволови клетки у нас</h1>
      <h2>Причината - проверка на "Медицински одит" откри нарушения при 500 проби</h2>
      <address><time datetime="2019-11-07T19:23:00+00:00">07 Nov 2019, 19:23</time> by <a rel="author" href="https://btvnovinite.bg/author/?author=2002042" target="_blank">Кристина Газиева</a></address>
      <figure>
        <video src="https://vid.btv.bg/btvnews/2019/11/07/stvolovi_kletki_1573147500-1.mp4"/>
      </figure>
      <p>Нарушения в банка за стволови клетки откри "Медицинският надзор". Проверката на държавата започна, след като фирмата преустанови дейността си у нас и остави хиляди семейства без информация за бъдещето на биологичните им проби.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017193.jpg"/>
      </figure>
      <p>Доротея Дачкова ражда дъщеричка преди 7 месеца. Решава да съхрани стволови клетки от пъпната й връв.</p>
      <p>„С идеята, че ако някой ден, не дай Боже, децата ни страдат от заболяване, което може да бъде повлияно от тази терапия, да може да се ползва от материала, който сме съхранили за тях”, обясни Доротея.</p>
      <p>Тя избира да се довери на българския клон на „Крио Сейв”, заради това, че генетичният материал се съхранява в Швейцария. Това й струва 5000 лева.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017196.jpg"/>
      </figure>
      <p>През май обаче пробите са преместени в Полша без знанието на клиентите.</p>
      <p>Причината – "Крио Сейв" става собственост на полска тъканна банка и клонът в България затваря.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017191.jpg"/>
      </figure>
      <p>„За проблема научихме от всякъде другаде, но не и от българските институции, които са длъжни да упражняват надзор”, каза родителят Васил Пасев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017197.jpg"/>
      </figure>
      <p>Засегнати са около 5000 български семейства. След проверка на Медицинския надзор са открити нарушения при над 500 проби.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017194.jpg"/>
      </figure>
      <p>„През 2018 и 2019 година на част от майките не са извършени серологични изследвания. Тоест за хепатит, сифилис и хив, тези проби са под карантина. Лицензът ще бъде отнет на тъканна банка „Крио Център България” и ще има админстративни санкции за тези нарушения”, каза д-р Евелина Цветкова, ИАМН.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017198.jpg"/>
      </figure>
      <p>От банката прехвърлиха отговорността за тези изследвания на фирмата-майка.</p>
      <p>Д-р Асен Пачеджиев от „Крио Център- България” каза, че е знаел, че тези изследвания не са направени и оказвал натиск на швейцарците да ги направят, но те го залъгвали, като само обещавали.</p>
      <p>Ако пробите покажат наличие на вирус, те трябва да бъдат унищожени.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017195.jpg"/>
      </figure>
      <p>От българския клон уверяват, че договорите ще продължат да се изпълняват и от полската тъканна банка. </p>
    </article>
  </body>
</html>