<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/din-kulturu-ogretmenine-misyonerlik-sorusturmasi-acildi-889066"/>
    <meta property="og:site_name" content="Onedio"/>
    <meta property="article:published_time" content="2019-11-07T19:40:46+00:00"/>
    <meta property="og:title" content="Din Kültürü Öğretmenine 'Misyonerlik' Soruşturması Açıldı"/>
    <meta property="og:description" content="Aydın'ın Kuşadası ilçesindeki bir lisede din kültürü ve ahlak bilgisi öğretmeni olan Esma B.K. hakkında, &quot;misyonerlik faaliyeti yürüttüğü&quot; iddiası üze..."/>
  </head>
  <body>
    <article>
      <h1>Din Kültürü Öğretmenine 'Misyonerlik' Soruşturması Açıldı</h1>
      <address><time datetime="2019-11-07T19:40:46+00:00">07 Nov 2019, 19:40</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/aydin/506b54190228f60917601c71">Aydın</a>'ın Kuşadası ilçesindeki bir lisede din kültürü ve ahlak bilgisi öğretmeni olan Esma B.K. hakkında, "misyonerlik faaliyeti yürüttüğü" iddiası üzerine Aydın Valiliği'nce soruşturma başlatıldı.</h4>
      <figure>
        <img src="https://img-s1.onedio.com/id-5dc46efe354283312aec3d24/rev-0/w-500/s-cd19b8dc626296679de389ea1c9d34bb01de90d5.jpg"/>
      </figure>
      <p>Atatürk Üniversitesi İlahiyat Fakültesi mezunu olan ve daha önce <a href="https://onedio.com/etiket/aydin/506b54190228f60917601c71">Aydın</a>'daki özel okullarda din kültürü ve ahlak bilgisi öğretmenliği yapan, son olarak da Kuşadası'ndaki bir Anadolu lisesinde bu derse giren <a href="https://onedio.com/etiket/ogretmen/50781dd60228f60917601cff">öğretmen</a> Esma B.K. hakkında, bir süre önce İl Milli Eğitim Müdürlüğü'ne 'derslerde misyoner faaliyetlerde bulunduğu' ihbarı yapıldı. Bunun üzerine konu Valiliğe bildirildi. Valilik, ekim ayında konuyu araştırması için müfettiş görevlendirip, inceleme ve soruşturma başlattı.</p>
      <h3>Valilik: "İnceleme sürüyor"</h3>
      <figure>
        <img src="https://img-s1.onedio.com/id-5dc47164806015da25ff17d4/rev-0/w-500/s-74c7563a535985c83d9a38e9b0e0f02561d0c64a.jpg"/>
      </figure>
      <p>Basında çıkan haberler üzerine <a href="https://onedio.com/etiket/aydin/506b54190228f60917601c71">Aydın</a> Valiliği'nden konuyla ilgili açıklama yapıldı. Açıklamada, "Adı geçen öğretmenin derslerde misyonerlik faaliyetleri yürüttüğü yönündeki ihbarın Aydın Milli Eğitim Müdürlüğü'ne ulaşmasının ardından Valiliğimiz tarafından 22.10.2019 tarihinde milli eğitim müfettişi görevlendirilerek inceleme- soruşturma başlatılmış olup, dosya safahatı devam etmektedir. Konunun önemi gereği lüzum eden tüm yasal süreç Valiliğimiz tarafından hassasiyetle takip edilmektedir" denildi.</p>
      <h3>Avukatı açıklama yaptı: "İddialar asılsız"</h3>
      <figure>
        <img src="https://img-s1.onedio.com/id-5dc471dfcbce7a672ae6ed2c/rev-0/w-500/s-51b45ed2f8cb53acabd12b4f612d9c43a01ed86d.jpg"/>
      </figure>
      <p>Din kültürü ve ahlak bilgisi derslerinde misyonerlik yaptığı iddia edilen ve hakkında soruşturma başlatılan <a href="https://onedio.com/etiket/ogretmen/50781dd60228f60917601cff">öğretmen</a> Esma B.K.'nın avukatı Can Kurtulan, iddialara ilişkin yazılı bir açıklama yaptı.Avukat Kurtulan yazılı açıklamasında şu ifadelere yer verdi:</p>
      <p>"Geçtiğimiz günlerde hakkında çıkan asılsız haberler sebebiyle, müvekkilim üzerinden algı oluşturulmak istendiğini düşünmekteyiz. Müvekkilim ne misyonerlik faaliyeti yürütmektedir ne de din kültürü ve ahlak bilgisi müfredatına ve içeriğine aykırı ders anlatımı yapmaktadır. Buna karşılık, basında yer alan hedef gösterici haberler sonrasında, müvekkilim <a href="https://onedio.com/etiket/sosyal-medya/507fd604b815ea3842258789">sosyal medya</a> üzerinden adeta saldırıya uğramış; söz konusu saldırılar iş ve özel hayatının ciddi anlamda zarar görmesine neden olmuştur. Yalnızca iddiadan ibaret olan haberlerde müvekkilimin açık kişi bilgilerine yer verilmesi; aynı zamanda özel hayat ve aile hayatı gizliliğinin ihlal edilmesiyle sonuçlanmış ve halihazırda devam eden bu süreç müvekkilimin huzurunu ve psikolojisini olumsuz yönde etkilemiştir. Konunun hassasiyeti ve soruşturmanın selameti bakımından şu aşamada daha fazla açıklama yapılmasına gerek olmamakla birlikte, sürecin hukuka uygun ilerlemesi ve adil bir şekilde sonuçlanması için tüm adımların takipçisi olunacaktır."</p>
    </article>
  </body>
</html>