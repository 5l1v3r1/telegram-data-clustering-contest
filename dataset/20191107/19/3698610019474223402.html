<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-mvs-ozvuchili-chas-i-datu-rozvedennya-sil-v-petrivskomu-328854_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T19:30:00+00:00"/>
    <meta property="og:title" content="У МВС озвучили час і дату розведення сил в Петрівському"/>
    <meta property="og:description" content="Аваков уточнив, що заходи розпочнуться за умови відсутності обстрілів та інших провокацій."/>
  </head>
  <body>
    <article>
      <h1>У МВС озвучили час і дату розведення сил в Петрівському</h1>
      <h2>Аваков уточнив, що заходи розпочнуться за умови відсутності обстрілів та інших провокацій.</h2>
      <address>
        <time datetime="2019-11-07T19:30:00+00:00">07 Nov 2019, 19:30</time>
      </address>
      <p>Міністр внутрішніх справ України Арсен Аваков заявив, що <b><a href="https://dt.ua/POLITICS/homchak-i-avakov-zapevnili-diplomativ-scho-sim-dniv-tishi-pered-rozvedennyam-u-zolotomu-buli-vitrimani-328839_.html">розведення сил і засобів</a></b> сторін на ділянці Богданівка-Петрівське Волноваського району Донецької області розпочнеться 8 листопада о 12:00. Про це повідомляє департамент комунікації МВС України.</p>
      <p>Час початку розведення Аваков озвучив під час поїздки урядової делегації та іноземних дипломатів на ділянку розведення військ в зоні ООС. Аваков уточнив, що заходи розпочнуться за умови відсутності обстрілів та інших провокацій.</p>
      <p>"Богданівка, Донецька область, Україна, 1 км до смуги поділу. Якщо все буде добре, завтра о 12 - початок розведення!" - написав Аваков.</p>
      <figure>
        <iframe data-src="https://twitter.com/AvakovArsen/status/1192434260210311174?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Раніше керівник прес-центру ООС Андрій Агєєв повідомив, що для розведення <b><a href="https://dt.ua/UKRAINE/ukrayinska-storona-gotova-pochati-v-p-yatnicyu-rozvedennya-sil-poblizu-petrivskogo-oos-328817_.html">дотримані всі умови</a></b>. Він підтвердив, що українська сторона до розведення готова.</p>
      <p>"На даний час в районі ділянки № 3 спостерігається тиша, що дає можливість сподіватися на те, що завтра відведення відбудеться за планом. Тобто найголовніше, необхідна умова проведення розведення на цій ділянці, як зокрема і на інших ділянках, — дотримання режиму тиші протягом 7 діб з двох сторін", - зазначив Агєєв.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Розведення почалося опівдні 29 жовтня: українські військові та НВФ бойовиків запустили в повітря зелені і білі ракети, які сигналізують про готовність до початку процесу.</p>
      <p>Військовослужбовців ЗСУ почали відводити, незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків. За процесом спостерігала Спеціальна моніторингова місія ОБСЄ.</p>
      <p>Детальніше про наслідки цього кроку читайте в матеріалі Юрія Бутусова "<a href="https://dt.ua/internal/male-zolote-a-cina-velika-328202_.html"><b>Мале Золоте, а ціна велика</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>