<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/accident-pe-dn76-in-bihor-un-barbat-a-fost-lovit-de-o-masina-152638.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T19:30:00+00:00"/>
    <meta property="og:title" content="Accident pe DN76 în Bihor: Un bărbat a fost lovit de o maşină"/>
    <meta property="og:description" content="Un accident produs joi seară pe DN76 în localitatea bihoreană Bucium a blocat iniţial traficul în zonă, ulterior acesta desfăşurându-se, alternativ, pe un singur fir. Un bărbat a fost lovit de o maşină. Se pare că omul ar fi circulat în voie pe şosea după ce ar fi consumat băuturi alcoolice."/>
  </head>
  <body>
    <article>
      <h1>Accident pe DN76 în Bihor: Un bărbat a fost lovit de o maşină</h1>
      <address><time datetime="2019-11-07T19:30:00+00:00">07 Nov 2019, 19:30</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/accidentbucium.jpg"/>
        <figcaption>(sursa foto: Info Trafic jud. Bihor, Titus Medrea)</figcaption>
      </figure>
      <p>Un accident produs joi seară pe DN76 în localitatea bihoreană Bucium a blocat iniţial traficul în zonă, ulterior acesta desfăşurându-se, alternativ, pe un singur fir.</p>
      <p>Un bărbat a fost lovit de o maşină. Se pare că omul ar fi circulat în voie pe şosea după ce ar fi consumat băuturi alcoolice.</p>
      <p>"Apelul 112 a intrat la ora 18.28. Accidentul rutier s-a produs pe DN76 în localitatea bihoreană Bucium. Un pieton a fost acroşat de un autoturism. Din primele date se pare că pietonul s-ar fi deplasat pe partea carosabilă în momentul în care a fost acroşat. Acesta va fi transportat la spital pentru investigaţii medicale", a precizat pentru <b>BIHOREANUL </b>comisarul-şef Alina Fărcuţa, purtătorul de cuvânt al IPJ Bihor.</p>
      <p>Aceasta a mai spus că poliţiştii rutieri efectuează cercetări la faţa locului pentru stabilirea cauzelor producerii accidentului rutier. "Traficul rutier se desfăşoară momentan pe un sens alternativ, dirijat de poliţiştii rutieri. Rugăm conducătorii auto să respecte indicaţiile poliţiştilor rutieri prezenţi pe teren", a declarat reprezentanta IPJ Bihor în jurul orei 19.20.</p>
      <p>La faţa locului au fost trimise echipaje de intervenţie, inclusiv un echipaj SMURD. Aparent, bărbatul lovit de maşină nu este grav rănit.</p>
    </article>
  </body>
</html>