<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/happiness/seksizm-vcheni-viznachili-naskilki-uspishni-zhinki-v-nauci-50052268.html"/>
    <meta property="og:site_name" content="НВ"/>
    <meta property="article:published_time" content="2019-11-07T19:40:00+00:00"/>
    <meta property="og:title" content="Ніякого сексизму. Чому чоловіки успішніші за жінок і як це пояснити"/>
    <meta property="og:description" content="Згідно з новим дослідженням, чоловіки мають більше шансів стати успішними у вивченні фізики, ніж жінки. Однак, успіх людини може залежати навіть від її раси і зросту."/>
  </head>
  <body>
    <article>
      <h1>Ніякого сексизму. Чому чоловіки успішніші за жінок і як це пояснити</h1>
      <h2>Згідно з новим дослідженням, чоловіки мають більше шансів стати успішними у вивченні фізики, ніж жінки. Однак, успіх людини може залежати навіть від її раси і зросту.</h2>
      <address>
        <time datetime="2019-11-07T19:40:00+00:00">07 Nov 2019, 19:40</time>
      </address>
      <p>Нещодавно вчені з Університету Північної Кароліни визначили, що <a href="https://nv.ua/ukr/health/happiness/choloviki-abo-zhinki-amerikanski-vcheni-porivnyali-pochuttya-gumoru-u-predstavnikiv-oboh-statey-50050308.html">у чоловіків і жінок різне почуття гумору</a>. Після черги опитувань, в яких узяли участь понад п'ять тисяч респондентів з різних країн, автори роботи зробили висновок, що чоловіки смішніші, ніж жінки.</p>
      <p>Але, оскільки гумор — це справа дуже тонка й індивідуальна, навряд чи навіть <a href="https://www.youtube.com/watch?v=ejuzFizHmpI">Ніксель-Піксель</a> вважатиме таке дослідження образливим. Інша річ — природні інтелектуальні здібності чоловіків і жінок. Як для феміністів, так і для сексистів — це величезне поле для спекуляцій, і нові спостереження вчених тільки доливають оливи у вогонь.</p>
      <p>Одним з таких стало недавнє <a href="https://thenextweb.com/science/2019/11/05/physicist-claims-men-are-inherently-better-suited-for-a-career-in-physics-than-women-in-published-paper/">дослідження італійського вченого</a> Алессандро Струмія, який визначив, хто з більшою ймовірністю досягне успіху у фізиці. Виявилося, що й тут наука не на боці жінок.</p>
      <h3>Які результати дослідження?</h3>
      <p>Про «біологічну перевагу» чоловіків говорили багато вчених, зокрема й Дарвін. Але, італієць Струмія за допомогою холодного розрахунку визначив, якій із статей належить більша кількість наукових праць з фізики за останні роки.</p>
      <p>Вчений проаналізував роботи з фізики в період з 1970-го і дізнався, як скоро жінок наймали на роботу після отримання докторського ступеня з фізики, коли вони починали писати наукові статті, і як довго вони продовжували це робити.</p>
      <p>Згідно з дослідженням, чоловіки і жінки мають рівні можливості у вивченні фізики, і жінки не обов'язково стикаються з більш ворожим робочим середовищем, на відміну від інших сфер. Але, чоловіки все-таки більше схильні до успіху в дослідженні фізики, ніж жінки.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/377/big/c13e9e954fdb6298b70e769e6b9ebf39.png?stamp=20191107203719&amp;q=85&amp;output=jpg&amp;bg=white"/>
        <figcaption>Фото: kqed.org</figcaption>
      </figure>
      <p>«Я вірю в це, тому що це демонструють дані», — пише Алессандро Струмія.</p>
      <p>Деякі критики, звісно, звинуватили автора роботи в необґрунтованих аргументах і заявили, що він використовував у своєму дослідженні документи, які привели до суперечливих висновків.</p>
      <p>Але, на жаль чи на щастя, це дослідження — далеко не єдиний аргумент, який підтверджує, що чоловіки набагато успішніші в точних науках, ніж жінки. Раніше з цією думкою погодилися навіть у Нобелівському комітеті, де зараз планують ввести квоти для жінок.</p>
      <h3>Що не так з Нобелівською премією?</h3>
      <p>Річ у тому, що <a href="https://techno.nv.ua/ukr/chi-ne-zhinocha-nauka-jak-nobelivskij-komitet-boretsja-za-hendernu-rivnist-2497701.html">жінки вкрай рідко стають лауреатами Нобелівської премії в точних науках.</a> Для порівняння, з понад 600 вчених, які отримали премію за відкриття у фізиці, хімії, економіці, фізіології й медицині, тільки 18 представниць жіночої статі.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/376/big_portrait/442e87a8ddbfa0828cc8fd1a9bf7528e.png?stamp=20191107203538&amp;q=85&amp;output=jpg&amp;bg=white"/>
        <figcaption>Фото: Nature</figcaption>
      </figure>
      <p>Минулого року дослідник Донна Стрікленд розділила з двома чоловіками свою нагороду за досягнення в лазерній фізиці. Таким чином, 2018 рік став першим роком після 1963-го, коли Нобелівську премію з фізики отримала жінка.</p>
      <p>Нобелівський комітет протягом десятиліть залишав жіночі роботи поза увагою, і недавно його керівники передбачили звинувачення в упередженості, вирішивши відновити гендерний баланс.</p>
      <p>«Ми не працюємо у вакуумі. Наукова спільнота повинна помічати жінок і номінувати тих, хто зробив видатний внесок», — казав генеральний секретар Шведської королівської академії наук Горан Ханссон.</p>
      <p>Керівники Комітету закликали враховувати гендерну різноманітність для номінантів 2019 року. Проте цьогоріч лише одна жінка отримала свою премію в точних науках. Та й то — з економіки, що досі є досить спірною дисципліною для такої нагороди.</p>
      <p>Благо, останнім часом у журі Шведської академії (яке відповідає за нагородження лауреатів у галузі фізики, хімії та економіки) збільшилася кількість жінок. За різними оцінками, близько чверті суддівської колегії становлять жінки.</p>
      <p>Звісно, не можна не враховувати той факт, що історично у жінок довгий час не було доступу до освіти, що внаслідок призвело до гендерного дисбалансу в точних науках. Але, зокрема Нобелівський комітет не може жертвувати якістю найважливіших наукових відкриттів у світі, просто тому, щоб заохочувати жінок.</p>
      <p>Тим більше, що стать — це далеко не єдиний фактор, за яким дискримінують людей у суспільстві.</p>
      <h3>Високі білі цисгендери</h3>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/378/big/747c2f104a956f4a8feb33386c5ac379.png?stamp=20191107204010&amp;q=85&amp;output=jpg&amp;bg=white"/>
        <figcaption>Фото: Alamy</figcaption>
      </figure>
      <p>Раніше вчені зі США <a href="https://www.theatlantic.com/business/archive/2015/05/the-financial-perks-of-being-tall/393518/">підтвердили</a>, що зарплата чоловіків прямо пропорційна їхньому зросту. В середньому, вищі чоловіки отримують на 10-15% більше грошей, ніж ті, хто просто нижче зростом.</p>
      <p>Результати дослідження були логічними для фізичної роботи, оскільки вищі люди можуть бути сильнішими й ефективнішими за короткий час. Але такі тенденції збереглися і для офісної роботи, тожо бути високим вигідно в будь-яких умовах.</p>
      <p>Пізніше інші дослідники дійшли висновку, що кожні додаткові кілька сантиметрів зросту покращують когнітивні здібності людини. Мало того, виявилося, що найбпривабливіші люди також з більшою ймовірністю отримуватимуть більше грошей на роботі.</p>
      <p>Чи справедливо це? Напевно ні. Але один з першовідкривачів ДНК і лауреатів Нобелівської премії з фізіології й медицини навіть позбувся своїх почесних звань за відверто расистські погляди.</p>
      <h3>Вчений-расист</h3>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/379/big/256ca19c3bd7658d2c4a1171d732b240.png?stamp=20191107204133&amp;q=85&amp;output=jpg&amp;bg=white"/>
        <figcaption>Фото: thetimes.co.uk</figcaption>
      </figure>
      <p>91-річний американський біолог і фізик Джеймс Вотсон свого часу визначив структуру подвійної спіралі ДНК, але тепер він відомий своїми висловлюваннями про розумові здібності білих і темношкірих людей.</p>
      <p>У свіжому документальному фільмі «Американські майстри: розшифровуючи Вотсона» на телеканалі PBS біолог <a href="https://techno.nv.ua/ukr/popscience/rozumniy-biliy-nobelivskogo-laureata-pozbavili-pochesnih-zvan-za-rasizm-50001490.html">заявив</a>: «Існує різниця між середньостатистичними чорними і білими в IQ-тестуванні. Я б сказав, що ця різниця генетична».</p>
      <p>Раніше в інтерв'ю Sunday Times Вотсон говорив, що бачить «похмурі перспективи для Африки, тому що вся соціальна політика ґрунтується на тому, що у них рівень інтелекту такий же, як у нас, але всі тести свідчать про зворотне».</p>
      <p>Крім цього, біолог пропонував використовувати генну інженерію для створення виключно красивих дівчат і говорив, що у повних людей менше шансів досягнути успіхів на роботі. Через подібні висловлювання вченого видворили з його ж лабораторії і позбавили почесних наукових звань.</p>
      <p>Можливо Джеймс Вотсон і дозволяв собі зайві особисті висловлювання, але статистика і практичні дослідження все-таки грають на користь білих чоловіків. Незважаючи на тренди з гендерною і расовою різноманітністю, не варто забувати і про скляні стелі, а також <a href="https://techno.nv.ua/ukr/popscience/u-komp-yuternih-naukah-zanadto-malo-zhinok-50028739.html">дискримінацію жінок у професійному середовищі</a>. За такими параметрами навіть сучасні компанії на кшталт Apple можна звинуватити в расизмі і сексизмі.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/380/big/bda35cb08d2ca1b9a66fdf51d2d14dc0.png?stamp=20191107204225&amp;q=85&amp;output=jpg&amp;bg=white"/>
        <figcaption>Фото: Apple</figcaption>
      </figure>
      <p>Згідно <a href="https://www.apple.com/diversity/">зі звітом Apple Diversity</a>, у 2018-му в каліфорнійській компанії було 67% чоловіків і 54% з усіх співробітників — білі. На керівних же посадах абсолютно домінувала як чоловіча стать (71%), так і білий колір шкіри (63%).</p>
      <p>Отже, реалії сучасного суспільства обіцяють не дуже добрі перспективи для низьких і не найсимпатичніших темношкірих дівчат. А ось тим, кому пощастило народитися білими симпатичними і високими чоловіками, за замовчуванням дістанеться найнижча складність життя.</p>
    </article>
  </body>
</html>