<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AA%D8%B1%DA%A9%DB%8C%D9%87-%D9%87%D9%85%D8%B3%D8%B1-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B1%D8%A7-%D8%AF%D8%B3%D8%AA%DA%AF%DB%8C%D8%B1-%DA%A9%D8%B1%D8%AF%D9%87-%D8%A7%D8%B3%D8%AA-20191107/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-07T19:08:38+00:00"/>
    <meta property="og:title" content="ترکیه همسر ابوبکر البغدادی را دستگیر کرده است"/>
    <meta property="og:description" content="ترکیه، بگفتۀ رئیس جمهوری این کشور، پنج ماه پیش از این همسر ابوبکر البغدادی را دستگیر کرده بود. اعلام این دستگیری، اینک با ماه‌ها تاخیر، بگفتۀ رجب طیب اردوغان برای پاسخ به «کارزار تبلیغاتی» آمریکا در بارۀ کشتن البغدادی انجام می‌گیرد. بر أساس آگاهی‌های..."/>
  </head>
  <body>
    <article>
      <h1>ترکیه همسر ابوبکر البغدادی را دستگیر کرده است</h1>
      <address>
        <time datetime="2019-11-07T19:08:38+00:00">07 Nov 2019, 19:08</time>
      </address>
      <p>
        <b>ترکیه، بگفتۀ رئیس جمهوری این کشور، پنج ماه پیش از این همسر ابوبکر البغدادی را دستگیر کرده بود. اعلام این دستگیری، اینک با ماه‌ها تاخیر، بگفتۀ رجب طیب اردوغان برای پاسخ به «کارزار تبلیغاتی» آمریکا در بارۀ کشتن البغدادی انجام می‌گیرد. بر أساس آگاهی‌های بدست آمده، فرد دستگیر شده «اسما فوزی محمد القبیسی» همسر اول ابوبکر البغدادی بوده و پس از دستگیری، اطلاعات بسیاری در اختیار مقامات امنیتی ترکیه قرار داده است.</b>
      </p>
      <p>رئیس جمهوری ترکیه که چهارشنبه در دانشگاه آنکارا سخن می‌گفت اعلام کرد که ترکیه «برای نخستین بار» دستگیری همسر ابوبکر البغدادی را فاش می‌کند. او با اشاره به اعلام دستگیری البغدادی توسط دونالد ترامپ و دیگر مقامات آمریکا، گفت «ما در این زمینه نظیر آنها آنهمه سر و صدا به پا نکردیم». وی همچنین تائید کرد که نیروهای ترکیه «خواهر و شوهر خواهر البغدادی را نیز دستگیر کرده‌اند». این دستگیری در نزدیکی شهر اعزاز در شمال سوریه صورت گرفت.</p>
      <p>یک مقام ارشد تُرک پس از آن فاش ساخت که دستگیری همسر البغدادی در روز دوم ژوئن سال گذشته، یعنی بیش از ١٨ ماه پیش، باز می‌گردد. در آن هنگام پلیس ترکیه وارد منطقۀ «ختای» یکی ازاستان‌های ترکیه در کنار مرز سوریه شده و یازده تن از اعضای گروه دولت اسلامی را دستگیر کرده است.</p>
      <p>بر اساس همین منابع همسر البغدادی به هنگام دستگیری نام خود را «رانیه محمود» گفته، اما به آسانی شناسائی شده است.</p>
      <p>منابع تُرک می‌گویند وی داوطلبانه اطلاعات بسیاری در بارۀ ساختار درونی گروه دولت اسلامی و نیز نزدیکان البغدادی در اختیار سرویس‌های امنیتی ترکیه قرار داده است.</p>
    </article>
  </body>
</html>