<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti"/>
    <meta property="og:site_name" content="enikos.gr"/>
    <meta property="article:published_time" content="2019-11-07T19:24:00+00:00"/>
    <meta property="og:title" content="Προανακριτική για Παπαγγελόπουλο: Αναβλήθηκε η συνεδρίαση μετά την άρνηση Πολάκη και Τζανακόπουλου να αποχωρήσουν - Τι αναφέρουν οι δύο βουλευτές και τι υποστηρίζουν κύκλοι της ΝΔ - ΒΙΝΤΕΟ"/>
    <meta property="og:description" content="Αναβλήθηκε τελικά η χθεσινή συνεδρίαση της προανακριτικής επιτροπής για τον Δημήτρη Παπαγγελόπουλο..."/>
  </head>
  <body>
    <article>
      <h1>Προανακριτική για Παπαγγελόπουλο: Αναβλήθηκε η συνεδρίαση μετά την άρνηση Πολάκη και Τζανακόπουλου να αποχωρήσουν - Τι αναφέρουν οι δύο βουλευτές και τι υποστηρίζουν κύκλοι της ΝΔ - ΒΙΝΤΕΟ</h1>
      <address>
        <time datetime="2019-11-07T19:24:00+00:00">07 Nov 2019, 19:24</time>
      </address>
      <p>Αναβλήθηκε τελικά η χθεσινή συνεδρίαση της <a href="http://www.enikos.gr/politics/682914/anavlithike-i-synedriasi-tis-proanakritikis-gia-ton-papangelopoul">προανακριτικής επιτροπής</a> για τον <a href="http://www.enikos.gr/politics/682826/papangelopoulos-tha-zitiso-tin-exairesi-trion-melon-tis-proanakri">Δημήτρη Παπαγγελόπουλο</a>, μετά την απόφαση των βουλευτών του ΣΥΡΙΖΑ, Παύλου Πολάκη και Δημήτρη Τζανακόπουλου να προσέλθουν στη συνεδρίαση.</p>
      <p>Σύμφωνα με το ρεπορτάζ του Γιώργου Λυκουρέντζου για το real.gr, τα μέλη της προανακριτικής επιτροπής δεν έμειναν στην αίθουσα ούτε 10 λεπτά, με τον Πρόεδρο της Επιτροπής, Γιάννη Μπούγα, να δηλώνει ότι δεν μπορεί να κηρύξει έναρξη της συνεδρίασης και να αποχωρεί.</p>
      <p>Οι κ.κ Τζανακόπουλος και Πολάκης μπήκαν κανονικά στην αίθουσα χωρίς κανένας να τους παρεμποδίσει.</p>
      <figure>
        <iframe src="https://www.youtube.com/embed/QPT7haesfCQ" width="640" height="360" data-service="Youtube" scrolling="no"/>
      </figure>
      <p>Η συνεδρίαση ξεκίνησε με την πλευρά του ΣΥΡΙΖΑ να ζητά εξέταση του αιτήματος του Δημήτρη Παπαγγελοπούλου για ανάκληση της απόφασης εξαίρεσης των δυο βουλευτών.</p>
      <p>Ο Πρόεδρος της Επιτροπής ξεκαθάρισε ότι αυτό θα συζητηθεί αλλά για να γίνει αυτό θα πρέπει η Επιτροπή θα συνεδριάσει με τη νόμιμη σύνθεσή της ακόμα και για να ανακαλέσει την προηγούμενη απόφαση της. Στο σημείο εκείνο κάλεσε τους δύο βουλευτές του ΣΥΡΙΖΑ να αποχωρήσουν προκειμένου να αρχίσει συνεδρίαση.</p>
      <p>Οι βουλευτές του ΣΥΡΙΖΑ αρνήθηκαν. Όλοι περίμεναν ότι η άρνηση αυτή θα πυροδοτήσει ένταση, ωστόσο ο πρόεδρος της Επιτροπής ανακοίνωσε ότι δεν κηρύσσει την έναρξη συνεδρίασης με την παρουσία Τζανακοπουλου - Πολάκη και κάλεσε όλους τους βουλευτές να αποχωρήσουν, ανακοινώνοντας ότι η συνεδρίαση αναβάλλεται.</p>
      <p>"Και την επόμενη φορά εδώ θα είμαστε" δήλωσε εξερχόμενος της αίθουσας ο κ. Πολάκης. Ακόμα και μετά από αυτή την εξέλιξη πάντως τα σενάρια επέμβασης της φρουράς δεν είναι στο τραπέζι. Κύκλοι της Νέας Δημοκρατίας υποστήριζαν ότι η κατάσταση αυτή μπορεί να συνεχιστεί με ευθύνη του ΣΥΡΙΖΑ, ο οποίος θα χρεώνεται κάθε φορά τον ευτελισμό των κοινοβουλευτικών διαδικασιών.</p>
      <p>
        <b>Τζανακόπουλος: Αντισυνταγματική και πραξικοπηματική εξέλιξη</b>
      </p>
      <p>Επίθεση στη Νέα Δημοκρατία εξαπέλυσε ο Δημήτρης Τζανακόπουλος, αμέσως μετά την αναβολή της σημερινής συνεδρίασης της προανακριτικής επιτροπής για τον Δημήτρη Παπαγγελόπουλο.</p>
      <p>Σε δηλώσεις του στα ΜΜΕ, έξω από τη Βουλή, ο βουλευτής του ΣΥΡΙΖΑ και εξαιρεθέν μέλος της προανακριτικής τόνισε πως γι’ αυτή την εξέλιξη φέρει αποκλειστική ευθύνη η Νέα Δημοκρατία και ο πρόεδρος της Επιτροπής κ. Μπούγας.</p>
      <p>Όπως δήλωσε, “ο πρόεδρος της Επιτροπής, επικαλούμενος μια ανυπόστατη απόφαση αρνήθηκε να ξεκινήσει των εργασιών. Πρόκειται για μια πρωτοφανή εξέλιξη, στα κοινοβουλευτικά χρονικά, προφανώς αντισυνταγματική και πραξικοπηματική με έναν και μοναδικό στόχο, να μην εξεταστεί για άλλη μια φορά ένας από τους κύριους μάρτυρες της υπόθεσης Novartis, ο κ. Φρουζής”, κατέληξε ο κ. Τζανκόπουλος.</p>
      <figure>
        <iframe src="https://www.youtube.com/embed/0Y0jnNeEdy8" width="640" height="360" data-service="Youtube" scrolling="no"/>
      </figure>
      <p>
        <b>Πλεύρης κατά ΣΥΡΙΖΑ: Φαίνεται πλέον ξεκάθαρα, ποιοι δεν θέλουν να καταθέσει ο Φρουζής</b>
      </p>
      <p>Τα βέλη του κατά του ΣΥΡΙΖΑ έστρεψε ο βουλευτής της ΝΔ και μέλος της προανακριτικής επιτροπής για τον Δημήτρη Παπαγγελόπουλο, Θάνος Πλεύρης. Όπως είπε, "ο ΣΥΡΙΖΑ, επί 4,5 χρόνια δεν τόλμησε να καλέσει τον κ. Φρουζή. Σήμερα, και μετά από τρίτη συνεδρίαση, δεν μπορούμε να εξετάσουμε τον κ. Φρουζή, λόγω της αντιδεοντολογικής και αντικοινοβουλευτικής συμπεριφοράς βουλευτών του ΣΥΡΙΖΑ. Φαίνεται πλέον ξεκάθαρα, ποιοι δεν θέλουν να καταθέσει ο κ. Φρουζής".</p>
      <p>Συνεχίζοντας, ο κ. Πλεύρης ανέφερε πως "εμείς καλούμε τον κ. Φρουζή ως μάρτυρα 4,5 χρόνια. Ο ΣΥΡΙΖΑ με μια εξεταστική για το φάρμακο, δεν τον κάλεσε. Καλέσαμε τον κ. Φρουζή να τον εξετάσουμε, αλλά η επιτροπή για να τον εξετάσει πρέπει να έχει νόμιμη σύνθεση. Νόμιμη σύνθεση με δύο μέλη που έχουν εξαιρεθεί με απόφαση της επιτροπής, η οποία είναι ισχυρή, δεν μπορεί να υπάρξει".</p>
      <p>Και κατέληξε λέγοντας: "Στο βαθμό που με αφορά, το αίτημα εξαίρεσης που κατέθεσε σήμερα ο συνήγορος του κ. Παπαγγελόπουλου, εάν η επιτροπή κρίνει ότι υπάρχει λόγος εξαίρεσής μου, θα πειθαρχήσω απόλυτα στην απόφαση και δεν θα λειτουργήσω με αντικοινοβουλευτική συμπεριφορά, να μένω εντός της επιτροπής, σώνει και καλά, ενώ θα έχω εξαιρεθεί. Αυτό όμως θα το κρίνει η επιτροπή, η οποία πρέπει να συνεδριάσει με νόμιμη σύνθεση".</p>
      <p>
        <b>Επίθεση ΚΙΝΑΛ σε ΣΥΡΙΖΑ: Κάνει τα πάντα να μην αποκαλυφθεί η πολιτική σκευωρία</b>
      </p>
      <p>Επίθεση κατά του ΣΥΡΙΖΑ εξαπολύει το Κίνημα Αλλαγής, μετά την αναβολή της σημερινής συνεδρίασης της προανακριτικής επιτροπής για τον Δημήτρη Παπαγγελόπουλο.</p>
      <p>Σε ανακοίνωση, το ΚΙΝΑΛ σημειώνει πως «παράνομα και καταχρηστικά, έξω από κάθε θεσμική διαδικασία, προκειμένου να παρακωλύσει για άλλη μια φορά την εξέταση του μάρτυρα Φρουζή, ο ΣΥΡΙΖΑ αρνείται να σεβαστεί τις αποφάσεις της Επιτροπής και την κοινοβουλευτική δημοκρατία», σχετικά με την απόφαση του Παύλου Πολάκη και του Δημήτρη Τζανακόπουλου να παραστούν στη σημερινή συνεδρίαση.</p>
      <p>«Χωρίς καμία αιδώ, χωρίς καμία αίσθηση του κοινοβουλευτικού βάρους και καθήκοντός του σε ένα τόσο σοβαρό θέμα, ο ΣΥΡΙΖΑ εμφανίζεται στην προανακριτική επιτροπή, δηλώνει ότι δεν θα σεβαστεί τις αποφάσεις της και ότι τα ήδη εξαιρεθέντα μέλη του θα συνεχίσουν να παρακωλύουν τη διαδικασία», συνεχίζει το ΚΙΝΑΛ και προσθέτει πως «είναι πλέον ξεκάθαρο: ο ΣΥΡΙΖΑ, μετά τη συγκάλυψη του εκτροχιασμού της φαρμακευτικής δαπάνης 2004-2009, κάνει τα πάντα για να μην λειτουργήσουν οι θεσμοί, να μην προχωρήσουν οι διαδικασίες, να μην αποκαλυφθεί η πολιτική σκευωρία».</p>
      <p>Καταλήγοντας, το ΚΙΝΑΛ τονίζει: «Μετρήθηκε με την αλήθεια και έχασε οριστικά. Παραδίδουμε την ευτελιστική τακτική του, που υποκατέστησε την πραγματική πολιτική, στους πολίτες. Αυτοί πάντα κρίνουν, συγκρίνουν και αξιολογούν».</p>
      <figure>
        <img src="http://media.enikos.gr/data/photos/682913_5ad7b388a0-a3427186db8d51c1.jpg"/>
      </figure>
      <p>Νωρίτερα χθες, ο συνήγορος υπεράσπισης του Δημήτρη Παπαγγελόπουλου, Δημήτρης Τσοβόλας κατέθεσε αίτημα ανάκλησης της απόφασης για εξαίρεση των Πολάκη και Τζανακόπουλου και παράλληλα κατέθεσε αίτημα εξαίρεσης τριών βουλευτών, των κ.κ Κυρανάκη και Πλεύρη από την Ν.Δ και του κ. Κεγκέρογλου από το ΚΙΝΑΛ. Σχολιάζοντας αυτή την εξέλιξη, ο κ. Πλεύρης τόνισε πως "είναι θέμα της Επιτροπής να αποφανθεί και χαίρομαι που σιγά-σιγά όλοι καταλαβαίνουν ότι την αρμοδιότητα την έχει η Επιτροπή (σ.σ. να λάβει απόφαση εξαίρεσης)”.</p>
      <p>Από την πλευρά του, ο ΣΥΡΙΖΑ κατηγόρησε την κυβέρνηση για αυταρχικές πρακτικές, υποστηρίζοντας ότι απαγορεύτηκε στον Δημήτρη Τσοβόλα να κάνει δηλώσεις στα ΜΜΕ στο περιστύλιο της Βουλής, ενώ ο Αλέξης Τσίπρας σε συνέντευξή του στο Star Κεντρικής Ελλάδος που θα μεταδοθεί το βράδυ της Πέμπτης κάνει λόγο για "κοινοβουλευτικό πραξικόπημα" σχετικά με την απόφαση εξαίρεσης των Πολάκη και Τζανακόπουλου και για μεθόδευση της ΝΔ και του ΚΙΝΑΛ προκειμένου να αποφύγουν “τις διεισδυτικές ερωτήσεις που πιθανώς θα έκαναν αν ήταν μέσα στον κ. Φρουζή”.</p>
      <p>
        <b>Αίτημα εξαίρεσης για Πλεύρη, Κυρανάκη και Κεγκέρογλου κατέθεσε η πλευρά Παπαγγελόπουλου</b>
      </p>
      <p>Στη Βουλή μετέβη το μεσημέρι της Πέμπτης ο συνήγορος του Δημήτρη Παπαγγελόπουλου, <a href="http://www.enikos.gr/politics/682868/exairesi-trion-voulefton-zita-o-papangelopoulos-tsovolas-kata-vat">Δημήτρης Τσοβόλας</a> και κατέθεσε αίτημα ανάκλησης της απόφασης της πλειοψηφίας για εξαίρεση των δύο βουλευτών του ΣΥΡΙΖΑ υποστηρίζοντας ότι αν η πλειοψηφία επιμείνει, η σύνθεση της επιτροπής θα κριθεί 100% άκυρη από το δικαστικό συμβούλιο με το πολύ απλό επιχείρημα ότι δεν μπορεί ο αιτών την εξαίρεση να είναι εν τέλει και αυτός που λαμβάνει την απόφαση.</p>
      <p>Παράλληλα ο κ. Τσοβόλας, υποστήριξε ότι ο νόμος περί ευθύνης Υπουργών δεν προβλέπει πουθενά την εξαίρεση βουλευτών υποστηρίζοντας ότι θα μπορούσαν να είναι μέλη της ακόμα και ο κ. Λοβέρδος ή άλλοι εμπλεκόμενοι στην υπόθεση.</p>
      <p>Προκειμένου όπως είπε να καταδείξει το αδιέξοδο της επιτροπής και της διαδικασίας ο κ. Τσοβόλας κατέθεσε αίτημα εξαίρεσης τριών βουλευτών των κ.κ Κυρανάκη και Πλεύρη από την Ν.Δ και του κ. Κεγκέρογλου από το Κίνημα Αλλαγής με το σκεπτικό ότι ενώ είναι μέλη της επιτροπής έχουν ήδη μιλήσει για σκάνδαλο και σκευωρία ενισχύοντας έτσι τη δυσπιστία του κ. Παπαγγελόπουλου για την αμεροληψία τους.</p>
      <p>Ο κ. Τσοβόλας, έκανε παράλληλα λόγο για πολιτική σκοπιμότητα της Νέας Δημοκρατίας προκειμένου να ακυρωθεί η διαδικασία της επιτροπής προκαταρκτικής εξέτασης και να μην προχωρήσει η ουσιαστική έρευνα από ειδικό δικαστήριο γνωρίζοντας ότι δεν υπάρχει κανένα στοιχείο σε βάρος του Δημήτρη Παπαγγελόπουλου.</p>
      <p>
        <b>Πλεύρης: Είναι θέμα της Επιτροπής να αποφανθεί</b>
      </p>
      <p>Σχολιάζοντας το αίτημα εξαίρεσης που τέθηκε για το πρόσωπο του από την πλευρά Παπαγγελόπουλου, ο βουλευτής της ΝΔ Θανάσης Πλεύρης, μέλος της ειδικής κοινοβουλευτικής επιτροπής προκαταρκτικής εξέτασης, τόνισε πως “ο κάθε ελεγχόμενος έχει το δικαίωμα να θέτει δικονομικά ζητήματα μεταξύ των οποίων και το δικαίωμα της εξαίρεσης”.</p>
      <p>Σύμφωνα με το ΑΠΕ-ΜΠΕ, ο κ. Πλεύρης πρόσθεσε πως: “Στο βαθμό που με αφορά, θα το εξετάσει η επιτροπή. Προφανώς αν η επιτροπή κρίνει ότι υπάρχει πρόβλημα στο πρόσωπό μου, δεν θα δημιουργήσω απολύτως κανένα πρόβλημα. Είναι θέμα της Επιτροπής να αποφανθεί και χαίρομαι που σιγά-σιγά όλοι καταλαβαίνουν ότι την αρμοδιότητα την έχει η Επιτροπή (σ.σ. να λάβει απόφαση εξαίρεσης)”.</p>
      <p>
        <b>Ο ΣΥΡΙΖΑ κατηγορεί την κυβέρνηση για αυταρχικές πρακτικές</b>
      </p>
      <p>Με αφορμή την παρουσία του Δημήτρη Τσοβόλα στη Βουλή, ο ΣΥΡΙΖΑ κατηγόρησε την κυβέρνηση για αυταρχικές πρακτικές, υποστηρίζοντας ότι απαγορεύτηκε στον συνήγορο υπεράσπισης του Δημήτρη Παπαγγελόπουλου να προβεί σε δηλώσεις στα ΜΜΕ.</p>
      <p>“Συνεχίζοντας τον αντιδημοκρατικό της κατήφορο η κυβέρνηση, χρησιμοποιώντας για μία ακόμη φορά τον πρόεδρο της Βουλής, εφαρμόζει αδιανόητα αυταρχικές πρακτικές, όπως να απαγορεύσει στον Δ. Τσοβόλα, συνήγορο υπεράσπισης του πρώην αναπληρωτή υπουργού Δικαιοσύνης Δ. Παπαγγελόπουλου, που ερευνάται από ειδική επιτροπή της Βουλής, να προβεί σε δηλώσεις σε ΜΜΕ στο Περιστύλιο” αναφέρουν πηγές του ΣΥΡΙΖΑ,</p>
      <p>Όπως αναφέρουν, όταν ο κ. Τσοβόλας ανταποκρίθηκε στο αίτημα των μέσων να τους ενημερώσει τον πλησίασε άνδρας από την ασφάλεια του Κοινοβουλίου και του απαγόρευσε τις δηλώσεις κατ΄ εντολήν του προέδρου της Βουλής.</p>
      <p>“Το επιχείρημα που χρησιμοποιήθηκε ήταν ότι απαγορεύεται σε μη πολιτικά πρόσωπα να κάνουν δηλώσεις στο Περιστύλιο, ενεργοποιώντας για πρώτη φορά τη σχετική διάταξη”, σημειώνουν οι πηγές του ΣΥΡΙΖΑ και σχολιάζουν: “Η ενεργοποίηση αυτή εφαρμόζεται σε έναν από τους πρωταγωνιστές μίας κορυφαίας κοινοβουλευτικής διαδικασίας η οποία έχει ήδη παρουσιάσει θεσμικές ρωγμές και αντισυνταγματικές πρακτικές από την πλειοψηφία. Για να μην υπάρξει δε καμία αμφιβολία για την μεθόδευση αμέσως μετά το επεισόδιο προέβη σε δηλώσεις ο κ. Πλεύρης μεταφέροντας τις θέσεις της πλειοψηφίας. Οι πρακτικές φίμωσης από την πλειοψηφία δεν πρόκειται να καταφέρουν την συγκάλυψη της αλήθειας”.</p>
      <p>
        <b><a href="http://www.enikos.gr/politics/682904/tsipras-methodeyoun-paragrafi-gia-novartis-koinovouleftiko-praxik">Τσίπρας</a> για προανακριτική: Θα τους ταράξουμε στην νομιμότητα</b>
      </p>
      <p>Στο σκάνδαλο της Novartis και την προανακριτική για τον Δημήτρη Παπαγγελόπουλου αναφέρεται, εξάλλου, ο Αλέξης Τσίπρας σε συνέντευξη που παραχώρησε στο Star Κεντρικής Ελλάδος και η οποία μεταδόθηκε στις 10 χθες το βράδυ.</p>
      <p>Σύμφωνα με το ρεπορτάζ του Φοίβου Κλαυδιανού για το real.gr, ερωτηθείς για την προανακριτική επιτροπή ο κ. Τσίπρας τόνισε πως “είναι καταφανέστατα μια προσπάθεια , όχι απλά αντιπερισπασμού, αλλά και μία επιχείρηση τρομοκράτησης δικαστικών λειτουργών”.</p>
      <p>Σχετικά με την εξαίρεση των βουλευτών κκ Πολάκη και Τζανακόπουλου από τις εργασίες της προανακριτικής, ο Αλέξης Τσίπρας ανέφερε: “Εδώ έχουμε ένα κοινοβουλευτικό πραξικόπημα, δεν υπάρχει αμφιβολία γι’ αυτό. Ποτέ στα χρονικά δεν έχει αποφασίσει η επιτροπή που συστήνεται από τη Βουλή ποιους θα έχει η μειοψηφία στη σύνθεσή της”. Επιπλέον έκανε λόγο για μεθόδευση της ΝΔ και του ΚΙΝΑΛ προκειμένου να αποφύγουν “τις διεισδυτικές ερωτήσεις που πιθανώς θα έκαναν αν ήταν μέσα στον κ. Φρουζή”.</p>
      <p>Ακόμα ανέφερε και μια δεύτερη πτυχή, τονίζοντας πως “θέλουν να στήσουν αυτή τη φαρσοκωμωδία της σκευωρίας καλώντας αυτούς τους δύο υπουργούς να καταθέσουν ως μάρτυρες”.</p>
      <p>Σε ότι αφορά στη στάση του ΣΥΡΙΖΑ και το ίδιου προσωπικά από εδώ και πέρα, σημείωσε:</p>
      <p>“Οι Τζανακόπουλος και Πολάκης μαζί με τους υπόλοιπους 5 αποτελούν την 7άδα που έχω ορίσει να εκπροσωπούν την ΚΟ του ΣΥΡΙΖΑ στην Επιτροπή. Από εκεί και πέρα είναι ευθύνη του Προεδρείου της Επιτροπής, άρα της πλειοψηφίας, αλλά κατ’ επέκταση και του Προέδρου της Βουλής να εφαρμοστεί η νομιμότητα”. Ακόμα, ξεκαθάρισε: “Εμείς δεν θα προχωρήσουμε βεβαίως σε εξαλλοσύνες, εμείς θα πράξουμε αυτό το οποίο έλεγε ο αείμνηστος Ηλίας Ηλιού; “θα τους ταράξουμε στην νομιμότητα».</p>
      <p>Σε ερώτηση για το ντοκιμαντέρ της δημόσιας ελβετικής τηλεόρασης για το σκάνδαλο Novartis, ο Αλέξης Τσίπρας είπε πως “ανέδειξε με συγκλονιστικό τρόπο ότι η ελληνική πτυχή του διεθνούς σκανδάλου Novartis είναι μια πτυχή που πραγματικά συγκλονίζει, όχι το πανελλήνιο, συγκλονίζει την Ευρώπη”. Συμπλήρωσε ότι στο ντοκιμαντέρ γίνεται αντιληπτό “το πώς μεθοδικά στήθηκε μια βιομηχανία εκμαυλισμού και διαφθοράς πολιτικών, δημοσιογράφων και γιατρών”.</p>
      <p>Και ο πρόεδρος του ΣΥΡΙΖΑ τόνισε σχετικά πως αυτό που αποτελεί την ελληνική πτυχή του σκανδάλου Novartis, επιχειρήθηκε όλο το προηγούμενο διάστημα, από την τότε αξιωματική αντιπολίτευση και σημερινή κυβέρνηση, με τη συνεπικουρία κεντρικών ΜΜΕ, να θεωρηθεί ως μία πομφόλυγα. “Κι όχι μόνο αυτό, αλλά να θεωρηθεί ως πολιτική σκευωρία της τότε κυβέρνηση να πλήξει τους πολιτικούς της αντιπάλους”, είπε.</p>
      <figure>
        <img src="http://media.enikos.gr/data/photos/682913_3dc6c2f839-a0896c0488257114.jpg"/>
      </figure>
      <p>
        <b>"Μεθοδεύουν παραγραφή για Novartis"</b>
      </p>
      <p>Επιπλέον ο Αλέξης Τσίπρας αναφέρθηκε στην αναθεώρηση του Συντάγματος, και συγκεκριμένα του άρθρου 86 που αφορά στην ευθύνη υπουργών, αποκαλύπτοντας ότι ετοιμάζει επιστολή προς τον Πρόεδρο της επιτροπής αναθεώρησης επ’ αυτού. Συγκεκριμένα ο πρόεδρος του ΣΥΡΙΖΑ υπενθύμισε πως η πλειοψηφία της προηγούμενης Βουλής είχε θέσει στο άρθρο 86 μια ερμηνευτική διάταξη, με την οποία αποσαφηνιζόταν ότι η δωροδοκία των υπουργών, δεν συμβαίνει κατά την εκτέλεση των καθηκόντων, αλλά επ’ ευκαιρία αυτών, ερμηνευτική δήλωση την οποία η ΝΔ σήμερα δεν ψηφίζει στη Συνταγματική Αναθεώρηση. Όπως εξήγησε υπάρχει μια μεγάλη αντιπαράθεση νομικών και πολιτικών κύκλων για το αν η δωροδοκία είναι ένα αδίκημα για το οποίο ισχύει η σύντομη αποσβεστική προθεσμία στο άρθρο 86 και άρα παραγράφονται τα αδικήματα της δωροδοκίας εντός αυτής της προθεσμίας, ή είναι ένα αδίκημα που δεν ισχύει η αποσβεστική προθεσμία και άρα δεν παραγράφονται. Έτσι, ανέφερε αναλυτικότερα, πως αν θεωρηθεί η δωροδοκία πως συμβαίνει κατά την εκτέλεση των καθηκόντων του υπουργού, τότε υπάρχει αποσβεστική προθεσμία. Αν θεωρηθεί ότι δεν είναι κατά την τέλεση των καθηκόντων αλλά επ’ ευκαιρία αυτών τότε δεν υπάρχει αποσβεστική προθεσμία. Επισήμανε ότι υπάρχει νομολογία που λέει ότι αυτό είναι επ’ ευκαιρία, δηλαδή δεν είναι στα καθήκοντα του υπουργού να τα παίρνει.</p>
      <p>Ο Αλέξης Τσίπρας θύμισε πως η προηγούμενη πλειοψηφία της βουλής, επί ΣΥΡΙΖΑ έφερε “ερμηνευτική δήλωση για να το ξεκαθαρίσουμε”, προσθέτοντας ότι “η σημερινή κυβερνητική πλειοψηφία και το ΚΙΝΑΛ αρνούνται να ψηφίσουν αυτή την ερμηνευτική δήλωση”. “Γιατί το κάνουν αυτό, είναι το ερώτημα”, είπε.</p>
      <p>Υπογράμμισε τον κίνδυνο πως “αν περάσει στο Σύνταγμα αυτή η ερμηνευτική δήλωση τότε δεν θα υπάρχει καμία αμφιβολία για το πώς πρέπει να προχωρήσει η εξέλιξη σε ότι αφορά την έρευνα της Δικαιοσύνης για τον κ. Λοβέρδο, ενδεχομένως για τον κ. Γεωργιάδη και άλλα στελέχη των προηγούμενων κυβερνήσεων”.</p>
      <p>“Με αυτή τους της κίνηση στην πραγματικότητα προδικάζουν την απόφαση όλων όσων έχουν εμπλακεί στην υπόθεση Novartis, ανεξαρτήτως των κινήσεων της Δικαιοσύνης λόγω παραγραφής. Διότι θα ισχυριστούν ότι εφ΄όσον η ίδια η Βουλή δεν ενέκρινε αυτήν την ερμηνευτική δήλωση τότε δεν υφίσταται η άποψη ότι η δωροδοκία είναι ένα αδίκημα το οποίο γίνεται επ' ευκαιρίας των καθηκόντων του υπουργού”, είπε ο Αλέξης Τσίπρας.</p>
      <p>Ανέφερε, δε, τα εξής: “Θα στείλω επιστολή στο πρόεδρο της επιτροπής για την αναθεώρηση του Συντάγματος, θέλοντας να επισημάνω σε όλους τους βουλευτές ότι είναι ένα ζήτημα θεσμικό στο οποίο όλοι οφείλουμε να σταθούμε στο ύψος των περιστάσεων”. Και κατέληξε λέγοντας: μας δίνεται μια ευκαιρία να καταργήσουμε αυτό το άθλιο άρθρο 86, το άρθρο που αφορά τον λεγόμενο νόμο περί ευθύνης υπουργών και ταυτόχρονα μας δίνεται μια ευκαιρία να ξεκαθαρίσουμε τι ακριβώς συμβαίνει σε ότι αφορά τη μέχρι σήμερα ισχύ του άρθρου αυτού σε ζητήματα τα οποία, κατά την άποψή μου, εγείρουν δικαιολογημένα την οργή των πολιτών απέναντι στο πολιτικό σύστημα”.</p>
      <p>Με πληροφορίες από ΑΠΕ-ΜΠΕ, real.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/682881/katethete-epi-dyo-ores-gia-ti-novartis-o-panagiotis-pikrammenos%0A%20%20%20%20%0A"/>
        <a href="http://www.enikos.gr/politics/682864/karagkounis-ston-realfm-978-dikonomikes-faidrotites-osa-ischyrize%0A%20%20%20%20%0A"/>
        <a href="http://www.enikos.gr/politics/682868/exairesi-trion-voulefton-zita-o-papangelopoulos-tsovolas-kata-vat%0A%20%20%20%20%0A"/>
        <a href="http://www.enikos.gr/politics/682840/kastanidis-ston-realfm-978-ta-aitimata-exaireseon-einai-ena-gaita%0A%20%20%20%20%0A"/>
        <a href="http://www.enikos.gr/politics/682838/angelopoulou-einai-mia-efkairia-na-epanasystisoume-tin-ellada-sto%0A%20%20%20%20%0A"/>
        <a href="http://www.enikos.gr/politics/682826/papangelopoulos-tha-zitiso-tin-exairesi-trion-melon-tis-proanakri%0A%20%20%20%20%0A"/>
        <a href="http://www.enikos.gr/politics/682823/apeftheias-panigyriki-ekdilosi-sti-vouli-gia-tin-epitropi-ellada-%0A%20%20%20%20%0A"/>
        <a href="http://www.enikos.gr/politics/682802/synedriazei-i-proanakritiki-gia-papangelopoulo-ti-tha-kanoun-pola%0A%20%20%20%20%0A"/>
        <a href="http://www.enikos.gr/politics/682787/simera-i-premiera-tis-epitropis-ellada-2021%0A%20%20%20%20%0A"/>
      </related>
    </article>
  </body>
</html>