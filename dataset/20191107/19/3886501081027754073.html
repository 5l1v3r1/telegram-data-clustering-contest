<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119025-vucic-gradjani-ne-treba-da-se-sekiraju-u-vezi-navodnih-sankcija-amerike?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T19:25:04+00:00"/>
    <meta property="og:title" content="Vučić: Gradjani ne treba da se sekiraju u vezi navodnih sankcija Amerike"/>
    <meta property="og:description" content="Predsednik Srbije Aleksandar Vučić izjavio je večeras da gradjani &quot;ne treba da se sekiraju&quot; povodom navoda o mogućim sankcijama Amerike zbog kupovine ruskog naoružanja jer kako je rekao, vlasti Srbije vode odgovornu politiku.On je u Ženevi, gde učestvuje na sastanku Strateškog dijaloga o Zapadnom Balkanu u organizaciji Svetskog ekonomskog foruma, rekao da razume zašto neki u Srbiji šire takve priče &quot;ne bi li uneli dozu nesigurnosti i straha&quot;.&quot;Sve je to pomalo čudno ali ljudi ne treba da se sekiraju. Kada SAD donose odluku o tim sankcijama, a ne donose ih lako, uvode ih nekoj kompaniji ili pojedincu a ne narodu. Nisu to sankcije koje bi pogodile vas&quot;, kazao je Vučić za televiziju Pink.On je izrazio uverenje da će vlasti Srbije &quot;kao i do sada&quot;, uspeti da reše sve eventualne nesuglasice sa američkim partnerima.Direktor Radne grupe 231 Biroa za medjunarodnu bezbednost i kontrolu naoružanja Stejt departmenta Tomas Zarzecki sastaće se sutra u Beogradu sa zvaničnicima srpske vlade &quot;radi konsultacija u vezi sa Zakonom…"/>
  </head>
  <body>
    <article>
      <h1>Vučić: Gradjani ne treba da se sekiraju u vezi navodnih sankcija Amerike</h1>
      <address>
        <time datetime="2019-11-07T19:25:04+00:00">07 Nov 2019, 19:25</time>
      </address>
      <p><b>Predsednik Srbije Aleksandar Vučić izjavio je večeras da gradjani "ne treba da se sekiraju" povodom navoda o mogućim sankcijama Amerike zbog kupovine ruskog naoružanja jer kako je rekao, vlasti Srbije vode odgovornu politiku.</b><br/><br/>On je u Ženevi, gde učestvuje na sastanku Strateškog dijaloga o Zapadnom Balkanu u organizaciji Svetskog ekonomskog foruma, rekao da razume zašto neki u Srbiji šire takve priče "ne bi li uneli dozu nesigurnosti i straha".<br/><br/>"Sve je to pomalo čudno ali ljudi ne treba da se sekiraju. Kada SAD donose odluku o tim sankcijama, a ne donose ih lako, uvode ih nekoj kompaniji ili pojedincu a ne narodu. Nisu to sankcije koje bi pogodile vas", kazao je Vučić za televiziju Pink.<br/><br/>On je izrazio uverenje da će vlasti Srbije "kao i do sada", uspeti da reše sve eventualne nesuglasice sa američkim partnerima.<br/><br/>Direktor Radne grupe 231 Biroa za medjunarodnu bezbednost i kontrolu naoružanja Stejt departmenta Tomas Zarzecki sastaće se sutra u Beogradu sa zvaničnicima srpske vlade "radi konsultacija u vezi sa Zakonom o suprotstavljanju američkim suparnicima kroz sankcije (CAATSA) koji je usvojio američki Kongres".<br/><br/>Kako je rečeno agenciji Beta u američkoj ambasadi, Zarzecki je na toj dužnosti već obišao šezdesetak država a u kratku unapred planiranu posetu Srbiji, dolazi u duhu bilateralne saradnje.<br/><br/>"Američki Kongres je doneo pomenuti akt (CAATSA) kao odgovor na rusku agresiju u Ukrajini, njenu aneksiju Krima, kibernetičke upade i napade, mešanje u izborni proces 2016. godine i druge maligne aktivnosti Rusije a smisao sankcija koje taj zakon predvidja u odeljku 231 jeste da Rusija plati cenu za ovakve aktivnosti", naveli su u ambasadi.<br/><br/>Na meti tih sankcija, kako je rečeno, nisu druge države, niti se one uvode sa namerom da podrivaju vojne sposobnosti američkih partnera već su usmerene protiv Rusije.<br/><br/>Ministar spoljnih poslova Srbije Ivica Dačić najavio je za današnju Politiku da će Tomas ;Zarzecki, imati razgovore u Ministarstvu spoljnih poslova, kao i ministarstvima odbrane i finansija. <br/><br/>Dačić je rekao da Srbija nije prekršila sankcije koje su SAD uvele na kupovinu oružja iz Rusije, te da nema razloga za uvodjenje sankcija.<br/><br/>Po pisanju Politike, SAD su se za Srbiju zainteresovale nakon vežbe vojski Srbije i Rusije "Slovenski štiti" krajem oktobra, na kojoj su prikazani raketni sistemi "S-400" i "pancir S".</p>
    </article>
  </body>
</html>