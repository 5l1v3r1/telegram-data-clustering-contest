<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-sevilla-goleja-el-dudelange-i-es-classifica-pels-setzens-de-final-2-5/noticia/2961762/"/>
    <meta property="og:site_name" content="CCMA"/>
    <meta property="article:published_time" content="2019-11-07T19:01:05+00:00"/>
    <meta property="og:title" content="El Sevilla goleja el Dudelange i es classifica per als setzens de final (2-5)"/>
    <meta property="og:description" content="Un doblet de Dabbur i un hat-trick de Munir han certificat el triomf dels andalusos. El Getafe ha perdut al camp del Basilea amb polèmica i s'haurà de jugar la classificació en les dues últimes jornades de la fase de grups"/>
  </head>
  <body>
    <article>
      <h1>El Sevilla goleja el Dudelange i es classifica per als setzens de final (2-5)</h1>
      <h2>Un doblet de Dabbur i un hat-trick de Munir han certificat el triomf dels andalusos. El Getafe ha perdut al camp del Basilea amb polèmica i s'haurà de jugar la classificació en les dues últimes jornades de la fase de grups</h2>
      <address><time datetime="2019-11-07T19:01:05+00:00">07 Nov 2019, 19:01</time> by <a rel="author">esport3</a></address>
      <p>El <b>Sevilla</b> ha golejat el<b> feble Dudelange </b>luxemburguès i ha sentenciat el pas als <b>setzens de final de la Lliga Europa</b> (1-5). El conjunt andalús ha passat per sobre del rival en la primera part i ha marxat al vestidor amb un<b> inapel·lable 0 a 4, amb dos gols de l'israelià Dabbur i dos més de l'exblaugrana Munir</b>. En la represa, de nou <b>Munir ha arrodonit el seu gran partit amb un hat-trick</b> en el minut 67.</p>
      <p>Amb el duel completament sentenciat, el Sevilla s'ha relaxat i el Dudelange ho ha aprofitat per maquillar la desfeta amb <b>dos gols de Danil Sinani, </b>que no han evitat el quart triomf del conjunt andalús en quatre jornades.</p>
      <p>
        <b>El Getafe perd a Basilea (2-1)</b>
      </p>
      <p>El Getafe ha perdut en la seva <b>visita al camp del Basilea</b> i s'haurà de jugar la classificació en les dues últimes jornades de la fase de grups. El conjunt suís s'ha avançat amb un <b>gol matiner d'Arthur en el minut 8,</b> però, just abans del descans,<b> Jaime Mata ha fet l'empat a un de penal</b>. En la represa, el Basilea s'ha tornat a avançar per mitjà de Fabian Frei en el minut 60 i ha acabat sumant una victòria amb polèmica ja que en el tram final, l'àrbitre ha anul·lat un golàs a Ángel per un fora de joc inexistent que hagués suposat l'empat a dos, però a la Lliga Europa no hi ha VAR i la jugada no s'ha pogut revisar. </p>
      <figure>
        <img src="https://www.ccma.cat/multimedia/jpg/0/9/1573156356090.jpg"/>
      </figure>
    </article>
  </body>
</html>