<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88994"/>
    <meta property="og:site_name" content="Denník politika"/>
    <meta property="article:published_time" content="2019-11-07T19:35:01+00:00"/>
    <meta property="og:title" content="Za slušné Slovensko: Nie je to iba o Glváčovi, ale o celej sieti organizovaného zločinu"/>
    <meta property="og:description" content="7.11.2019 (Webnoviny.sk) – Nie je to iba o Martinovi Glváčovi, ale o celej sieti organizovaného zločinu. Takto reaguje na Glváčovo odstúpenie z funkcie podpredsedu parlamentu iniciatíva Za slušné Slovensko, ktorá organizovala demonštrácie po vražde novinára Jána Kuciaka a jeho snúbenice Martiny Kušnírovej. Na svojom facebookovom profile píše, že teraz je dôležité, aby občania kontrolovali politikov a dohliadali na fungovanie spravodlivosti."/>
  </head>
  <body>
    <article>
      <h1>Za slušné Slovensko: Nie je to iba o Glváčovi, ale o celej sieti organizovaného zločinu</h1>
      <address><time datetime="2019-11-07T19:35:01+00:00">07 Nov 2019, 19:35</time> by <a rel="author">Webnoviny</a></address>
      <p>7.11.2019 (Webnoviny.sk) – Nie je to iba o Martinovi Glváčovi, ale o celej sieti organizovaného zločinu. Takto reaguje na Glváčovo odstúpenie z funkcie podpredsedu parlamentu iniciatíva Za slušné Slovensko, ktorá organizovala demonštrácie po vražde novinára Jána Kuciaka a jeho snúbenice Martiny Kušnírovej. Na svojom facebookovom profile píše, že teraz je dôležité, aby občania kontrolovali politikov a dohliadali na fungovanie spravodlivosti.</p>
      <p>„<i>Odstúpil Martin Glváč, ktorý pravidelne komunikoval s objednávateľkou vraždy Jána a Martiny Alenou Zs. a tiež s Marianom K. obvineným z tejto vraždy. V slušnej krajine a vo fungujúcej demokracii je okamžité odstúpenie z funkcie v takomto prípade samozrejmosťou</i>,“ vyhlásila iniciatíva.</p>
      <p>Zároveň priblížila, že za uplynulý rok a pol odstúpilo zo svojich funkcií mnoho ľudí pre veľmi závažné podozrenia. „<i>Veríme, že kauzy, do ktorých boli zapletení, budú vyšetrené. Veríme, že vinníci budú postavení pred spravodlivý súd a v prípade dokázania viny aj potrestaní</i>,“ dodali predstavitelia Za slušné Slovensko.</p>
      <p>Opozícia tlačila na Glváčov odchod pre informácie o jeho intenzívnej komunikácii s Marianom K., ktorý čelí obžalobe v prípade Kuciakovej vraždy. Glváč nakoniec odstúpil sám a tvrdil, že je obeťou kampane voči jeho osobe a strane Smer-SD.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/podpredseda-narodnej-rady-sr-nr-sr/"><u>podpredseda Národnej rady SR (NR SR)</u></a>, <a href="https://www.webnoviny.sk/tag/za-slusne-slovensko/"><u>Za slušné Slovensko</u></a><br/>Zdroj: Webnoviny.sk – <a href="https://www.webnoviny.sk/za-slusne-slovensko-nie-je-to-iba-o-glvacovi-ale-o-celej-sieti-organizovaneho-zlocinu/"><u>Za slušné Slovensko: Nie je to iba o Glváčovi, ale o celej sieti organizovaného zločinu</u></a> © SITA Všetky práva vyhradené.</p>
    </article>
  </body>
</html>