<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33000/amoruso-sony-il-black-friday-si-sta-espandendo-e-inglobera-anche-il-natale"/>
    <meta property="og:site_name" content="DDay.it"/>
    <meta property="article:published_time" content="2019-11-07T19:39:00+00:00"/>
    <meta property="og:title" content="Amoruso (Sony): &quot;Il Black Friday si sta espandendo e ingloberà anche il Natale&quot;"/>
    <meta property="og:description" content="Michelangelo Amoruso, marketing manager di Sony Italia, ci ha raccontato le quote di mercato raggiunte dal marchio giapponese in Italia e ha condiviso con noi le sue sensazioni: la stagione del Black Friday sta cambiando."/>
  </head>
  <body>
    <article>
      <h1>Amoruso (Sony): "Il Black Friday si sta espandendo e ingloberà anche il Natale"</h1>
      <h2>Michelangelo Amoruso, marketing manager di Sony Italia, ci ha raccontato le quote di mercato raggiunte dal marchio giapponese in Italia e ha condiviso con noi le sue sensazioni: la stagione del Black Friday sta cambiando.</h2>
      <address><time datetime="2019-11-07T19:39:00+00:00">07 Nov 2019, 19:39</time> by <a rel="author">Gianfranco Giardina</a></address>
      <p>Come di consueto, i principali produttori di elettronica radunano i giornalisti all'inizio della stagione natalizia per presentare le proprie idee regalo. L'appuntamento con Sony è ovviamente per noi e per i lettori di DDAY.it semplicemente una conferma dei prodotti già lanciati e da noi quasi tutti provati: TV OLED, cuffie a riduzione del rumore, fotocamere Alpha Full Frame e APS-C, smartphone Xperia.</p>
      <p>Ne abbiamo approfittato per fare quattro chiacchiere con <b>Michelangelo Amoruso</b>, marketing manager di Sony per qualche riflessione sul mercato, a ridosso della stagione degli acquisti più importante dell'anno, e sul posizionamento di Sony.</p>
      <figure>
        <iframe src="https://www.youtube.com/embed/xt_XC2mKSa4" width="640" height="360" data-service="Youtube" scrolling="no"/>
      </figure>
      <p>Secondo Amoruso, almeno sul piano delle sensazioni, il <b>Black Friday quest'anno sarà un po' depotenziato rispetto al passato</b>. O meglio, il periodo promozionale è iniziato prima e probabilmente finirà molto dopo, inglobando il Natale; anzi, di fatto restituendo la Natale il ruolo di momento centrale degli acquisti. "<i>È una novità, bisognerà capire bene quale sarà la vera stagionalità di questo Black Friday, che sta cambiando</i>".</p>
      <p>Amoruso ha anche sottolineato i buoni risultati di mercato di quest'anno per Sony, in linea con le aspettative. Sony ha una <b>quota di mercato sul totale TV di circa il 13%</b>: "<i>Potrebbe sembrare poco</i> - ci ha detto Amoruso - m<i>a se consideriamo la fascia che a noi interessa, ovverosia quella dai 55" in su, superiamo il 20%</i>". Se si stringe l'osservazione agli OLED, Sony ha invece una quota superiore al 30, ma dai 65" in su, si va oltre il 45%.</p>
      <p><b>30% è la quota di mercato anche nel segmento delle cuffie noise canceling premium</b> (sopra i 250 euro), dove Bose è sempre stata quasi monopolista, con la serie 1000X. In questo senso Amoruso ha implicitamente confermato un possibile adeguamento del prezzo degli auricolari noise canceling della serie 1000X (le WF-1000XMK3) verso il basso per allinearsi con il quello delle AirPods Pro recentemente lanciato: "La nostra è una validissima alternativa alla proposta di Apple, che è leader di mercato di questo formato con gli AirPod".</p>
      <figure>
        <img src="https://cdn.dday.it/system/uploads/picture/image/58521/content_small__GIO1776.jpg"/>
      </figure>
    </article>
  </body>
</html>