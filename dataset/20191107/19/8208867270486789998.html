<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/07/news/fattori_5s_dimissioni-240530156/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T19:23:00+00:00"/>
    <meta property="og:title" content="5S, la senatrice Fattori lascia il Movimento: &quot;Abbandonata dai vertici ma continuo a sostenere il governo&quot;"/>
    <meta property="og:description" content="Passa al gruppo misto. E denuncia: &quot;Non sono sola perchè abbandonati a sè stessi sono anche i territori e i meetup, usati oramai solo per"/>
  </head>
  <body>
    <article>
      <h1>5S, la senatrice Fattori lascia il Movimento: "Abbandonata dai vertici ma continuo a sostenere il governo"</h1>
      <h2>Passa al gruppo misto. E denuncia: "Non sono sola perchè abbandonati a sè stessi sono anche i territori e i meetup, usati oramai solo per promuovere azioni di governo con fini di consenso e inascoltati nelle loro vertenze locali"</h2>
      <address>
        <time datetime="2019-11-07T19:23:00+00:00">07 Nov 2019, 19:23</time>
      </address>
      <p><b>ROMA -</b>  "Oggi passo al Gruppo misto, <a href="https://www.repubblica.it/politica/2019/08/03/news/elena_fattori_m5s_decreto_sicurezza_bis_lega_governo_fiducia-232675289/?ref=search">ma continuo a sostenere il governo</a>. Non ho lasciato il Movimento 5 stelle, non ho abbandonato la nave, ma è il capitano che mi ha lasciata senza pane e acqua". Così la senatrice Elena Fattori sul suo blog sull'Huffington post. "Da ormai un anno, senza peraltro che nessuno me lo abbia comunicato ufficialmente, sono sotto procedura disciplinare la cui conclusione ancora non vede luce. Un mese fa dunque ho pensato di sollecitare affinché questa storia venisse conclusa tramite una lettera inviata ai probiviri, al capogruppo entrante e a quello uscente, con la preghiera di ridarmi quella possibilità di lavorare che mi è stata sottratta in questi mesi".<br/><br/>Ancora: "Non ho ottenuto alcuna risposta, come <a href="https://www.repubblica.it/politica/2019/02/11/news/regionali_abruzzo_la_de_ba_cle_del_m5s-218848451/?ref=search">nessuna risposta ho mai ottenuto ai miei appelli</a> sui provvedimenti ai quali ero maggiormente sensibile come i decreti sicurezza, passati in maniera indefessa salvo poi essere emendati dal presidente della repubblica con le stesse motivazioni e perplessità da me espresse mesi prima. Non un emendamento, non un atto (sono la prima firmataria del disegno di legge sulle agromafie della commissione caselli) sono stati avallati dalla dirigenza 5 stelle".<br/><br/>Insomma, spiega Fattori, "non ho lasciato, ma sono stata lasciata. Sono stata isolata perfino sul territorio che mi ha dato mandato per portare avanti un programma che di certo non abbandono". Infine: "Sono stata isolata perché l'involuzione del Movimento 5 stelle di oggi, molto diverso da quello che conoscevo e nel quale sono cresciuta, è fatto di deroghe ai principi originari e di assenza di condivisione. Sono stata lasciata, ma non sono sola perchè abbandonati a sè stessi sono anche i territori e i meetup, usati oramai solo per promuovere azioni di governo con fini di consenso e inascoltati nelle loro vertenze locali. Il potere evidentemente cambia e snatura le persone che non hanno lo spessore per affrontarlo".</p>
      <related>
        <h4>Articoli correlati</h4>
        <a href="https://www.repubblica.it/politica/2019/10/29/news/di_maio_conte_rettifica-239789581/?ref=drac-3"/>
      </related>
    </article>
  </body>
</html>