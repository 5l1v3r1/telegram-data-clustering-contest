<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/mes_esports/Federacio-Voleibol-analitzara-Laia-Copa_0_2339766215.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T19:57:00+00:00"/>
    <meta property="og:title" content="La Federació Espanyola de Voleibol permetrà que la Laia pugui jugar la Copa"/>
    <meta property="og:description" content="Té síndrome de Down i demanava jugar amb les seves companyes malgrat tenir un any més"/>
  </head>
  <body>
    <article>
      <h1>La Federació Espanyola de Voleibol permetrà que la Laia pugui jugar la Copa</h1>
      <h2>Té síndrome de Down i demanava jugar amb les seves companyes malgrat tenir un any més</h2>
      <address>
        <time datetime="2019-11-07T19:57:00+00:00">07 Nov 2019, 19:57</time>
      </address>
      <p>La Federació Espanyola de Voleibol (RFEVB) acceptarà "amb tota probabilitat" que <a href="https://www.ara.cat/esports/Federacio-Espanyola-Voleibol-no-accepta-jugadora-sindrome-Down_0_2339166075.html">la Laia</a>, la nena de 14 anys amb síndrome de Down, pugui jugar amb el seu equip a la Copa d'Espanya malgrat que té un any més que les seves companyes.</p>
      <p>Agustín Martín, el president de la RFEVB, assegurava en declaracions a l'agència Efe que l'organisme està disposat a acceptar la petició del seu club, el Club Voleibol Esplugues, trobant així una solució després de la polèmica generada arran de les denúncies a les xarxes socials de la família de la nena i del club.</p>
      <p>El cas es debatrà a la junta directiva de la federació, prevista per al 22 de novembre.</p>
      <figure>
        <img src="https://www.ara.cat/2019/11/06/esports/normativa-permet-jugar-teves-companyes_2339176076_67151743_117x66.jpg"/>
      </figure>
      <p>
        <a href="https://www.ara.cat/esports/Federacio-Espanyola-Voleibol-no-accepta-jugadora-sindrome-Down_0_2339166075.html">Quan la normativa no et permet jugar amb les teves companyes</a>
      </p>
      <p>La federació sempre ha negat que hagi discriminat la Laia i, en un <a href="http://rfevb.com/n/comunicado-oficial-de-la-rfevb">comunicat</a> de dilluns a la nit, va assegurar que s'havia limitat a informar per telèfon el Club Voleibol Esplugues que les normes de la competició "no permeten que una esportista participi en categories inferiors a les de la seva edat", independentment que sigui una persona amb síndrome de Down.</p>
      <figure>
        <iframe data-src="https://twitter.com/RFEVB/status/1191439122579238912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De fet, Agustín Martín va mostrar malestar per la polèmica i va explicar que "són falses" les acusacions del C.V.Esplugues. La seva versió és que el club es va posar en contacte amb la Federació però que, en primera instància, no va comunicar que es tractava d'una nena amb síndrome de Down. Quan la RFEVB va dir que la normativa no ho permetia, el club va explicar el cas i la resposta -sempre segons Martín- és que el reglament no contemplava aquest cas.</p>
      <p>"A partir d'aquí van començar a dir que la Federació impedeix jugar la Copa a una nena amb síndrome de Down. El club no ha dit la veritat. És una acusació totalment falsa. Han buscat un protagonisme inusitat. Que m'ensenyin un document on posi que la federació no autoritza que una nena amb síndrome de Down no pugui jugar la Copa d'Espanya", diu el president a Efe.</p>
      <h3>Juga la lliga amb normalitat</h3>
      <p>La Laia juga des del 2011 amb el mateix equip d'Esplugues. Un club que fins i tot havia proposat a la federació que es donessin tots els seus partits per perduts a canvi de permetre que la nena jugués amb les seves companyes.</p>
      <p>La jugadora participa sense problemes en la lliga ordinària a la categoria d'infantil, encara que per la seva edat hauria de fer-ho en la de cadet. Però compta amb el consentiment de la Federació Catalana de Voleibol, una pràctica molt habitual en la inclusió de persones amb síndrome de Down, tant en l'esport com en l'àmbit escolar.</p>
      <p>A les xarxes socials, la reivindicació de la família de la Laia ha rebut el suport de la capitana de la selecció de vòlei espanyola, Helia González, i d'equips com el Club de Voleibol de Madrid i el Club Nova Castella.</p>
    </article>
  </body>
</html>