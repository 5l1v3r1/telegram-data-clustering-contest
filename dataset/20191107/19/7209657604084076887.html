<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/forl%C3%AC/cronaca/auschwitz-predappio-1.4874732"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T19:36:33+00:00"/>
    <meta property="og:title" content="Studenti in treno ad Auschwitz, il Comune di Predappio nega i fondi"/>
    <meta property="og:description" content="La minoranza attacca: niente contributi agli studenti. Il sindaco: &quot;Il Treno della memoria è di parte&quot;"/>
  </head>
  <body>
    <article>
      <h1>Studenti in treno ad Auschwitz, il Comune di Predappio nega i fondi</h1>
      <h2>La minoranza attacca: niente contributi agli studenti. Il sindaco: "Il Treno della memoria è di parte"</h2>
      <address><time datetime="2019-11-07T19:36:33+00:00">07 Nov 2019, 19:36</time> by <a rel="author">QUINTO CAPPELLI</a></address>
      <p>Predappio (Forlì), 8 novembre 2019 - <b>«Il Comune di Predappio</b> nega un contributo alla partecipazione di ragazzi predappiesi al progetto <b>Promemoria Auschwitz-Treno della Memoria</b>. Così la nostra associazione copre la quota mancante di 370 euro per consentire il percorso di studi ad uno studente». Lo sostengono l’<b>Associazione GenerAzioni </b>in Comune e il gruppo consigliare di minoranze dell’omonima lista, guidato dal capogruppo <b>Gianni Flamigni.</b></p>
      <p>Il progetto nazionale di educazione alla cittadinanza, patrocinato da Senato e Camera, coinvolge gli studenti predappiesi delle superiori dal 2011, grazie al contributo dell’amministrazione comunale e di associazioni del territorio. Quest’anno sono due gli studenti che hanno aderito: una quota è stata messa a disposizione da Anpi Forlì-Cesena e «l’altra avrebbe dovuto coprirla l’amministrazione», che ha rifiutato.</p>
      <p>
        <b>AGGIORNAMENTO <a href="https://www.ilrestodelcarlino.it/forl%C3%AC/politica/predappio-1.4875890">Scoppia la polemica</a></b>
      </p>
      <p>Così sarà coperta da GenerAzioni in Comune. Secondo gli estensori del comunicato, «vedere Auschwitz oggi e coglierne il significato, le implicazioni e le complessità non può prescindere da una prospettiva che non si limiti alla memoria nazionale, ma sappia allargare lo sguardo a una dimensione più ampia. <b>Guardare alla storia delle persecuzioni </b>e degli stermini della seconda guerra mondiale significa costruire la consapevolezza che i processi che ne furono alla base sono parte di un passato comune, così come lo sono le conseguenze sociali, politiche, culturali che quella storia ha portato».</p>
      <p>Concludono gli estensori del comunicato: «Troviamo ingiustificabile e un atto molto grave il mancato contributo da parte dell’amministrazione comunale di Predappio a questo importante progetto, che aiuta i giovani o conoscere la storia in modo critico».</p>
      <p>Risponde il sindaco Roberto Canali:<b> «Non siamo contrari al Treno della Memoria</b> o al far conoscere i campi di sterminio nazisti, fra cui Auschwitz, ma al fatto che questo treno vada in un’unica direzione, cioè solo verso Auschwitz. Quando i Treni della Memoria andranno in tutte le direzioni e si fermeranno anche presso altri luoghi di oppressione del Novecento, come per esempio il Muro di Berlino o le Foibe, allora la nostra amministrazione contribuirà all’iniziativa. Infatti, la storia va conosciuta tutta e non solo quella di parte». Conclude il primo cittadino: «La conoscenza della storia di parte non può essere finanziata con i soldi pubblici».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>