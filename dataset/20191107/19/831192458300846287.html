<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/magkies-pollaki-kai-tzanakopoyloy-diekopsan-prin-kan-xekinisei-tin-krisimi-synedriasi-exetasis-froyzi-tis-proanakritikis-gia-to-skandalo-novartis-apolayste-toys-epeisodiakoys-dialogoys-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-07T19:47:49+00:00"/>
    <meta property="og:title" content="«Εδώ θα μείνω!…»: Πολλάκης και Τζανακόπουλος αρνήθηκαν να βγούν από την αίθουσα της Βουλής και δεν έγινε η κρίσιμη συνεδρίαση με την κατάθεση Φρουζή (Βίντεο)"/>
    <meta property="og:description" content="Αναβλήθηκε η κρίσιμη συνεδρίαση της Προανακριτικής για Novartis. Στην αίθουσα προσήλθαν κανονικά οι βουλευτές του ΣΥΡΙΖΑ Παύλος Πολάκης και Δημήτρης Τζανακόπουλος οι οποίοι αρνήθηκαν να αποχωρήσουν. Ως γνωστόν η πλειοψηφία της Επιτροπής έχει ζητήσει την εξαίρεση"/>
  </head>
  <body>
    <article>
      <h1>«Εδώ θα μείνω!…»: Πολλάκης και Τζανακόπουλος αρνήθηκαν να βγούν από την αίθουσα της Βουλής και δεν έγινε η κρίσιμη συνεδρίαση με την κατάθεση Φρουζή (Βίντεο)</h1>
      <address>
        <time datetime="2019-11-07T19:47:49+00:00">07 Nov 2019, 19:47</time>
      </address>
      <p>Αναβλήθηκε η κρίσιμη συνεδρίαση της Προανακριτικής για Novartis. Στην αίθουσα προσήλθαν κανονικά οι βουλευτές του ΣΥΡΙΖΑ Παύλος Πολάκης και Δημήτρης Τζανακόπουλος οι οποίοι αρνήθηκαν να αποχωρήσουν.</p>
      <p>Ως γνωστόν η πλειοψηφία της Επιτροπής έχει ζητήσει την εξαίρεση των δύο πρώην υπουργών καθώς είναι θα είναι μάρτυρες.</p>
      <p>Οι δύο πρώην υπουργοί προσήλθαν κανονικά και αρνήθηκαν να εξέλθουν τις αίθουσας. Ετσι, ο πρόεδρος της Επιτροπής δεν επέλεξε τον δρόμο της φρουράς της Βουλής, αλλά προτίμησε να αναβάλει την συνεδρίαση – και κατ’ επέκταση και την εξέταση του άλλοτε ισχυρού άνδρα της Novartis Κωνσταντίνου Φρουζή για άλλη ημέρα.</p>
      <p>Η προσέλευση Πολάκη Τζανακόπουλου<br/>Δείτε το βίντεο με την προσέλευση στην προανακριτική επιτροπή στη Βουλή του Παύλου Πολάκη και του Δημήτρη Τζανακόπουλου:</p>
      <figure>
        <iframe src="https://www.youtube.com/embed/FrEgTZSgny0" width="696" height="522" data-service="Youtube" scrolling="no"/>
      </figure>
      <p>Δεν έδωσαν άδεια εισόδου στη Βουλή στον Κ. Φρουζή<br/>Βουλευτές της ΝΔ που μετέχουν στην προανακριτική περιέγραψαν πως ο Κ. Φρουζής ήταν στην πύλη και ζητούσε είσοδο. «Επρόκειτο να έρθει στις επτά να απαντήσει τις ερωτήσεις μας. Δεν του έδωσαν είσοδο από την πύλη, λόγω της άρνησης αποχώρησης των δυο. Γύρισε κι έφυγε άπραγος».</p>
      <p>Ο διάλογος στην προανακριτική<br/>Μέσα στην επιτροπή ο Σπ. Λάππας του ΣΥΡΙΖΑ υποστήριξε πως «πρέπει να συζητήσουμε το αίτημα εξαίρεσης των δύο (Πολάκη, Τζανακόπουλου) αλλά και τηςε εξαίρεσης των τριών (σ.σ. Θ. Πλεύρη, Κ. Κυρανάκη και Β. Κεγκέρογλου).</p>
      <p>Απαντώντας ο κ. Μπούγας, είπε πως «πρέπει να υπάρχει η νόμιμη σύνθεση της επιτροπής για να μπορέσουμε να συζητήσουμε το θέμα αυτό».</p>
      <figure>
        <img src="https://europost.gr/wp-content/uploads/2019/11/proanakritiki-novartis-1-300x200.jpg"/>
      </figure>
      <p>Ο πρόεδρος της προανακριτικής απευθύνθηκε στον βουλευτή του ΣΥΡΙΖΑ Σπ. Λάππα με τον οποίο είχε τον εξής διάλογο:</p>
      <p>Μπούγας: «Κύριε Λάππα, εκπροσωπείτε τον ΣΥΡΙΖΑ. Τι θα κάνουν οι κ.κ. Πολάκης και Τζανακόπουλος;».<br/>Λάππας: «Κύριε πρόεδρε, έχουν αυτόνομη προσωπικότητα και παρουσία και θα αποφασίσουν οι ίδιοι»!<br/>Από την πλευρά του ο Π. Πολάκης κράτησε αρχικά χαμηλούς τόνους, ενώ ο Δημ. Τζανακόπουλος φώναζε για συνταγματικότητα της διαδικασίας εξαίρεσής τους.</p>
      <p>Οι διάλογοι εντός της προανακριτικής και η διακοπή της συνεδρίασης<br/>Σπύρος Λάππας ΣΥΡΙΖΑ: Πριν συζητήσουμε οτιδήποτε άλλο πρέπει να συζητήσουμε την αίτηση ανάκλησης της απόφασης εξαίρεσης των κυρίων Τζανακόπουλου και Πολάκη που που κατέθεσε ο συνήγορος του κ. Παπαγγελόπουλου<br/>Γιάννης Μπούγας, Πρόεδρος Επιτροπής: Δεν μπορεί να ξεκινήσει η διαδικασία, ούτε να γίνει αυτή η συζήτηση με παρόντα δύο μέλη που έχουν εξαιρεθεί. Δεν είναι νόμιμη η σύνθεση της Επιτροπής. Θα συμμορφωθεί ο ΣΥΡΙΖΑ με την απόφαση;<br/>Δημήτρης Τζανακόπουλος: Είμαι εδώ κατ’ εντολήν του Προέδρου μου. Κι εσείς παραβιάζετε το Σύνταγμα.<br/>Γιάννης Μπούγας: Επιδεικνύετε αντικοινοβουλευτική συμπεριφορά.<br/>Ο Μπούγας ξαναζητάει να αποχωρήσουν – αρνούνται φωνάζοντας και διακόπτει τη συνεδρίαση – αναβάλλοντας για επόμενη φορά. Η συνεδρίαση ίσως διεξαχθεί την Τρίτη κατά πληροφορίες.</p>
      <p>Αμέσως μετά, αποχώρησαν οι βουλευτές όλων των κομμάτων πλην των βουλευτών ΣΥΡΙΖΑ που παρέμειναν για λίγο μέσα.</p>
      <p>Μπούγας: Διέκοψα λόγω μη νόμιμης σύνθεσης<br/>Ο προεδρεύων της Επιτροπής Γιάννης Μπούγας ενημέρωσε τους δημοσιογράφους ότι η επιτροπή αναβλήθηκε λόγω μη νόμιμης σύνθεσής της, αφού στο κατ’ επανάληψη αίτημά του να αποχωρήσουν, εκείνοι αρνήθηκαν. Ετσι, ανέβαλε τη συνεδρίαση για άλλη ημέρα.</p>
      <p>Θάνος Πλεύρης: Υπήρχαν άτομα στην αίθουσα τα οποία απαγορεύεται αν είναι στην Επιτροπή. Διακόψαμε γιατί αλλιώς υπάρχει κίνδυνος ακυρότητας.</p>
      <p>Διάλογος Μαρκόπουλου – Γεροβασίλη<br/>Δημήτρης Μαρκόπουλος: Αναβάλλεται η συνεδρίαση. Έχει έρθει ο Φρουζής και δεν μπορεί να εξεταστεί γιατί είχαμε τα ίδια φωνές και εντάσεις.<br/>Όλγα Γεροβασίλη: Εγώ βλέπω ότι αποχώρησε η ΝΔ, όχι ο ΣΥΡΙΖΑ.<br/>Δημήτρης Μαρκόπουλος: Τους αφήσαμε στον αυτοεξευτελισμό τους. Δεν μπορούμε να κάνουμε πεζοδρόμιο τη Βουλή. Έχετε κάνει τον Πολάκη αντιπρόεδρο του ΣΥΡΙΖΑ. Αυτός χαράσσει γραμμή.<br/>Όλγα Γεροβασίλη (εξίσου ειρωνική): Θα τον πάμε Πρόεδρο της Δημοκρατίας.<br/>Πολάκης: Προστατεύουν τον Φρουζή -Θα έρθουμε και την επόμενη φορά<br/>Σε δηλώσεις του προς τους δημοσιογράφους, ο Παύλος Πολάκης υποστήριξε: «Προστατεύουν το Φρουζή γι αυτό δεν μας θέλουν μέσα. Και την επόμενη φορά θα είμαστε εδώ!»</p>
      <p>Δείτε το βίντεο με την αποχώρηση των κ.κ. Πολάκη και Τζανακόπουλου:</p>
      <figure>
        <iframe src="https://www.youtube.com/embed/RKv9vtZIHGg" width="696" height="522" data-service="Youtube" scrolling="no"/>
      </figure>
      <p>Τζανακόπουλος: Η αναβολή της εξέτασης Φρουζή είναι αποκλειστική ευθύνη ΝΔ<br/>Σε δηλώσεις του λίγο αργότερα στις κάμερες, ο κ. Τζανακόπουλος τόνισε: «Η αναβολή της σημερινής συνεδρίασης είναι αποκλειστική ευθύνη της επιτροπής και του προέδρου της κ. Μπούγα. Πρόκειται για πρωτοφανή εξέλιξη, προφανώς αντισυνταγματική, με έναν και μόνο στόχο: Να μην εξεταστεί ο κ. Φρουζής».</p>
      <p>Δείτε το βίντεο με την δήλωση του κ. Τζανακόπουλου:</p>
      <figure>
        <iframe src="https://www.youtube.com/embed/neC_woZBMR8" width="696" height="392" data-service="Youtube" scrolling="no"/>
      </figure>
      <p>Λάππας (ΣΥΡΙΖΑ): Αυθαίρετη η διακοπή, αντισυνταγματική η διαδικασία<br/>«Σήμερα συνεχίστηκε μια ανυπόστατη, αντισυνταγματική και αντικοινοβουλευτική διαδικασία, όπως είπε και ο πρόεδρος του κόμματος μας», ανέφερε ο βουλευτής του ΣΥΡΙΖΑ, μέλος της ειδικής κοινοβουλευτικής επιτροπής προκαταρκτικής εξέτασης, Σπ. Λάππας.</p>
      <p>«Το Προεδρείο διέκοψε αυθαίρετα τις εργασίες της επιτροπής. Η στάση του αυτή είναι αυθαίρετη, αντισυνταγματική, προσβάλλει την κοινοβουλευτική τάξη. Εμείς, ως ομάδα του ΣΥΡΙΖΑ, ήμασταν και οι 7 παρόντες και περιμέναμε να εξετάσουμε τον μάρτυρα», είπε ο κ. Λάππας και πρόσθεσε: «Εμείς θα εξακολουθήσουμε να κάνουμε ό,τι είναι δυνατόν προκειμένου να τηρηθεί η κοινοβουλευτική τάξη, το Σύνταγμα, η νομιμότητα. Θα κάνουμε ό,τι περνάει από το χέρι μας για να μην αποτρέψουμε την εξέταση του Φρουζή. Εμείς εμμένουμε και αναμένουμε την επόμενη συνεδρίαση, για να εξετάσουμε τον μάρτυρα. Εμείς έχουμε συμφέρον να τον εξετάσουμε και θα το κάνουμε. Να είστε βέβαιοι γι΄αυτό».</p>
      <p>Κληθείς να σχολιάσει τη θέση της ΝΔ, ότι με ευθύνη του ΣΥΡΙΖΑ δεν εξετάστηκε ο κ. Φρουζής και συνεπώς αν και στην επόμενη συνεδρίαση προσέλθουν οι δύο βουλευτές, πάλι δεν θα εξεταστεί ο κ. Φρουζής, ο βουλευτής του ΣΥΡΙΖΑ απάντησε: «Σήμερα η επιτροπή είχε κανονική, νόμιμη, συνταγματική και σύμφωνη με τον Κανονισμό της Βουλής σύνθεση. Αυτά προς το παρόν».</p>
      <h3>Σχετικά</h3>
    </article>
  </body>
</html>