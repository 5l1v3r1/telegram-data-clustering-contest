<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459354/%e0%a6%85%e0%a6%b8%e0%a7%8d%e0%a6%9f%e0%a7%8d%e0%a6%b0%e0%a7%87%e0%a6%b2%e0%a6%bf%e0%a7%9f%e0%a6%be%e0%a6%b0-%e0%a6%b8%e0%a6%99%e0%a7%8d%e0%a6%97%e0%a7%87-%e0%a6%ac%e0%a6%be%e0%a6%82%e0%a6%b2%e0%a6%be%e0%a6%a6%e0%a7%87%e0%a6%b6%e0%a7%87%e0%a6%b0-%e0%a6%ac%e0%a6%be%e0%a6%a3%e0%a6%bf%e0%a6%9c%e0%a7%8d%e0%a6%af"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T19:32:00+00:00"/>
    <meta property="og:title" content="অস্ট্রেলিয়ার সঙ্গে বাংলাদেশের বাণিজ্য বাড়ছে"/>
    <meta property="og:description" content="অর্থনৈতিক রিপোর্টার \ বাংলাদেশ ও অস্ট্রেলিয়ার মধ্যে দ্বিপাক্ষিক বাণিজ্য আড়াই বিলিয়ন ডলারের কাছাকাছি চলে গেছে। বর্তমানে দেশ দুটির মধ্যকার চলমান বাণিজ্য সম্পর্ক ক্রমেই বাড়ছে। গত এক বছরে দেশ দুটির দ্বিমুখী বাণিজ্য ২ দশমিক ৪৪ বিলিয়ন অস্ট্রেলিয়ান ডলারে পৌঁছেছে। ঢাকার অস্ট্রেলিয়ান হাই কমিশনের এক বার্তায় জানানো ..."/>
  </head>
  <body>
    <article>
      <h1>অস্ট্রেলিয়ার সঙ্গে বাংলাদেশের বাণিজ্য বাড়ছে</h1>
      <address>
        <time datetime="2019-11-07T19:32:00+00:00">07 Nov 2019, 19:32</time>
      </address>
      <figure>
        <img src="http://www.dailyjanakantha.com/files/201911/1573158649_63.jpg"/>
      </figure>
      <p>অর্থনৈতিক রিপোর্টার \ বাংলাদেশ ও অস্ট্রেলিয়ার মধ্যে দ্বিপাক্ষিক বাণিজ্য আড়াই বিলিয়ন ডলারের কাছাকাছি চলে গেছে। বর্তমানে দেশ দুটির মধ্যকার চলমান বাণিজ্য সম্পর্ক ক্রমেই বাড়ছে। গত এক বছরে দেশ দুটির দ্বিমুখী বাণিজ্য ২ দশমিক ৪৪ বিলিয়ন অস্ট্রেলিয়ান ডলারে পৌঁছেছে।</p>
      <p>ঢাকার অস্ট্রেলিয়ান হাই কমিশনের এক বার্তায় জানানো হয়েছে, অস্ট্রেলিয়ান হাইকমিশনার জুলিয়া নিবলেট গত ৪ নভেম্বর বাণিজ্যমন্ত্রী টিপু মুনশির সাথে সাক্ষাৎ করেন। তাদের সাক্ষাতে অস্ট্রেলিয়া-বাংলাদেশের মধ্যে বাণিজ্য বাড়াতে কী কী কার্যকর উপায় আছে তা নিয়ে আলোচনা হয়। এ সময় বাণিজ্যমন্ত্রী হাইকমিশনারকে জানান যে, সিডনিতে অনুষ্ঠিতব্য অস্ট্রেলিয়া–বাংলাদেশ বাণিজ্য সম্মেলনে যোগ দিতে যাচ্ছেন তিনি। বাংলাদেশ হাইকমিশন, ক্যানবেরা এবং অস্ট্রেলিয়া-বাংলাদেশ বাণিজ্য কাউন্সিল যৌথভাবে ১৩ থেকে ১৫ নভেম্বর এই সম্মেলনের আয়োজন করেছে; যা ব্যবসা, বিনিয়োগকারী ও বাংলাদেশ এবং অস্ট্রেলিয়া সরকারের কর্মকর্তাদের দুদেশের মধ্যকার বাণিজ্য এবং বিনিয়োগের সুযোগ বাড়ানোর আলোচনায় সাহায্য করবে।</p>
      <p>বৃহস্পতিবার (৭ নভেম্বর) পাঠানো ওই বার্তায় অস্ট্রেলিয়ান হাইকমিশনার জুলিয়া নিবলেট বলেন, ‘আমি আনন্দিত যে, অস্ট্রেলিয়া-বাংলাদেশ বাণিজ্য বৃদ্ধিতে একসাথে কাজ করছে। দেশ দুটির দ্বিমুখী বাণিজ্য গত এক বছরে ২ দশমিক ৪৪ বিলিয়ন অস্ট্রেলিয়ান ডলারে পৌঁছেছে। এবং এই বাণিজ্য আরও বাড়ানোর যথেষ্ট সুযোগ রয়েছে।’</p>
      <p>নারী উদ্যোক্তাদের ভূমিকার প্রশংসা করে হাইকমিশনার নিবলেট বলেন, ‘বাংলাদেশের নারীদের দক্ষতা, বিচারশক্তি ও নেটওয়ার্কিং এদেশের ব্যবসা সমৃদ্ধ করতে সাহায্য করছে।’</p>
      <p>বাংলাদেশ অস্ট্রেলিয়াতে তৈরি পোশাক, চামড়াজাত পণ্য, জুতা, প্রক্রিয়াজাত খাবার এবং পাট রফতানি করে থাকে। আর অস্ট্রেলিয়া প্রধানত বাংলাদেশে রফতানি করে বাংলাদেশের তৈরি পোশাক শিল্পের জন্য তুলা, দুগ্ধজাত পণ্য, মশুরের ডাল, শিক্ষা এবং অন্যান্য সেবা।</p>
    </article>
  </body>
</html>