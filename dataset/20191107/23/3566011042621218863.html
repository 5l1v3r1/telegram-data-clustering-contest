<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545546.html/%D8%AA%D8%A7%DA%A9%D9%86%D9%88%D9%86-%D9%87%DB%8C%DA%86-%D9%85%D8%B7%D8%A7%D9%84%D8%B9%D9%87-%D8%A7%DB%8C-%D8%A8%D8%B1%D8%A7%DB%8C-%D8%B7%D8%B1%D8%AD-%D8%A7%D9%86%D8%AA%D9%82%D8%A7%D9%84-%D8%A2%D8%A8-%D8%AF%D8%B1%DB%8C%D8%A7%DB%8C-%D8%AE%D8%B2%D8%B1-%D8%AA%D8%A7%DB%8C%DB%8C%D8%AF-%D9%86%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T23:55:00+00:00"/>
    <meta property="og:title" content="تاکنون هیچ مطالعه‌ای برای طرح انتقال آب دریای خزر تایید نشد"/>
    <meta property="og:description" content="مدیر عامل شرکت مادر تخصصی مدیریت آب ایران گفت: شرکت آب نیرو به عنوان مجری طرح انتقال آب دریای خزر به کویر مرکزی درحال تکمیل مطالعات این طرح است ضمن اینکه تاکنون هیچ گونه مطالعه‌ای مورد تایید واقع نشده و مستنداتش نهایی نشده است."/>
  </head>
  <body>
    <article>
      <h1>تاکنون هیچ مطالعه‌ای برای طرح انتقال آب دریای خزر تایید نشد</h1>
      <h2>مدیر عامل شرکت مدیریت آب ایران:</h2>
      <address>
        <time datetime="2019-11-07T23:55:00+00:00">07 Nov 2019, 23:55</time>
      </address>
      <p>مدیر عامل شرکت مادر تخصصی مدیریت آب ایران گفت: شرکت آب نیرو به عنوان مجری طرح انتقال آب دریای خزر به کویر مرکزی درحال تکمیل مطالعات این طرح است ضمن اینکه تاکنون هیچ گونه مطالعه‌ای مورد تایید واقع نشده و مستنداتش نهایی نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، محمد حاج رسولی‌ها امشب در آیین بهره برداری از سه نیروگاه برق آبی ساری در خصوص انتقال آب خزر به کویر مرکزی ایران اظهار کرد: وظیفه دستگاه‌های اجرایی این است که ملاحظات اقتصادی، اجتماعی، زیست محیطی و فنی هر طرحی که قرار است اجرا شود را در نظر بگیرند و تا زمانی که اطمینانی حاصل نشود هیچ پروژه‌ای هم آغاز نمی‌شود.<br/><br/>وی تصریح کرد: شرکت آب نیرو به عنوان مجری طرح انتقال آب دریای خزر به کویر مرکزی درحال تکمیل مطالعات این طرح است ضمن اینکه تاکنون هیچ گونه مطالعه‌ای مورد تایید واقع نشده و مستنداتش نهایی نشده است.<br/><br/>مدیر عامل شرکت مادر تخصصی مدیریت آب ایران با اشاره به این که طول رودخانه‌های فعال کشور ۷۵ هزار کیلومتر است تعیین حریم و بستر ۵۳ هزار کیلومتر از رودخانه‌ها را اقدامی مناسب برای مهندسی رودخانه‌ها و پیشگیری از وقوع سیلاب‌های مخرب دانست و گفت: تعیین این مقدار حریم و بستر از طول رودخانه‌های کشور دوبرابر سال پیش است.<br/><br/>حاج رسولی‌ها لایروبی رودخانه‌ها به طول ۳۵۰ کیلومتر را نیز از جمله فعالیت‌های مهم امسال این حوزه برای کاهش وقوع سیلاب‌های مخرب اعلام و تصریح کرد: انتظار می رود با یافتن راهکاری قانونی با هدف هزینه کرد آوردگاه‌های شن و ماسه برای خود رودخانه‌ها و تامین اعتبار روند تعیین حریم و بستر و لایروبی رودخانه‌ها سرعت یابد.<br/><br/>مدیر عامل شرکت مادر تخصصی مدیریت آب ایران با بیان اینکه ظرفیت نیروگاه‌های برق آبی کشور هم اکنون ۱۱۰ مگاوات و میزان بهرمندی از این توان فقط ۹۰ مگا وات است ابراز امیدواری کرد با اصلاح نرخ خرید تضمینی برق حاصل از این نیروگاه‌ها و تخصیص آب مورد نیاز برای اجرای نیروگاه‌های برق آبی مشارکت سرمایه گذاران در این حوزه بیشتر شود.<br/><br/>این مسئول مدیریت منابع آب مازندران را بسیار پر اهمیت دانست و از آمادگی این شرکت برای مطالعات  دقیق تر سد های در دست اجرای مازندران خبر داد.<br/><br/>حاج رسولی ها حضور بخش خصوصی را در به سرانجام رساندن نیروگاههای برق آبی و برخی دیگر از طرح های حوزه آب تاثیر گذار ارزیابی کرد و گفت:خرید تضمینی برق از نیروگاههای برق آبی بخش خصوصی در سال ۹۵ یکصد و پنجاه تومان بوده اما امروز نرخ خرید تضمینی برق از این طریق  ۴۰۰ تومان است  که می تواند سوددهی مناسب و توجیه پذیری برای سرمایه گذاران در این حوزه  داشته باشد.<br/><br/>وی افزود: 30 درصد نیروگاههای برق آبی در مازندران وجود دارد و هر اندازه سرمایه گذاری ساخت نیروگاههای برق آبی در  این استان انجام شود مفید است.<br/><br/>این مسئول مهندسی رودخانه را با توجه به رخدادهای جوی بهار امسال بسیار ضروری دانست و افزود : انتظار می رود با حمایت نمایندگان مجلس از اجرای این طرح حمایت و منابع مالی ِآن تامین شود.<br/><br/>مدیر عامل شرکت مادر تخصصی مدیریت منابع آب ایران در خصوص طرح انتقال آب دریای خزر به کویر مرکزی ایران نیز گفت: وزارت نیرو بدون انجام طرح های کارشناسی ، موافق اجرای این طرح  نخواهد بود.<br/><br/>مدیر عامل شرکت آب منطقه ای مازندران نیز با اشاره  به اهمیت  نیروگاه های برق آبی و سازگاری آن با محیط زیست گفت : با اجرای این سه طرح،  نیروگاه برقابی در مسیر خط  انتقال آب شرب شهرستان ساری استفاده مضاعفی از تأسیسات اجرا شده آبرسانی انجام شد.<br/><br/>محمد ابراهیم یخکشی ظرفیت نیروگاه های ساخته  شده را 2.7 مگاوات و هزینه تمام شده آن را  بیش از 21 میلیارد تومان اعلام کرد و افزود : این نیروگاه ها از نوع تجدید پذیر بوده و در سه موقعیت مکانی سد شهید رجایی ، ایستگاه فشارشکن تاکام و محل تصفیه خانه آب شرب ساری ساخته و  بهره برداری شد.<br/><br/>به گفته مدیر عامل شرکت آب منطقه ای مازندران با احداث این نیروگاهها علاوه بر حفظ  محیط زیست ، زمینه اشتغال  20 نفر بصورت مستقیم ایجاد و از  مصرف  سالانه 4.7 میلیون متر مکعب گاز فسیلی نیز کاسته شد.<br/><br/>ظرفیت نیروگاه برق آبی مازندران هم اکنون ، بیش از  1700 مگاوات است که تاکنون مطالعات شناخت 700 مگاوات از پتانسیل برق آبی انجام  70 مورد به ظرفیت 700 مگاوات نیز به فراخوان گذاشته شد.<br/><br/>انتهای پیام/</p>
    </article>
  </body>
</html>