<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/mayawati-drops-1995-lucknow-guest-house-case-against-mulayam-singh-yadav243.html"/>
    <meta property="og:site_name" content="DoolNews"/>
    <meta property="article:published_time" content="2019-11-07T23:35:00+00:00"/>
    <meta property="og:title" content="ഉത്തര്‍പ്രദേശില്‍ എസ്.പി-ബി.എസ്.പി സഖ്യം തുടരും? മുലായത്തിനെതിരായ 24 വര്‍ഷം പഴക്കമുള്ള പ്രശസ്തമായ 'ഗസ്റ്റ് ഹൗസ് കേസ്' പിന്‍വലിച്ച് മായാവതി"/>
    <meta property="og:description" content="2019 Loksabha Elections Akhilesh Yadav Bjp BSP Mayawati Mulayam Singh Yadav National News Samajwadi Party Sp- Bsp India ലഖ്‌നൗ: ഉത്തര്‍പ്രദേശില്‍ സമാജ്‌വാദി പാര്‍ട്ടിയുമാ"/>
  </head>
  <body>
    <article>
      <h1>ഉത്തര്‍പ്രദേശില്‍ എസ്.പി-ബി.എസ്.പി സഖ്യം തുടരും? മുലായത്തിനെതിരായ 24 വര്‍ഷം പഴക്കമുള്ള പ്രശസ്തമായ 'ഗസ്റ്റ് ഹൗസ് കേസ്' പിന്‍വലിച്ച് മായാവതി</h1>
      <address><time datetime="2019-11-07T23:35:00+00:00">07 Nov 2019, 23:35</time> by <a rel="author">ന്യൂസ് ഡെസ്‌ക്</a></address>
      <p>ലഖ്‌നൗ: ഉത്തര്‍പ്രദേശില്‍ സമാജ്‌വാദി പാര്‍ട്ടിയുമായി (എസ്.പി) കൂടുതല്‍ അടുക്കുന്നതിന്റെ ഭാഗമായി 24 വര്‍ഷം പഴക്കമുള്ള കേസ് പിന്‍വലിച്ച് ബി.എസ്.പി അധ്യക്ഷ മായാവതി. എസ്.പി മുന്‍ അധ്യക്ഷന്‍ മുലായം സിങ് യാദവിനെതിരായ ഗസ്റ്റ് ഹൗസ് കേസാണ് മായാവതി ഇപ്പോള്‍ പിന്‍വലിച്ചിരിക്കുന്നത്.</p>
      <p>കഴിഞ്ഞ ലോക്‌സഭാ തെരഞ്ഞെടുപ്പിനുള്ള സഖ്യം രൂപീകരിക്കുന്നതിനു മുന്‍പ് എസ്.പി അധ്യക്ഷന്‍ അഖിലേഷ് യാദവ്, തന്റെ പിതാവിന്റെ പേരിലുള്ള കേസ് പിന്‍വലിക്കണമെന്ന് ഉപാധി വെച്ചെന്ന് ഒരു ബി.എസ്.പി നേതാവ് പറഞ്ഞതായി ഹിന്ദുസ്ഥാന്‍ ടൈംസ് റിപ്പോര്‍ട്ട് ചെയ്തു.</p>
      <p>ലോക്‌സഭാ തെരഞ്ഞെടുപ്പ് പ്രചാരണത്തിനിടെ മെയിന്‍പുരിയില്‍ മുലായവും മായാവതിയും വേദി പങ്കിട്ടതും ഏറെ ചര്‍ച്ചയായിരുന്നു. ‘ഗസ്റ്റ് ഹൗസ് എപ്പിസോഡ്’ മറക്കാന്‍ പാര്‍ട്ടി പ്രവര്‍ത്തകരോടു മായാവതി അന്ന് ആവശ്യപ്പെട്ടിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>അന്നത്തെ സംഭവം ഇങ്ങനെയാണ്: 1992-ല്‍ ബാബ്‌റി മസ്ജിദ് തകര്‍ക്കപ്പെട്ടതിനു ശേഷം ബി.ജെ.പിയെ നേരിടാനായി അന്നത്തെ എസ്.പി അധ്യക്ഷന്‍ മുലായവും ബി.എസ്.പി അധ്യക്ഷന്‍ കന്‍ഷി റാമും ചേര്‍ന്ന് സഖ്യമുണ്ടാക്കിയാണ് 1993-ലെ നിയമസഭാ തെരഞ്ഞെടുപ്പില്‍ മത്സരിച്ചത്.</p>
      <related>
        <a href="https://www.doolnews.com/bahujan-samaj-party-is-losing-its-base-very-rapidly-in-uttar-pradesh.html?utm_source=doolnews&amp;utm_medium=related"/>
      </related>
      <p>സഖ്യത്തിന് 176 സീറ്റുകള്‍ ലഭിച്ചു. തുടര്‍ന്ന് അവര്‍ കോണ്‍ഗ്രസുമായിച്ചേര്‍ന്നു സംസ്ഥാനം ഭരിച്ചു. മുലായം മുഖ്യമന്ത്രിയായി. എന്നാല്‍ പിന്നീട് സഖ്യത്തില്‍ വിള്ളല്‍ വീണു. തുടര്‍ന്ന് ബി.എസ്.പി നേതാവായ മായാവതിയെക്കണ്ട് ബി.ജെ.പി നേതാക്കള്‍ മുഖ്യമന്ത്രിപദം വാഗ്ദാനം ചെയ്തു. ബി.ജെ.പിയുമായി കൈകോര്‍ക്കണമെന്നതായിരുന്നു നിബന്ധന.</p>
      <p>അതിന്റെ ഭാഗമായി 1995 ജൂണ്‍ രണ്ടിന് മായാവതി പാര്‍ട്ടി എം.എല്‍.എമാരുമായി ലഖ്‌നൗവിലെ മീരാബായ് ഗസ്റ്റ് ഹൗസില്‍ യോഗം ചേര്‍ന്നു. എന്നാല്‍ അവിടെ ഇരച്ചെത്തിയ എസ്.പി നേതാക്കളും പ്രവര്‍ത്തകരും ബി.എസ്.പി എം.എല്‍.എമാരെ ആക്രമിക്കുകയായിരുന്നു.</p>
      <p>മായാവതിയെയും കുറച്ച് എം.എല്‍.എമാരെയും മുറിക്കുള്ളില്‍ പൂട്ടിയിട്ടു. തുടര്‍ന്ന് ബി.ജെ.പി നേതാക്കളെത്തിയാണ് അവരെ രക്ഷപ്പെടുത്തിയത്. അന്ന് മുലായം അടക്കമുള്ള എസ്.പി നേതാക്കള്‍ക്കെതിരെ മായാവതി പരാതി നല്‍കുകയും പൊലീസ് കൊലപാതകശ്രമത്തിന് കേസെടുക്കുകയും ചെയ്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>തുടര്‍ന്നാണ് ഗവര്‍ണര്‍ മുലായത്തെ മുഖ്യമന്ത്രിപദവിയില്‍ നിന്നു പുറത്താക്കി മായാവതിയെ സര്‍ക്കാരുണ്ടാക്കാന്‍ ക്ഷണിച്ചത്. പിന്നീട് മായാവതി മുഖ്യമന്ത്രിയായി അധികാരമേറ്റു.</p>
      <related>
        <a href="https://www.doolnews.com/mayawti-says-abhijith-banarji-s-nobel-achievement-shoul-not-be-seen-from-political-perspective123.html?utm_source=doolnews&amp;utm_medium=related"/>
      </related>
      <p>ഇപ്പോഴത്തെ നീക്കം അടുത്ത ഉത്തര്‍പ്രദേശ് നിയമസഭാ തെരഞ്ഞെടുപ്പ് മുന്നില്‍ക്കണ്ടാണെന്നാണ് രാഷ്ട്രീയനിരീക്ഷകര്‍ വിലയിരുത്തുന്നത്. ലോക്‌സഭാ തെരഞ്ഞെടുപ്പിലെ സഖ്യത്തില്‍ വിള്ളല്‍ വീണിട്ടില്ലെന്നു തെളിയിക്കുന്നതു കൂടിയാണ് മായാവതിയുടെ നീക്കം.</p>
      <p>
        <b>ഫോട്ടോ കടപ്പാട്: ഹിന്ദുസ്ഥാന്‍ ടൈംസ്‌</b>
      </p>
      <figure>
        <iframe src="https://www.youtube.com/embed/_P7fK1vJB9o" width="500" height="281" data-service="Youtube" scrolling="no"/>
      </figure>
    </article>
  </body>
</html>