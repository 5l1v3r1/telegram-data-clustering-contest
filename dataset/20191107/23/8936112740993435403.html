<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/manchester-united-partizan-belgrad-opis-meczu-gole-wynik-liga-europy,983833.html"/>
    <meta property="og:site_name" content="TVN24"/>
    <meta property="article:published_time" content="2019-11-07T23:08:00+00:00"/>
    <meta property="og:title" content="Pewne zwycięstwo i Manchester United gra dalej. Zespół Polaków rozgromiony"/>
    <meta property="og:description" content="W czwartkowy wieczór Manchester United rozbił na Old Trafford Partizana Belgrad 3:0 w meczu 4. kolejki grupy L Ligi Europy. Dzięki wygranej Czerwone Diabły zagwarantowały sobie awans do fazy puchar..."/>
  </head>
  <body>
    <article>
      <h1>Pewne zwycięstwo i Manchester United gra dalej. Zespół Polaków rozgromiony</h1>
      <address>
        <time datetime="2019-11-07T23:08:00+00:00">07 Nov 2019, 23:08</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/e3900f2d-7c63-4eef-9f10-8b7e73e3145d.jpg?type=1&amp;srcmode=0&amp;srcx=1/1&amp;srcy=13/20&amp;srcw=1/1&amp;srch=83/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/51cfa7f6-e207-4a9d-b31c-784aa593eaf6-480p.mp4"/>
          <figcaption>Liga Europy: Manchester United - Partizan</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/6f18c472-a699-446e-b3ca-84b82e0050b0-480p.mp4" autoplay="" loop=""/>
          <figcaption>Manchester United gotowy na starcie z Partizanem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/955d2327-c084-4873-8839-073b0b9c068a-480p.mp4"/>
          <figcaption>Manchester United mierzył się z Liverpoolem</figcaption>
        </figure>
        <figcaption>Manchester United pewnie wygrał z Partizanem Foto: Getty Images | Video: Getty Images</figcaption>
      </slideshow>
      <h3>W czwartkowy wieczór Manchester United rozbił na Old Trafford Partizana Belgrad 3:0 w meczu 4. kolejki grupy L Ligi Europy. Dzięki wygranej Czerwone Diabły zagwarantowały sobie awans do fazy pucharowej. Znacznie gorzej tę serię spotkań będą wspominać gracze Łudogorca Razgrad. Bułgarski zespół rywalizację z Espanyolem kończył w dziewiątkę i przegrał aż 0:6. Jacek Góralski wyleciał z murawy w pierwszej połowie spotkania.</h3>
      <p>Podopieczni Ole Gunnara Solskjaera zgromadzili na swoim koncie 10 punktów i zakwalifikowali się do kolejnej fazy rozgrywek na dwie kolejki przed zakończeniem rywalizacji grupowej.</p>
      <p>Mecz do jednej bramki</p>
      <related>
        <a href="https://eurosport.tvn24.pl/pilka-nozna,105/celtic-zszokowal-rzym-i-moze-swietowac-awans,983804.html"/>
      </related>
      <p>W czwartek piłkarze Manchesteru United wypracowali sobie ogromną przewagę w konfrontacji z Partizanem. Goście przez całe spotkanie nie potrafili choćby zagrozić bramce strzeżonej przez Sergio Romero. Nie oddali żadnego celnego strzału.</p>
      <p>Gospodarze do przerwy prowadzili już 2:0 po trafieniach Masona Greenwooda i Anthony'ego Martiala. Kilka minut po zmianie stron przyjezdnych dobił jeszcze Marcus Rashford. Zdecydowane prowadzenie ostudziło zapędy ofensywne Czerwonych Diabłów i więcej goli na Old Trafford nie oglądaliśmy.</p>
      <p>Ekipa z Premier League po czterech seriach spotkań przewodzi tabeli grupy L i jako jedyna w tej stawce może świętować już awans. Bliscy tego celu są również zawodnicy AZ Alkmaar, którzy w czwartkowy wieczór zmiażdżyli na wyjeździe Astanę 5:0.</p>
      <h3>Bułgarska katastrofa</h3>
      <p>Jeszcze wyższej porażki w tej serii spotkań Ligi Europy doznał Łudogorec Razgrad. Bułgarski zespół dotychczas bardzo dobrze spisywał się w tych rozgrywkach, plasując się na drugim miejscu po trzech kolejkach. Tym razem przegrał jednak wyjazdowe starcie z Espanyolem Barcelona aż 0:6. Już po dwunastu minutach goście grali w osłabieniu po czerwonej kartce dla Rafaela Forstera. Jeszcze przed przerwą za drugi żółty kartonik murawę musiał również opuścić Jacek Góralski.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/89ef7a15-ecae-4e54-a888-7f30ecfb7728.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Jacek Góralski wyleciał z boiska w 35. minucie spotkania<cite>Źródło: Getty Images</cite></figcaption>
      </figure>
      <p>Grając w dziewiątkę piłkarze z Razgradu nie byli w stanie nawiązać równej walki z przeciwnikami. W pierwszej odsłonie gospodarze podwyższyli na 3:0, a po zmianie stron dokończyli dzieła zniszczenia.</p>
      <p><b>Manchester United - Partizan Belgrad 3:0 </b><br/>Bramki: Greenwood (21.), Martial (33.), Rashford (49.)</p>
      <p><b>Wyniki czwartkowych spotkań Ligi Europy:</b><br/>Astana - AZ Alkmaar 0:5<br/>F91 Dudelange - FC Sevilla  2:5 <br/>APOEL Nikozja - Karabach Agdam  2:1 <br/>FC Kopenhaga - Dynamo Kijów 1:1 <br/>FC Lugano - Malmoe FF  0:0<br/>FC Basel - Getafe 2:1 <br/>FK Krasnodar - Trabzonspor  3:1 <br/>LASK Linz - PSV Eindhoven 4:1 <br/>Rosenborg Trondheim - Sporting Lizbona 0:2<br/>CFR Cluj - Stade Rennes 1:0 <br/>Lazio Rzym - Celtic Glasgow 1:2 <br/>Vitoria Guimaraes - Arsenal Londyn 1:1 <br/>Standard Liege - Eintracht Frankfurt 2:1<br/>Feyenoord - Young Boys Berno 1:1<br/>Glasgow Rangers - FC Porto 2:0<br/>Wolfsburg - Gent 1:3<br/>Oleksandria - Saint Etienne 2:2<br/>Espanyol - Łudogorec 6:0<br/>Ferencvaros - CSKA Moskwa 0:0<br/>Borussia Moenchengladbach - AS Roma 2:1<br/>Wolfsberger - Istanbul Basaksehir 0:3<br/>Braga - Besiktas 3:1<br/>Wolverhampton - Slovan Bratysława 1:0<br/>Manchester United - Partizan 3:0</p>
      <p>Autor: jac / Źródło: eurosport.pl</p>
    </article>
  </body>
</html>