<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-tramp-hotiv-shchob-zelenskiy-zrobiv-zayavu-pro-rozsliduvannya-baydena-ta-klinton-50052306.html"/>
    <meta property="og:site_name" content="НВ"/>
    <meta property="article:published_time" content="2019-11-07T23:18:00+00:00"/>
    <meta property="og:title" content="Трамп хотів, щоб Зеленський зробив заяву про розслідування, Байдена та Клінтон — топчиновник Держдепу"/>
    <meta property="og:description" content="Демократи Палати представників США розсекретили стенограму свідчень заступника помічника держсекретаря США у справах Європи та Євразії Джорджа Кента."/>
  </head>
  <body>
    <article>
      <h1>Трамп хотів, щоб Зеленський зробив заяву про розслідування, Байдена та Клінтон — топчиновник Держдепу</h1>
      <h2>Демократи Палати представників США розсекретили стенограму свідчень заступника помічника держсекретаря США у справах Європи та Євразії Джорджа Кента.</h2>
      <address>
        <time datetime="2019-11-07T23:18:00+00:00">07 Nov 2019, 23:18</time>
      </address>
      <p>Кент заявив на слуханнях у Конгресі, що за словами посла США в ЄС Гордона Сондленда, американський лідер Дональд Трамп хотів, щоб президент України Володимир Зеленський публічно зробив заяву, в якій би згадав про Джо Байдена, розслідування справи Burisma і Хілларі Клінтон.</p>
      <p>«Посол Гордон Сондленд спілкувався із президентом США. Президент, говорячи спрощено, хотів, щоб президент Зеленський підійшов до мікрофона і озвучив слова «розслідування», «Байден» та «Клінтон», — йдеться у <a href="https://intelligence.house.gov/uploadedfiles/20191107_-_kent_transcript_excerpts_final_-_9188369.pdf">витримках зі свідчень Кента</a>.</p>
      <p>Член Палати представників Джеймі Раскін написав у Twitter, що свідчення Кента є доказом того, що Трамп прагнув отримати «компромат» на політичних опонентів.</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Вона <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">була розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Також перед розмовою Трамп призупинив виділення військової допомоги для України.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск процедури імпічменту</a> Трампа за ймовірний тиск на президента України.</p>
    </article>
  </body>
</html>