<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zapas-jsme-zvladli-bravurne-ocenil-tym-po-vyhre-nad-svedy-riha/1818559?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T23:31:00+00:00"/>
    <meta property="og:title" content="Zápas jsme zvládli bravurně, ocenil tým po výhře nad Švédy Říha"/>
    <meta property="og:description" content="Leksand (Švédsko) - Velmi spokojeným dojmem působil po úvodním vystoupení na turnaji Karjala v Leksandu proti domácímu Švédsku kouč českého týmu Miloš Říha starší. Nebylo to ale jen proto, že jeho svěřenci vyhráli 3:1. Šedesátiletému trenérovi, který dnes vedl ze střídačky národní mužstvo poprvé se svým synem, se zamlouval způsob, jakým k výsledku dospěli."/>
  </head>
  <body>
    <article>
      <h1>Zápas jsme zvládli bravurně, ocenil tým po výhře nad Švédy Říha</h1>
      <address><time datetime="2019-11-07T23:31:00+00:00">07 Nov 2019, 23:31</time> by <a rel="author" href="http://www.ctk.cz/" target="_blank">ČTK</a></address>
      <p>Leksand (Švédsko) - Velmi spokojeným dojmem působil po úvodním vystoupení na turnaji Karjala v Leksandu proti domácímu Švédsku kouč českého týmu Miloš Říha starší. Nebylo to ale jen proto, že jeho svěřenci vyhráli 3:1. Šedesátiletému trenérovi, který dnes vedl ze střídačky národní mužstvo poprvé se svým synem, se zamlouval způsob, jakým k výsledku dospěli.</p>
      <slideshow>
        <figure>
          <img src="https://i3.cn.cz/6/1573157604_P201911071193301.jpg"/>
        </figure>
        <figure>
          <img src="https://i3.cn.cz/6/1573157279_P201911071188501.jpg"/>
        </figure>
        <figure>
          <img src="https://i3.cn.cz/6/1573156993_P201911071183201.jpg"/>
        </figure>
        <figure>
          <img src="https://i3.cn.cz/6/1573156848_P201911071180001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>"Můžu být velice spokojený. Myslím, že jsme byli od začátku lepší a lépe jsme bruslili. V první třetině jsme si vytvořili takové tři šance, kdy jsme nebyli důrazní na brankovišti, ale sami jsme Švédy k ničemu nepustili. Možná v přesilovkách měli dvě šance, ale jinak jsme zápas zvládli bravurně," prohlásil Říha v rozhovoru s novináři.</p>
      <p>Jedním z dlouhé řady pozitiv byla souhra první útočné formace s Janem Kovářem na postu centra. "Bylo jasně vidět, že si vyhovují. Právě proto, že s vhazováním pochopili, jak to mají dělat. Pokud je jedna myšlenka, tak to funguje vždy. Pokud tam je myšlenek hodně, tak to nikdy nemůže platit. Kluci jsou zkušení a vyzrálí, hlavně Honza Kovář tomu dává hlavu. Nikde nepropadal, byl na pravém místě rozehrávky, vynikající. A ti ostatní se přidali," chválil Říha.</p>
      <p>Výhru bere i jako určité potvrzení toho, že se mužstvo vydalo správnou cestou. "Myslím, že všichni přijeli s tím, že reprezentace je respekt, že to má smysl. Pokud se podřídí, hra vypadá jinak. Švédy jsme přestříleli. Pokud tomu začnou hráči věřit a budou se tomu podřizovat, myslím, že to smysl má. A sami budou stoupat ještě výš. Byl to první zápas, u určitých hráčů se mohly objevit určité obavy. Ale jak je ti starší podrželi, další se přidali. Teď ještě čekáme, že se přidají i ti mladí," podotkl Říha.</p>
      <p>Přesto viděl ještě prostor ke zlepšení. "Všichni splnili taktiku, to bylo důležité. Vždycky hrajete, co vám soupeř dovolí. Chyběl mi tam ale lepší předbrankový prostor a důraz. Soupeř nám dopřál dost šancí, ono to ale souvisí i s tím, když hráči mají v hlavách, co chtějí plnit. A teprve se pouštějí do nějaké útočné fáze," vysvětlil Říha.</p>
      <p>"Toulali jsme se spíš po rozích a neměli předbrankový prostor. Kluci pořád chtěli něco rozehrávat, něco vymýšlet. Ale zase na druhou stranu jsme tam s klukama také vymysleli několik akcí s vhazováním, s přesilovými hrami, s věcmi ze hry. Myslím, že to je pozitivní," uzavřel Říha.</p>
    </article>
  </body>
</html>