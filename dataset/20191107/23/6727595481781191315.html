<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/children-meeting-for-buying-ball-they-get-jersey-and-football-from-unnimukundhan-and-others452.html"/>
    <meta property="og:site_name" content="DoolNews"/>
    <meta property="article:published_time" content="2019-11-07T23:17:00+00:00"/>
    <meta property="og:title" content="കളിപന്ത് വാങ്ങാന്‍ യോഗം ചേര്‍ന്ന് കുട്ടികള്‍ക്ക് ജഴ്‌സിയും ഫുട്‌ബോളുമായി നടന്‍ ഉണ്ണി മുകുന്ദനും വിവിധ ക്ലബ്ബുകളും"/>
    <meta property="og:description" content="Football School Children Social Media Unni Mukundan Kerala Movie Day നിലമ്പൂര്‍:കളിപന്ത് വാങ്ങാന്‍ യോഗം വിളിച്ച് കൂടിയാലോചിച്ച കുട്ടികള്‍ കഴിഞ്ഞ ദിവസം സോഷ്യല്‍ മീഡിയയില്‍"/>
  </head>
  <body>
    <article>
      <h1>കളിപന്ത് വാങ്ങാന്‍ യോഗം ചേര്‍ന്ന് കുട്ടികള്‍ക്ക് ജഴ്‌സിയും ഫുട്‌ബോളുമായി നടന്‍ ഉണ്ണി മുകുന്ദനും വിവിധ ക്ലബ്ബുകളും</h1>
      <address><time datetime="2019-11-07T23:17:00+00:00">07 Nov 2019, 23:17</time> by <a rel="author">ന്യൂസ് ഡെസ്‌ക്</a></address>
      <p>നിലമ്പൂര്‍:കളിപന്ത് വാങ്ങാന്‍ യോഗം വിളിച്ച് കൂടിയാലോചിച്ച കുട്ടികള്‍ കഴിഞ്ഞ ദിവസം സോഷ്യല്‍ മീഡിയയില്‍ വൈറലായിരുന്നു. കുട്ടികളെ അഭിനന്ദിച്ച് നിരവധി പേരാണ് രംഗത്ത് എത്തിയത്.</p>
      <p>ഇപ്പോഴിതാ കുട്ടികള്‍ പിരിവ് ഇടാതെ തന്നെ ഫുട്‌ബോളും ജഴ്‌സിയും എല്ലാം വിവിധ ആളുകള്‍ എത്തിച്ചിരിക്കുകയാണ്. നടന്‍ ഉണ്ണിമുകുന്ദന്‍, വേക്ക് അപ്പ് ഫുട്‌ബോള്‍ അക്കാദമി, ക്ലബ്ബ് മെമ്മേറിയന്‍ തുടങ്ങി നിരവധി പേരാണ് ഫുട്‌ബോളും സമ്മാനങ്ങളുമായി എത്തിയത്.</p>
      <p>വേക്ക് അപ്പ് ഫുട്‌ബോള്‍ അക്കാദമിയുടെ ഹെഡ്‌കോച്ച് ഫുട്‌ബോളുകള്‍ നല്‍കി കൂടെ ആവശ്യമുള്ള കുട്ടികള്‍ക്ക് കോച്ചിംങും വാഗ്ദാനം ചെയ്തു. പിന്നീട് എത്തിയ ക്ലബ്ബ് മെമ്മേറിയന്‍ അംഗങ്ങള്‍ ഫുട്‌ബോളും കൂടെ കുട്ടികള്‍ക്ക് വിത്ത് പേനയും നല്‍കി.</p>
      <related>
        <a href="https://www.doolnews.com/rajanikanth-new-movie-darbar-motion-poster-release-by-mohanlal-kamlhassan-salmankhan451.html?utm_source=doolnews&amp;utm_medium=related"/>
      </related>
      <p>നടന്‍ ഉണ്ണിമുകുന്ദന്റെ കൂട്ടുകാര്‍ വഴിയാണ് കേരള ബ്ലാസ്റ്റേഴ്‌സിന്റെ ജഴ്‌സിയും ഫുട്‌ബോളും ഉണ്ണി നല്‍കിയത്. തിരക്കുകള്‍ കാരണം ഉണ്ണിക്ക് സ്ഥലത്ത് എത്താന്‍ പറ്റിയില്ല.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞ ദിവസം സുശാന്ത് നിലമ്പൂര്‍ പങ്കുവെച്ച വീഡിയോ ആണ് വൈറലായത്. പന്തുവാങ്ങുന്ന കാര്യം ചര്‍ച്ച ചെയ്യുന്നതിനായി മടല്‍ കുത്തി വെച്ച് മെക്കുണ്ടാക്കി, അധ്യക്ഷനും സെക്രട്ടറിക്കും ഇരിക്കാന്‍ പ്രത്യേകം കസേര ഒരുക്കി, അഭിപ്രായങ്ങളും നിര്‍ദേശങ്ങളും വിയോജിപ്പുകളും പങ്കുവെക്കുന്ന കുട്ടികളുടെ വീഡിയോ ആയിരുന്നു പുറത്തുവന്നത്.</p>
      <related>
        <a href="https://www.doolnews.com/india-first-transgender-youth-fest111.html?utm_source=doolnews&amp;utm_medium=related"/>
      </related>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FSushanthNilambur7%2Fvideos%2F479920936200627%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>മിഠായി വാങ്ങാന്‍ ഉപയോഗിക്കുന്ന പണം ഉപയോഗിച്ച് പന്ത് വാങ്ങാമെന്നും അതില്‍ വിയോജിപ്പിണ്ടെങ്കില്‍ പറയാമെന്നും ഇല്ലെങ്കില്‍ കയ്യടിച്ച് പാസാക്കാമെന്നും കുട്ടികള്‍ കുട്ടികൂട്ടായ്മയില്‍ പറയുന്നു. ഇതിന് വലിയ കയ്യടിയാണ് ഉയരുന്നത്. അതേസമയം തന്റെ തങ്ങളുടെ കൂട്ടത്തിലെ മിടുക്കരായ കൂട്ടുകാരെ അഭിനന്ദിക്കാനും പ്രോത്സാഹിപ്പിക്കാനും അവര്‍ മറക്കുന്നില്ല.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>യോഗത്തില്‍ ഏറ്റവും മികച്ച കളിക്കാരന് പ്ലാസ്റ്റിക് കവര്‍കൊണ്ട് ‘പൊന്നാട’ അണിയിക്കുന്നുണ്ട്. അഭിപ്രായം പറയാനെത്തിയവര്‍ വേദിയില്‍ പകച്ചപ്പോള്‍ ”ഓന് അല്‍പ്പം വിറയലൊക്കെയുണ്ട്. അത് സാരല്ല” എന്ന് പറഞ്ഞ് ചേര്‍ത്തുപിടിക്കുന്ന സെക്രട്ടറിയും കൂട്ടത്തിലുണ്ട്.</p>
      <p>
        <b>DoolNews Video</b>
      </p>
      <figure>
        <iframe src="https://www.youtube.com/embed/SBmiYbp5lEk" width="527" height="309" data-service="Youtube" scrolling="no"/>
      </figure>
    </article>
  </body>
</html>