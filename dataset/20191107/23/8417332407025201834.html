<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/08/Regimet-i-Damaskus-bidro-til-repatriering-av-IS-tilknyttet-11-%C3%A5ring-til-Italia-20346109.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T23:40:35+00:00"/>
    <meta property="og:title" content="Regimet i Damaskus bidro til repatriering av IS-tilknyttet 11-åring til Italia"/>
    <meta property="og:description" content="En IS-tilknyttet gutt er på vei hjem til Italia fra al-Hol-leiren i Syria i det som er den første returen i sitt slag i samarbeid med det syriske regimet."/>
  </head>
  <body>
    <article>
      <h1>Regimet i Damaskus bidro til repatriering av IS-tilknyttet 11-åring til Italia</h1>
      <address><time datetime="2019-11-07T23:40:35+00:00">07 Nov 2019, 23:40</time> by <a rel="author">(NTB) NTB-AFP</a></address>
      <p>En IS-tilknyttet gutt er på vei hjem til Italia fra al-Hol-leiren i Syria i det som er den første returen i sitt slag i samarbeid med det syriske regimet.</p>
      <aside><a href="https://www.adressa.no/nyheter/utenriks/2019/11/08/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/08/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/08/javascript:void(0);">Del denne artikkelen på e-post</a></aside>
      <p>Elleveåringen, som er født i Italia av albanske foreldre, havnet i Syria da moren hans tok ham med til Syria for å slutte seg til IS. Moren skal ha blitt drept i kampene.</p>
      <p>De siste månedene har gutten bodd i al-Hol-leiren nordøst i Syria, der det også bor flere norske kvinner og barn med IS-tilknytning.</p>
      <p>Torsdag befant han seg ifølge Den internasjonale Røde Kors og Røde Halvmåne føderasjonen (IFRC) i Beirut, på vei hjem til faren i Italia.</p>
      <h3>– Dro for fem år siden</h3>
      <p>– Dette begynte for fem år siden med moren som bortførte barnet, hvorpå hun bestemte seg for å dra og krige for IS, sier IFRCs talsmann Tommaso Della Longa til AFP.</p>
      <p>– Vi oppdaget gjennom en melding fra al-Hol-leiren at gutten fortsatt var i live, sier Della Longa.</p>
      <p>Med støtte fra italienske og albanske myndigheter og etter forhandlinger med myndighetene i Damaskus ble gutten overlevert til Røde Kors onsdag, i det som er den aller første repatrieringen i sitt slag via det syriske regimet.</p>
      <h3>Eskortert til Damaskus</h3>
      <p>– Våre frivillige syrere i Røde Halvmåne fulgte gutten fra al-Hol-leiren til Damaskus, sier talsmannen.</p>
      <p>Italiensk presse har fulgt historien om elleve år gamle Alvin tett siden det i oktober ble kjent at han bodde i den kurdiskkontrollerte leiren. For få uker siden fikk de med seg opptak av det følelsesladde gjensynet mellom gutten og hans far i leiren i Syria.</p>
      <p>Kurderne, som har hatt ansvaret for leiren, har gjentatte ganger bedt vestlige land ta tilbake sine egne statsborgere. Etter den tyrkiske offensiven i oktober har det vært frykt for at mange IS-tilhengere ville rømme fra al-Hol.</p>
      <p>(©NTB)</p>
    </article>
  </body>
</html>