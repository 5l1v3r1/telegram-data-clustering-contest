<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/langrenn/Klabo-rival-fortsatt-bitter-etter-OL-nekten--Det-er-dodt-for-meg-282434b.html"/>
    <meta property="og:site_name" content="adressa.no"/>
    <meta property="article:published_time" content="2019-11-07T10:36:14+00:00"/>
    <meta property="og:title" content="Klæbo-rival fortsatt bitter etter OL-nekten: – Det er dødt for meg"/>
    <meta property="og:description" content="Sergej Ustjugov (27) ble utestengt fra Pyeongchang-OL i fjor. Russeren mener det er langt fra sikkert at han blir å se i de olympiske lekene igjen."/>
  </head>
  <body>
    <article>
      <h1>Klæbo-rival fortsatt bitter etter OL-nekten: – Det er dødt for meg</h1>
      <address><time datetime="2019-11-07T10:36:14+00:00">07 Nov 2019, 10:36</time> by <a rel="author">Viljam Brodahl</a></address>
      <p>Sergej Ustjugov (27) ble utestengt fra Pyeongchang-OL i fjor. Russeren mener det er langt fra sikkert at han blir å se i de olympiske lekene igjen.</p>
      <aside><a href="https://www.adressa.no/100Sport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/langrenn/javascript:void(0);">Del denne artikkelen på e-post</a></aside>
      <p>– Jeg vil kanskje bli straffet for å si dette, men OL er dødt for meg, sier den russiske langrennsstjernen til det russiske magasinet Sport Express, ifølge <a href="https://www.is.fi/maastohiihto/art-2000006299006.html">Ilta-Sanomat</a>.</p>
      <p>Ustjugov er fortsatt bitter for at han ble utestengt fra fjorårets OL i Pyeongchang. Han var én av mange russiske utøvere som ikke fikk konkurrere under mesterskapet etter avsløringen om statsstøttet dopingjuks i landet.</p>
      <p>Det hører til historien at langrennsløperen aldri er offisielt dømt for doping. Hans forhold til Den internasjonale olympiske komité (IOC) er mildt sagt kjølig.</p>
      <p>– Min tanke er at jeg ikke trenger dem lenger (IOC). Spesielt dersom jeg lykkes med det jeg ønsker de neste årene, sier han.</p>
      <ul>
        <li>
          <b>LEST DENNE? <a href="http://www.adressa.no/100Sport/vintersport/langrenn/Fluorfunn-hos-dyr-i-Granasen-vekker-oppsikt--Det-er-skremmende-282375b.html">Fluorfunn hos dyr i Granåsen vekker oppsikt: – Det er skremmende</a></b>
        </li>
      </ul>
      <h3>Kan bli utestengt</h3>
      <p>Russland som nasjon var utestengt fra mesterskapet i Pyeongchang etter avsløringene om jukset i Sotsji-OL. IOC kunne imidlertid invitere de russiske utøverne som ble oppfattet som tilstrekkelig «rene». Disse fikk konkurrere for OAR-laget (Olympic Athletes from Russia).</p>
      <p>Ustjugov var ikke blant utøverne som ble godkjent av IOC.</p>
      <p>Han og 46 andre russiske utøvere valgte å anke IOCs avgjørelse til idrettens voldgiftsrett (CAS). Domstolen avviste saken deres.</p>
      <p>Begrunnelsen var at IOCs prosess med å lage en liste over inviterte russiske utøvere ikke var å regne som en sanksjon, men heller enn avgjørelse om hvem som var kvalifisert til å gå OL. Dermed fikk ikke Ustjugov konkurrere i OL for OAR-laget (Olympic Athletes from Russia).</p>
      <p>Det er fortsatt usikkert om Russland får delta under Beijing-OL i 2022. Landet har levert en egen rapport til verdens antidopingbyrå (WADA), som er ventet å bli gjennomgått i november.</p>
      <p>Dersom WADA mener de russiske forklaringene er falske, vil landet igjen miste sin mulighet til å konkurrere i de store internasjonale mesterskapene.</p>
      <ul>
        <li>
          <b>LES OGSÅ: <a href="http://www.adressa.no/100Sport/vintersport/langrenn/Svenske-skistjerner-uenige-med-Klabo--Ikke-det-minste-interessant-282308b.html">Svenske skistjerner uenige med Klæbo: – Ikke det minste interessant</a></b>
        </li>
      </ul>
      <figure>
        <img src="https://vertical.snd.no/images/56022f57-3657-4d4f-809a-69abe2a0204d?fit=crop&amp;q=80&amp;w=680"/>
        <figcaption>Sergej Ustjugov og Johannes Høsflot Klæbo havnet i mange tette dueller forrige sesong.  Foto: Terje Pedersen / NTB scanpix</figcaption>
      </figure>
      <h3>Problematisk oppkjøring</h3>
      <p>I disse dager forbereder derimot Ustjugov seg for den kommende skisesongen. Igjen er det ventet at russeren blir en av nordmennenes største konkurrenter i vinter. De fleste husker duellene mellom han og Johannes Høsflot Klæbo i forrige sesongs Tour de Ski, for <a href="http://www.adressa.no/100Sport/vintersport/langrenn/Klabo-rivalen-spokte-vekk-dette-utbruddet-Na-forteller-russisk-skitopp-hvordan-det-pavirket-ham-270548b.html">ikke å glemme episoden under sprintsemifinalen i Seefeld-VM.</a></p>
      <p>Verdenscupsirkuset starter i finske Ruke i slutten av november. Likevel erkjenner Ustjugov at ikke alt har gått smertefritt i sesongoppkjøringen. Han forteller at han har hatt problemer med ryggen i sommer.</p>
      <p>– Kroppen min vil ikke kunne tåle den samme belastningen som før, forteller han.</p>
    </article>
  </body>
</html>