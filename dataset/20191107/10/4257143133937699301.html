<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/07/a-magyar-rendorseg-cafolja-az-eurostat-magyar-emberolesi-adatait"/>
    <meta property="og:site_name" content="infostart"/>
    <meta property="article:published_time" content="2019-11-07T10:21:00+00:00"/>
    <meta property="og:title" content="A magyar rendőrség cáfolja az Eurostat magyar emberölési adatait"/>
    <meta property="og:description" content="A százezer lakosra jutó 1,6-tal szemben csupán 0,92 szándékos, befejezett emberölés történt 2017-ben Magyarországon."/>
  </head>
  <body>
    <article>
      <h1>A magyar rendőrség cáfolja az Eurostat magyar emberölési adatait</h1>
      <address><time datetime="2019-11-07T10:21:00+00:00">07 Nov 2019, 10:21</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/06/kiderult-hol-tortenik-az-eu-ban-a-legtobb-gyilkossag"/>
      </related>
      <h3>A százezer lakosra jutó 1,6-tal szemben csupán 0,92 szándékos, befejezett emberölés történt 2017-ben Magyarországon.</h3>
      <p>Az Eurostat által <a href="https://infostart.hu/kulfold/2019/11/06/kiderult-hol-tortenik-az-eu-ban-a-legtobb-gyilkossag">közölt</a>, százezer lakosra jutó 1,6-tal szemben csupán 0,92 szándékos, befejezett emberölés történt 2017-ben Magyarországon - közölte az Országos Rendőr-főkapitányság csütörtökön a rendőrség honlapján.</p>
      <p>A tájékoztatás szerint Magyarországon a rendőri eljárásban regisztrált szándékos, befejezett emberölések száma 2017-ben 90 volt. Százezer lakosra lebontva és 9,79 millió lakossal számolva az arány 0,92, szemben az Eurostat által közzétett 1,6-os értékkel.</p>
      <p>A rendőrség szerint mindebből az következik, hogy az Eurostat által közzétett adatok hitelessége - a magyar rendőrséggel összefüggésben - megkérdőjelezhető­.</p>
      <p>Nem először fordul elő, hogy az oldal nem a valóságnak megfelelő statisztikát közöl. Ezeket az adatokat nem a magyar rendőrség szolgáltatja az Eurostat részére - közölték.</p>
      <p>Arról is beszámolnak, hogy a statisztikák szerint 2011-óta - amikor 140 gyilkosság történt - csökkenő tendenciát mutat Magyarországon az emberölések száma.</p>
      <p>2018-ban 78 szándékos befejezett emberölést regisztráltak rendőri eljárásban, ami százezer lakosra számítva 0,79 százalékos arányt jelent.</p>
      <p>Ugyanakkor 2018-ban a magyar rendőrök minden emberölést felderítettek, egyetlen elkövető sem maradt ismeretlen - tartalmazza a közlemény.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>