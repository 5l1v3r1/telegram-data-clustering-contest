<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/07/mosv-zove-ne-hvyrliaite-gumite-kydeto-vi-padne.428847"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T10:43:00+00:00"/>
    <meta property="og:title" content="МОСВ зове: Не хвърляйте гумите където ви падне!"/>
    <meta property="og:description" content="Сервизи и продавачи са длъжни да приемат старите ви | Dnes.bg"/>
  </head>
  <body>
    <article>
      <h1>МОСВ зове: Не хвърляйте гумите където ви падне!</h1>
      <h2>Сервизи и продавачи са длъжни да приемат старите ви</h2>
      <address><time datetime="2019-11-07T10:43:00+00:00">07 Nov 2019, 10:43</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Излезли от употреба гуми не трябва да се изхвърлят на нерегламентирани места, припомнят от Министерството на околната среда и водите.</p>
      <p>От МОСВ уточняват, че лицата, които пускат на пазара такъв продукт, са длъжни да осигурят възможност за приемане на излезли от употреба гуми в местата на продажбата и на смяната им без крайните потребители да дължат заплащане.</p>
      <p>Това означава, че гражданите имат възможността при закупуване на нови гуми или при сезонната им смяна напълно безплатно да оставят старите при съответния търговец или сервиз. Точно това и предвижда чл. 10 от Наредбата за изискванията за третиране на излезлите от употреба гуми (НИТИУГ).</p>
      <p>Наредбата регламентира и възможността кметовете да определят конкретни общински места, на които гражданите да имат възможност да оставят излезли от употреба гуми. В случай, че самостоятелно определя местата за събиране на стари гуми на терени, които са общинска собственост, кметът на общината трябва да сключи договор с лица, извършващи дейностите по събиране, съхраняване, транспортиране, оползотворяване или обезвреждане на излязлите от употреба автомобилни гуми.</p>
      <p>МОСВ напомня още, че е напълно забранено депонирането на цели и нарязани гуми, както и изоставянето, нерегламентираното изхвърляне или друга форма на неконтролирано обезвреждане.</p>
      <p>За образувани нерегламентирани места за отпадъци местните власти подлежат на санкция. Глобата е в размер от 3000 до 10 000 лв. </p>
      <p>Гражданите, които изхвърлят старите автомобилни гуми на непозволени места, също следва да бъдат санкционирани, като глобата е от 300 до 1000 лв., а за нерегламентирано изгаряне или друга форма на нерегламентирано третиране – от 2000 до 5000 лв. </p>
      <p>При повторно нарушение санкцията е в двоен размер.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/06/oshte-malko-vreme-ostana-ot-15-noemvri-kolite-sys-zimni-gumi.428702"/>
        <a href="https://www.dnes.bg/obshtestvo/2019/10/31/zimnite-gumi-v-bylgariia-ne-sa-zadyljitelni-zashto.428071"/>
      </related>
    </article>
  </body>
</html>