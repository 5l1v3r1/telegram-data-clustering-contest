<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Multa-euros-RTVE-exces-autopromocions_0_2339766120.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-07T10:06:34+00:00"/>
    <meta property="og:title" content="Multa de 20.000 euros a RTVE per un excés d'autopromocions"/>
    <meta property="og:description" content="Segons la CNMC, La 2, Teledeporte i el canal 24h van superar el límit de cinc minuts per hora"/>
  </head>
  <body>
    <article>
      <h1>Multa de 20.000 euros a RTVE per un excés d'autopromocions</h1>
      <h2>Segons la CNMC, La 2, Teledeporte i el canal 24h van superar el límit de cinc minuts per hora</h2>
      <address>
        <time datetime="2019-11-07T10:06:34+00:00">07 Nov 2019, 10:06</time>
      </address>
      <p>La Comissió Nacional dels Mercats i la Competència (CNMC) ha sancionat amb 19.988 euros Radiotelevisió Espanyola per haver superat el temps màxim fixat per la llei per a l'emissió d'autopromocions, que és de "cinc minuts per hora de rellotge". L'organisme regulador assenyala que aquests límits es van superar en nou ocasions, entre el març i el maig d'aquest any, a La 2, Teledeporte i el canal 24h.</p>
      <p>Per aquest motiu, considera que l'ens públic va cometre nou infraccions lleus i li imposa una multa de  33.314 euros. Com que RTVE va admetre les infraccions i va pagar voluntàriament, Competència li ha aplicat dues reduccions del 20%, tal com preveu la llei, i ha rebaixat la sanció final fins als 19.988 euros. </p>
      <p>Des del 2010, RTVE té prohibit emetre publicitat (excepte en alguns supòsits concrets), però la llei sí que li permet promocionar els seus propis programes o productes. Ho ha de fer, però, respectant la limitació de cinc minuts per hora. </p>
    </article>
  </body>
</html>