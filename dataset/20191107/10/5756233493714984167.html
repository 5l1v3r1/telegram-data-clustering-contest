<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620323/%D9%85%D8%B1%D8%AF%DB%8C-%D8%A8%D9%87-%D8%AC%D8%B1%D9%85-%DA%A9%D8%B4%D8%AA%D9%86-%D9%85%D8%B1%D8%BA-%D8%AF%D8%B1%DB%8C%D8%A7%DB%8C%DB%8C-%D8%B2%D9%86%D8%AF%D8%A7%D9%86%DB%8C-%D8%B4%D8%AF-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T10:59:00+00:00"/>
    <meta property="og:title" content="مردی به جرم کشتن مرغ دریایی زندانی شد+عکس"/>
    <meta property="og:description" content="اندرو لی به تحمل ۱۲ هفته حبس و پرداخت ۱۱۲ پوند جریمه محکوم شد."/>
  </head>
  <body>
    <article>
      <h1>مردی به جرم کشتن مرغ دریایی زندانی شد+عکس</h1>
      <address>
        <time datetime="2019-11-07T10:59:00+00:00">07 Nov 2019, 10:59</time>
      </address>
      <p>
        <i>اندرو لی به تحمل ۱۲ هفته حبس و پرداخت ۱۱۲ پوند جریمه محکوم شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در شهر تونیپندی در ولش، مردی به خاطر لگد زدن و پا گذاشتن روی یک کاکایی پشت‌سیاه کوچک که منجر به مرگ آن شد، به زندان محکوم شد.</p>
      <p>اندرو لی جونز ۳۸ ساله که اهل همین شهر است، به خاطر این حادثه که در تاریخ اول می سال جاری میلادی رخ داد، به ۱۲ هفته حبس و ۱۱۲ پوند جریمه محکوم شد.</p>
      <figure>
        <img src="https://aftabnews.ir/files/fa/news/1398/8/16/356341_456.jpg"/>
      </figure>
      <p>تصویر به دست آمده از دوربین‌های مدار بسته، اندرو لی را در حال لگد زدن به مرغ دریایی نشان می‌دهد.</p>
      <p>جونز توسط راننده‌ای در حال لگد زدن به این مرغ دریایی دیده شد و وقتی این راننده به محل وقوع حادثه بازگشت، پرنده به قتل رسیده بود.</p>
      <p>حمله به این پرنده، که از قرار معلوم پیش از حمله زخمی هم بوده است، در فیلم دوربین‌های مداربسته هم ضبط شد که باعث شد جامعه سلطنتی برای جلوگیری از خشونت علیه حیوانات (RSPCA) از عموم مردم بخواهد فرد متخلف را شناسایی کنند.</p>
      <p>در دادگاه سلطنتی مرتیر، جونز اعتراف کرد که عمدا پرنده را کشته و نسبت به یک جرم تحت قانون حیات وحش و طبیعت مصوب سال ۱۹۸۱ اعلام گناهکاری کرد.</p>
      <figure>
        <img src="https://aftabnews.ir/files/fa/news/1398/8/16/356340_221.jpg"/>
      </figure>
      <p>سایمون ایونس، بازرس جامعه سلطنتی برای جلوگیری از خشونت علیه حیوانات این حمله را «وحشتناک» توصیف کرد.</p>
      <p>او گفت: «یک شاهد که در خودروی خود در حال عبور بود جونز را می‌بیند که در حال لگد زدن به مرغ دریایی است و بعد که دور می‌زند تا به آن مکان رفته و به پرنده سر بزند، با جنازه آن روبه‌رو می‌شود. همینجا می‌خواهم از ایشان به خاطر کمک به این پرونده و جمع‌آوری مدارک نهایت تشکر را بنمایم.»</p>
      <p>«این حادثه همچنین در دوربین‌های مداربسته ضبط شده است و متهم در حالی دیده می‌شود که به پرنده لگد می‌زند و با پای خود آن را به سمت گوشه‌ای از پارکینگ شوت می‌کند.»</p>
      <p>«بر اساس آزمایش‌های بعد از مرگ، این پرنده قبل از حمله متهم جراحاتی داشته است ولی با این وجود به احتمال خیلی زیاد، دلیل آشکار مرگ وی ضربات لگد متهم بوده است.»</p>
      <p>او افزود: «هیچ دلیل و بهانه‌ای برای چنین خشونت و ظلم عامدانه‌ای وجود ندارد.»</p>
      <p>کاکایی پشت‌سیاه کوچک تقریبا به اندازه کاکایی شاه‌ماهی‌خوار است و طول بال پرنده بالغ به ۱۵۰ سانتی متر می‌رسد. آنها با لاشخوری غذای خود را به دست آورده و برای تغذیه به باقی‌مانده غذای دیگران وابسته هستند.</p>
      <p>امکان کاکایی‌ها برای تطابق با محیط و مقادیر فراوان مانده غذای انسانی به بعضی از گونه‌های این پرنده کمک کرده است در مناطق شهری رشد و نمو کنند ولی از طرف دیگر در بعضی از مناطق آن‌ها به‌عنوان آفت گیاهان در نظر گرفته می‌شوند.</p>
      <p>در بریتانیا، همه پرنده‌ها تحت قانون حیات وحش و طبیعت محافظت می‌شوند. غیرقانونی است که به صورت عمدی به هر پرنده‌ای آسیب یا آزار رساند یا تخم، جوجه‌، یا خانه‌های آن‌ها را تخریب کرد.</p>
    </article>
  </body>
</html>