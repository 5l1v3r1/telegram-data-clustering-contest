<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/oloi-tha-ginoyme-kala-sygklonizei-i-dynami-tis-agapis-kai-tis-sygchoresis-tis-manas-apo-to-krevati-toy-ponoy-poy-dechtike-8-machairies-apo-tin-14chroni-kori-tis-sta-kaminia/"/>
    <meta property="og:site_name" content="europost.gr"/>
    <meta property="article:published_time" content="2019-11-07T10:42:57+00:00"/>
    <meta property="og:title" content="«Όλοι θα γίνουμε καλά!…»: Συγκλονίζει, η δύναμη της αγάπης και της συγχώρεσης, της μάνας -από το κρεβάτι του πόνου- που δέχτηκε 8 μαχαιριές από την 14χρονη κόρη της στα Καμίνια"/>
    <meta property="og:description" content="Να ξεχαστεί όσο το δυνατόν συντομότερα το σοκαριστικό περιστατικό θέλει η 48χρονη μητέρα από τα Καμίνια, που το βράδυ της περασμένης Πέμπτης δέχτηκε επίθεση με μαχαίρι από τη 14χρονη κόρη της. Τα αίτια που ώθησαν το"/>
  </head>
  <body>
    <article>
      <h1>«Όλοι θα γίνουμε καλά!…»: Συγκλονίζει, η δύναμη της αγάπης και της συγχώρεσης, της μάνας -από το κρεβάτι του πόνου- που δέχτηκε 8 μαχαιριές από την 14χρονη κόρη της στα Καμίνια</h1>
      <address>
        <time datetime="2019-11-07T10:42:57+00:00">07 Nov 2019, 10:42</time>
      </address>
      <p>Να ξεχαστεί όσο το δυνατόν συντομότερα το σοκαριστικό περιστατικό θέλει η 48χρονη μητέρα από τα Καμίνια, που το βράδυ της περασμένης Πέμπτης δέχτηκε επίθεση με μαχαίρι από τη 14χρονη κόρη της.</p>
      <p>Τα αίτια που ώθησαν το ανήλικο κορίτσι να επιτεθεί στη μητέρα του και να τη μαχαιρώσει οκτώ φορές, τραυματίζοντάς την βαρύτατα, δεν έχουν αποσαφηνιστεί. Όλα έγιναν στο σπίτι όπου μένουν η 48χρονη με τις δίδυμες 14χρονες κόρες της στα Καμίνια και η αποκάλυψη του αιματηρού περιστατικού προκάλεσε σοκ.</p>
      <p>Πλέον, η 48χρονη μητέρα νοσηλεύεται εκτός κινδύνου στο Θριάσιο νοσοκομείο, όπου μεταφέρθηκε από την πρώτη στιγμή. «Και εγώ θα γίνω καλά και όλοι θα γίνουμε καλά» επαναλαμβάνει συνεχώς η 48χρονη γυναίκα από το κρεβάτι του νοσοκομείου, σύμφωνα με τον ΑΝΤ1. Η μητέρα έχει ήδη επικοινωνήσει με τη 14χρονη κόρη της και το μόνο που θέλει είναι να αφήσει το συμβάν όσο το δυνατόν πιο σύντομα, πίσω τους.</p>
      <p>Η 48χρονη έχει βγει από την Εντατική από την περασμένη Τρίτη. Λόγω των χτυπημάτων από το μαχαίρι, η γυναίκα χρειάστηκε να υποβληθεί σε εγχείρηση αφαίρεσης σπλήνας.</p>
      <p>Καμίνια: Έτσι έγιναν όλα<br/>Το βράδυ της περασμένης Πέμπτης, άγνωστο ακόμα γιατί, η μια από τις 14χρονες κόρες της 48χρονης, σηκώθηκε, πλησίασε το κρεβάτι όπου κοιμόταν η μητέρα της και άρχισε να τη μαχαιρώνει. Τη χτύπησε οκτώ φορές, ενώ τραυματίστηκε ελαφρά και η ίδια από το μαχαίρι που κρατούσε.</p>
      <p>Τη 14χρονη σταμάτησε η δίδυμη αδερφή της, η οποία αμέσως κάλεσε το ΕΚΑΒ. Σύμφωνα με πληροφορίες, το 14χρονο κορίτσι δεν θυμάται τίποτα από τη στιγμή της επίθεσης στη μητέρα του και όταν συνήλθε φέρεται να φώναζε «Θέε μου τι έκανα».</p>
      <p>Φως στα αίτια που οδήγησαν το 14χρονο κορίτσι στην επίθεση σε βάρος της μητέρας του, θα ρίξουν οι πραγματογνωμοσύνες. Ο Γιώργος Γιάνναρος, ο δικηγόρος που έχει αναλάβει τη νομική εκπροσώπηση του ανήλικου κοριτσιού δήλωσε πως ανάμεσα στην 14χρονη και τη μητέρα της δεν υπήρχε καμία αντιδικία.</p>
      <p>Οι γονείς των δυο κοριτσιών έχουν χωρίσει, αλλά δεν υπήρχαν εντάσεις στο οικογενειακό περιβάλλον, όπως αναφέρουν οι πληροφορίες. Σύμφωνα με τον κ. Γιάνναρο, «ούτε ο παιδοψυχίατρος που εξέτασε το παιδί δεν μπορεί να αποφανθεί σε αυτό το στάδιο τι είναι αυτό που το οδήγησε στην πράξη αυτή».</p>
      <p>Το κορίτσι έχει επιστρέψει κατόπιν σχετικής απόφασης ανακριτή και εισαγγελέα στο σχολείο του, ενώ μετά την επίθεση στα Καμίνια παρακολουθείται όπως ζήτησαν οι δικαστικές Αρχές από ειδικό ψυχολόγο.</p>
      <p>Δεν θα πάει φυλακή η 14χρονη<br/>Σε ό,τι αφορά στο νομικό σκέλος της υπόθεσης στα Καμίνια, ο κ. Γιάνναρος υπογράμμισε ότι επειδή το κορίτσι είναι μικρότερο από 15 ετών, σύμφωνα με τον νόμο έχει το ακαταλόγιστο.</p>
      <p>«Το παιδί είναι κάτω από 15 ετών και κατά τον νόμο είναι ακαταλόγιστη» σημείωσε, προσθέτοντας ότι μπορεί να της επιβληθεί κάποια ποινή η οποία όμως δεν θα καταλογιστεί.</p>
      <p>«Δεν θεωρείται ανεύθυνη καθώς αυτό ισχύει μέχρι την ηλικία των 12» είπε, «αλλά δεν πρόκειται να πάει στη φυλακή».</p>
      <p>Σύμφωνα με τον έμπειρο νομικό, το κορίτσι το οποίο αυτή την περίοδο ζει με τον πατέρα του, θα συνεχίσει να παρακολουθείται από ειδικούς.</p>
      <h3>Σχετικά</h3>
    </article>
  </body>
</html>