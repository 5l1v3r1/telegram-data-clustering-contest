<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%99%d7%95%d7%9d-%d7%a9%d7%99%d7%a9%d7%99-%d7%94%d7%a4%d7%92%d7%a0%d7%94-%d7%9c%d7%99%d7%93-%d7%91%d7%99%d7%aa%d7%95-%d7%a9%d7%9c-%d7%91%d7%9b%d7%99%d7%a8-%d7%91%d7%9e%d7%a9%d7%a8%d7%93-%d7%9c%d7%94%d7%92%d7%a0%d7%aa-%d7%94%d7%a1%d7%91%d7%99%d7%91%d7%94-%d7%a0%d7%92%d7%93-%d7%96%d7%99%d7%94%d7%95%d7%9d-%d7%94%d7%90%d7%95%d7%95%d7%99%d7%a8-%d7%91%d7%a4%d7%aa%d7%97-%d7%aa%d7%a7%d7%95%d7%94-416481/10"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-07T10:00:00+00:00"/>
    <meta property="og:title" content="הפגנה ליד ביתו של בכיר במשרד להגנת הסביבה נגד זיהום האוויר בפתח תקוה"/>
    <meta property="og:description" content="עיריית פתח תקוה מנסה להפעיל לחץ אישי על בכירי המשרד להגנת הסביבה בנושא זיהום האוויר: מחר (ו') צפויה להיערך בעיר רחובות הפגנה ליד ביתו של מנהל מחוז מרכז במשרד להגנת הסביבה, גידי מזור. יצויין כי יש כאלה הסבורים שקיום ההפגנה ליד ביתו הפרטי של מזור אינה פעולה ראויה"/>
  </head>
  <body>
    <article>
      <h1>הפגנה ליד ביתו של בכיר במשרד להגנת הסביבה נגד זיהום האוויר בפתח תקוה</h1>
      <h2>עיריית פתח תקוה מנסה להפעיל לחץ אישי על בכירי המשרד להגנת הסביבה בנושא זיהום האוויר: מחר (ו') צפויה להיערך בעיר רחובות הפגנה ליד ביתו של מנהל מחוז מרכז במשרד להגנת הסביבה, גידי מזור. יצויין כי יש כאלה הסבורים שקיום ההפגנה ליד ביתו הפרטי של מזור אינה פעולה ראויה</h2>
      <address><time datetime="2019-11-07T10:00:00+00:00">07 Nov 2019, 10:00</time> by <a rel="author">מתן דויטש</a></address>
      <figure>
        <img src="http://mynetpetahtikva.co.il/dyncontent/2019/11/7/199eca7e-29f7-46cb-93e8-cc884ae14e2d.jpeg"/>
        <figcaption>צילום: מתוך הרשת החברתית</figcaption>
      </figure>
      <p>במקביל להליך המשפטי ולדיון שנקבע לשבוע הבא בבית המשפט בנושא זיהום האוויר מהמפעלים בסגולה, יוזמת העירייה הפגנה שתתקיים מחר (ו') בשעה 09:00 מול ביתו של מנהל מחוז מרכז במשרד להגנת הסביבה, גידי מזור, שנמצא בעיר ברחובות. בעוד העירייה מנסה להפעיל לחץ על הגורמים המעורבים בנושא, תושבים וגורמים עירוניים מביעים את הסתייגותם מהצעד בו נקטה העירייה.</p>
      <p>כזכור, בשבועות האחרונים התקיימו ביוזמת העירייה שתי הפגנות נוספות - אחת באזור התעשיה סגולה ומספר ימים לאחר מכן בירושלים מול בניין המשרד להגנת הסביבה. כאמור, הההפגנה מעלה סימני שאלה בקרב חלק מהתושבים, שתוהים האם ראוי שהיא תיערך ליד ביתו הפרטי של מזור וכן בנוגע למספר התושבים שישתתפו בה.</p>
      <p>אל ההפגנה ייצאו הסעות מרחבת רום ומחצי חינם אם המושבות בשעה 08:00 ומרחבת העירייה בשעה 08:15. </p>
      <p>כמן כן, במהלך היום (חמישי) פנו חברי האופוזיציה יחד עם מחזיקת תיק איכות הסביבה עד לאחרונה, ענת זנזורי, בדרישה לכינוס ישיבה שלא מן המניין בנושא הטיפול בזיהום האוויר ופליטת חומרים מסוכנים. חברי המועצה שחתמו על המסמך דורשים לקבוע תכנית פעולה מגובשת, מתוקצבת, מסודרת ובעלת לוחות זמנים מוגדרים לטיפול מידי בבעיה. כמו כן, יבקשו את אישור מועצת העיר, להקים תחנת ניטור בשכונת אם המושבות עצמה, ולחשוף את הדוחות המלאים של תחנת הניטור ושל המומחה האוסטרי. </p>
      <p><b>מהעירייה נמסר בתגובה:</b> "ההפגנות הן נדבך אחד מתוך שלל הפעולות המקודמות ע"י ראש העיר, רמי גרינברג, כנגד המפעלים המזהמים. עוד במהלך הקדנציה הקודמת, גרינברג פעל להתערבות הרגולטור בנושא ע"י קידום דו"ח איכות האוויר במרץ 2018, פעל מול ועדת הפנים של הכנסת וכן מול השר אלקין ומנכ"ל משרדו באופן אישי.</p>
      <p>"עם כניסתו לתפקיד, ראש העיר רמי גרינברג, מקיים ישיבות שבועיות בנושא יחד עם הגורמים הרלוונטיים וכן קידם דרישות נוספות על רישיון העסק של המפעלים. בנוסף, הרשות שכרה יועצים וממומחים כדי לקדם את הדו"ח המקצועי ביותר כפי שנחשף ביום חמישי האחרון.</p>
      <p>"מיד לאחר קבלת ממצאי הדו"ח, ראש העיר פעל להקדמת הדיון בעניינם של המפעלים ונענה על כך בחיוב ע"י בית המשפט המחוזי בלוד. כמו כן, ראש העיר פועל לשינוי התב"ע באזור התעשייה סגולה על מנת להרחיק מפעלים מזהמים וכן מול כל הגורמים הרגולטוריים בנושא.</p>
      <p>"לצד מגוון הפעולות המשפטיות והעירוניות שנעשות מעל ומתחת לפני השטח, ראש העיר גם פועל כדי להעלות את מפגעי האוויר על סדר היום וכן לצור לחץ ציבורי על הגורמים הרלוונטיים שיקבעו את עתיד המפעלים. לעומת כל הפעולות החשובות שצוינו לעיל, הגברת זנזורי פעלה במסגרת תפקידה כדי לקדם את תנאי השכר שלה וכן כדי לצור ריב ומדון בתוך המערכת העירונית. בניגוד לפוליטיקה הקטנה שניעשת ע"י גורמים שונים על גבם של התושבים, ראש העיר רמי גרינברג ימשיך בעשייה הלא מתפשרת לטובת איכות החיים באם המושבות ויפעל למען התושבים בכל המישורים".</p>
    </article>
  </body>
</html>