<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/07/news/rientro_dalle_ferie_positivo_per_i_commercianti_boom_per_l_e-commerce-240473357/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T10:17:00+00:00"/>
    <meta property="og:title" content="Rientro dalle ferie positivo per i commercianti, boom per l'e-commerce"/>
    <meta property="og:description" content="A settembre le vendite al dettaglio sono salite dello 0,7% mensile e dello 0,9% annuo. Per il commercio elettronico balzo del 26,3%, soffrono i piccoli negozi"/>
  </head>
  <body>
    <article>
      <h1>Rientro dalle ferie positivo per i commercianti, boom per l'e-commerce</h1>
      <h2>A settembre le vendite al dettaglio sono salite dello 0,7% mensile e dello 0,9% annuo. Per il commercio elettronico balzo del 26,3%, soffrono i piccoli negozi</h2>
      <address>
        <time datetime="2019-11-07T10:17:00+00:00">07 Nov 2019, 10:17</time>
      </address>
      <p><b>MILANO </b>- A settembre 2019 Istat stima, per le vendite al dettaglio, un aumento congiunturale dello 0,7% in valore e dello 0,8% in volume. Su base tendenziale, le vendite al dettaglio registrano un aumento dello 0,9% in valore e dello 0,7% in volume.<br/><br/>Nel raffronto con agosto crescono sia le vendite dei beni alimentari (+0,5% in valore e +0,8% in volume) sia quelle dei beni non alimentari (+0,8% in valore e in volume).<br/><br/>Restano nel mese analizzato "andamenti differenziati delle vendite realizzate dalle diverse forme distributive del commercio al dettaglio."<br/><br/>La grande distribuzione continua a crescere - commenta l'Istat - anche se in modo più contenuto rispetto ai mesi precedenti; al contrario, per le imprese operanti su piccole superfici si conferma l'andamento negativo già rilevato lo scorso mese.<br/><br/>E' ancora una volta il commercio elettronico a registrare l'incremento più significativo, con una crescita tendenziale pari al 26,3%. Tale valore rappresenta il risultato più elevato degli ultimi due anni: occorre infatti risalire al mese di luglio 2017 per trovare un incremento maggiore (+28%).<br/><br/>Anche se si guarda alla tipologia di beni, fuori dagli alimentari, le variazioni annue sono diverse. "Gli aumenti maggiori riguardano Dotazioni per l'informatica, telecomunicazioni, telefonia (+5,6%) e Calzature, articoli in cuoio e da viaggio (+4,2%). La flessione più marcata si registra per Cartoleria, libri, giornali e riviste (-1,5%)".</p>
    </article>
  </body>
</html>