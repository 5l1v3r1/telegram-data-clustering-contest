<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616333,Kolejne-potracenie-na-pasach-Piesza-znow-weszla-na-czerwonym-swietle.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-07T10:54:56+00:00"/>
    <meta property="og:title" content="Kolejne potrącenie na pasach. Piesza znów weszła na czerwonym świetle"/>
    <meta property="og:description" content="Policjanci z Braniewa pracowali na miejscu kolizji drogowej, do której doszło na przejściu dla pieszych. Z ustaleń funkcjonariuszy wynika, że 72-latka weszła na pasy pomimo czerwonego światła na sygnalizatorze."/>
  </head>
  <body>
    <article>
      <h1>Kolejne potrącenie na pasach. Piesza znów weszła na czerwonym świetle</h1>
      <address>
        <time datetime="2019-11-07T10:54:56+00:00">07 Nov 2019, 10:54</time>
      </address>
      <p>
        <b>Policjanci z Braniewa pracowali na miejscu kolizji drogowej, do której doszło na przejściu dla pieszych. Z ustaleń funkcjonariuszy wynika, że 72-latka weszła na pasy pomimo czerwonego światła na sygnalizatorze.</b>
      </p>
      <p>W środę (06.11) policjanci zostali powiadomieni o zdarzeniu drogowym na jednym z przejść dla pieszych na terenie Braniewa. Na wskazany odcinek drogi natychmiast wysłano funkcjonariuszy. Policjanci ustalili, że 72-latka zignorowała czerwone światło na sygnalizatorze i weszła na pasy. W wyniku tego została potrącona przez kierowcę volvo. Kobieta z obrażeniami nogi została przetransportowana do szpitala.<br/><br/>Policjanci apelują do wszystkich pieszych, którzy zamierzają wejść na tzw. zebrę oraz kierowców, którzy dojeżdżają do pasów, o zachowanie szczególnej ostrożności, zwłaszcza jesienią, gdy widoczność jest znacznie ograniczona z uwagi na warunki pogodowe.<br/><br/>Przypomnijmy, że to kolejne tego typu zdarzenie w ostatnim czasie. Również w środę, ale w Olsztynie, doszło do potrącenia 15-latki, która podobnie jak 72-latka z Braniewa, weszła na przejście pomimo czerwonego światła. Więcej na ten temat, można przeczytać <a href="http://olsztyn.wm.pl/616164,Potracenie-w-Olsztynie-15-latka-wbiegla-na-przejscie-na-czerwonym-swietle.html">TUTAJ</a>.<br/><br/>Źródło: <i>KWP Olsztyn</i></p>
    </article>
  </body>
</html>