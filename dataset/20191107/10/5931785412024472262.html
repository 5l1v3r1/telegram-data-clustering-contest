<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/07/bi-bi-si-o-sejdubi-sumi-od-fristajlera-u-gvineji-do-old-traforda/"/>
    <meta property="og:site_name" content="Sportska centrala"/>
    <meta property="article:published_time" content="2019-11-07T10:39:11+00:00"/>
    <meta property="og:title" content=",,Bi-Bi-Si“ o Sejdubi Sumi: Od fristajlera u Gvineji, do ,,Old traforda“"/>
    <meta property="og:description" content="Britanski ,,Bi-Bi-Si“ objavio je tekst koji opisuje početak fudbalske karijere sadašnjeg igrača Partizana Sejdube Sume uoči utakmice sa Mančester junajtedom u Ligi Evrope. Gvinejac je već deceniju u Evropi u koju je došao iz rodne zemlje i sa kojom je nastupao na Afričkom kupu nacija. Danas, igraće duel na kultnom ,,Old trafordu“, ali put do […]"/>
  </head>
  <body>
    <article>
      <h1>,,Bi-Bi-Si“ o Sejdubi Sumi: Od fristajlera u Gvineji, do ,,Old traforda“</h1>
      <address><time datetime="2019-11-07T10:39:11+00:00">07 Nov 2019, 10:39</time> by <a rel="author">Nemanja</a></address>
      <p>Britanski ,,Bi-Bi-Si“ objavio je tekst koji opisuje početak fudbalske karijere sadašnjeg igrača Partizana Sejdube Sume uoči utakmice sa Mančester junajtedom u Ligi Evrope.</p>
      <p>Gvinejac je već deceniju u Evropi u koju je došao iz rodne zemlje i sa kojom je nastupao na Afričkom kupu nacija. Danas, igraće duel na kultnom ,,Old trafordu“, ali put do jednog od istorijski najvećih stadiona na svetu, nikako nije bio lak.</p>
      <p>To je najbolje opisao bivši vlasnik južnoafričke ekipe Ajaks Kejp Taun – Džon Komitis, kada je ekipa doputovala u gvinejski Konakri na gostovanje Felo Staru u tamošnjoj Ligi šampiona.</p>
      <p><b> – Iza gola gde smo trenirali dan pre utakmice bio je jedan dečak koji je žonglirao tenisku lopticu. Ne šalim se kada kažem da za pola sata njegovog žongliranja, loptica nije pala više od tri puta na zemlju. Koristio je levu, desnu nogu, koleno, leđa, glavu…Nisam mogao da verujem. Gordon Igesund (prim.aut trener prvog tima) mi je prišao i upitao gledam li ovog klinca. Odgovorio sam mu: ,,Da, možeš li da veruješ?“. Pozvali smo ga odmah kod nas –</b> objasnio je Komitis, te nastavio:</p>
      <p><b> – Bio je stidljivi dvanaestogodišnjak. Pitali smo ga može li to da ponovi sa velikom loptom, dali smo mu je i on je uradio isto. Bilo je magično. Naši igrači su stajali pored i podržavali ga, a mi smo ga samo pitali može li da igra, na šta je on odgovorio da može –</b> rekao je Komitis.</p>
      <p>Papirologija je usporila njegov odlazak u Kejp Taun, pa je tako Suma stigao sa 14 godina u Južnu Afriku. Kako prepričava Komitis, već nakon prvog treninga sa ekipom do 15 godina, prekomandovan je u tim do 17. Dolaskom turskog trenera Mušina Ertrugala, Suma nije dobijao šansu u prvom timu, jer je Turčin smatrao da ne radi dovoljno bez lopte, pa je imao sporadičnu ulogu.</p>
      <p>Ubrzo nakon toga, usledio je njegov odlazak u Evropu, tj. u slovačku Nitru, da bi potom prešao u Slovan iz Bratislave, gde je bio i najbolji igrač.</p>
      <p>Suma je najskuplje pojačanje u istoriji Partizana, ali nije se najbolje snašao u redovima crno-belih, da bi nakon pozajmica, ove sezone zaigrao znatno bolje, a upravo je protiv Junajteda pružio veoma dobru partiju u Beogradu pre dve nedelje.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/06/milosevic-o-utakmici-i-rasizmu-tosic-najavio-borbu-video/"/>
        <a href="https://www.sportskacentrala.com/2019/11/06/osam-golova-partizana-igrali-vulicevic-trobok-dinga/"/>
        <a href="https://www.sportskacentrala.com/2019/11/06/solskjer-nadam-se-da-partizan-nece-imati-lepe-uspomene-sa-old-traforda/"/>
        <a href="https://www.sportskacentrala.com/2019/11/06/milosevic-bice-teze-ali-pokusacemo-da-odigramo-jos-bolje-nego-u-beogradu/"/>
        <a href="https://www.sportskacentrala.com/2019/11/05/solskjerove-dileme-pred-partizan-povratak-kapitena/"/>
        <a href="https://www.sportskacentrala.com/2019/11/05/partizan-dresi-kesu-crno-beli-za-1-700-000-evra-kupuju-najskuplje-pojacanje-u-istoriji-kluba/"/>
        <a href="https://www.sportskacentrala.com/2019/11/04/pavlovic-bi-u-junajted-mesi-i-azar-idoli/"/>
        <a href="https://www.sportskacentrala.com/2019/11/04/ako-idete-na-old-traford-partizan-upozorava-informacije-sa-ulaznica-nisu-tacne/"/>
        <a href="https://www.sportskacentrala.com/2019/11/04/finac-deli-pravdu-partizanu-na-old-trafordu/"/>
      </related>
    </article>
  </body>
</html>