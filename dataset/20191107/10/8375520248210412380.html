<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/molodi-dirigenti-ukrajini-zmagayutsya-v-odesi-u-vseukrajinskomu-konkursi-638270.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T10:29:40+00:00"/>
    <meta property="og:title" content="Молоді диригенти України змагаються в Одесі у всеукраїнському конкурсі"/>
    <meta property="og:description" content="В національній музичній академії протягом 6-8 листопада"/>
  </head>
  <body>
    <article>
      <h1>Молоді диригенти України змагаються в Одесі у всеукраїнському конкурсі</h1>
      <address>
        <time datetime="2019-11-07T10:29:40+00:00">07 Nov 2019, 10:29</time>
      </address>
      <h4>В національній музичній академії протягом 6-8 листопада</h4>
      <p>В Одеській національній музичній академії ім. А.В. Нежданової 6 листопада стартував I Всеукраїнський конкурс хорових диригентів імені Дмитра Загрецького.</p>
      <p>За п<a href="https://omr.gov.ua/ua/news/217800/">овідомленням офіційного сайт</a>у міста, у конкурсі беруть участь понад 70 студентів з 26-ти навчальних закладів України - представники хорових шкіл Києва, Харкова, Дніпра, Кам'янського, Умані, Дрогобича, Івано-Франківська, Кропивницького (раніше Кіровоград), Тернополя, Сум, Кривого Рогу, Миколаєва, Чернівців, Рівного, Житомира, Хмельницького та Одеси.</p>
      <p>На урочистому відкритті конкурсу було представлено почесне журі. До його складу увійшли відомі диригенти хорових колективів і хормейстери-практики. Очолює журі випускник Одеської консерваторії, заслужений діяч мистецтв України, художній керівник знаменитої хорової капели «Орея» Житомирської обласної філармонії ім. Св. Ріхтера Олександр Вацек.</p>
      <p>У перший день свята пройшли відкриті конкурсні прослуховування. А сьогодні і 8 листопада відбудуться другий і третій тури конкурсу у форматі концерту.</p>
      <p>Зазначається, що видатний диригент-хормейстер, композитор, заслужений діяч мистецтв України Дмитро Загрецький (1924-1980 рр.) народився в Одесі в родині лікарів. Після закінчення Одеської консерваторії Дмитро Загрецький очолив хорову капелу Одеської філармонії, з 1955 року став головним хормейстером Одеського академічного театру опери і балету, але головною у творчій діяльності Дмитра Станіславовича залишилася педагогічна робота в Одеській консерваторії.</p>
      <p>Дмитро Загрецький виховав понад 50 успішних диригентів-хормейстерів.</p>
      <related>
        <a href="https://glavcom.ua/odesa/news/odesiti-doluchilisya-do-pokupki-inkubatora-dlya-pologovogo-budinku-7-638170.html"/>
        <a href="https://glavcom.ua/odesa/news/pershiy-odeskiy-elektrobus-cherez-brak-moci-chasto-vihodit-z-ladu-638259.html"/>
        <a href="https://glavcom.ua/odesa/news/sud-dav-odesitu-ponad-7-rokiv-uvyaznennya-za-znushchannya-nad-kishkami-638196.html"/>
      </related>
    </article>
  </body>
</html>