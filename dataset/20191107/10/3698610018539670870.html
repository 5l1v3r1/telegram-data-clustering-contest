<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rozpochato-rozsliduvannya-za-faktom-vislovlyuvan-portnova-na-adresu-zhurnalistiv-shem-policiya-328790_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T10:18:00+00:00"/>
    <meta property="og:title" content="Розпочато розслідування за фактом висловлювань Портнова на адресу журналістів &quot;Схем&quot; – поліція"/>
    <meta property="og:description" content="Раніше журналісти заявили про тиск на редакцію з боку Андрія Портнова."/>
  </head>
  <body>
    <article>
      <h1>Розпочато розслідування за фактом висловлювань Портнова на адресу журналістів "Схем" – поліція</h1>
      <h2>Раніше журналісти заявили про тиск на редакцію з боку Андрія Портнова.</h2>
      <address>
        <time datetime="2019-11-07T10:18:00+00:00">07 Nov 2019, 10:18</time>
      </address>
      <p>Національна поліція відкрила кримінальне провадження через висловлювання колишнього заступника глави Адміністрації президента Віктора Януковича Андрія Портнова на адресу журналістів програми "Схеми" - спільного проєкту "Радіо свобода" та телеканалу "UA:Перший". Про це повідомляє у четвер, 7 листопада, управління комунікації Нацполіції.</p>
      <p>Вказується, що відомості до ЄРДР внесли за частиною 2 статті 171 (Перешкоджання законній професійній діяльності журналістів) та за частиною 1 статті 345-1 (Погроза або насильство щодо журналіста) Кримінального кодексу.</p>
      <p>Нагадаємо, що <a href="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html"><b>журналісти програми "Схеми" заявили про тиск на редакцію з боку Андрія Портнова</b></a>, який у своєму Telegram-каналі звернувся до Михайла Ткача та програми, опублікувавши персональні дані водія знімальної групи. "Схеми" готували розслідування щодо Портнова. Журналісти розповіли, що він оприлюднив повні паспортні дані та домашню адресу, номери авто, а також дані, які свідчать про стеження за місцем проживання водія програми. Повідомлення Портнова з даними водія поширив у своєму Telegram-каналі депутат фракції "Слуга Народу" Олександр Дубінський.</p>
      <p>Своєю чергою Портнов заявив про те, що тепер він працює журналістом на телеканалі "112 Україна" і "виявлення протиправних дій щодо стеження за людьми є його редакційним завданням".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>