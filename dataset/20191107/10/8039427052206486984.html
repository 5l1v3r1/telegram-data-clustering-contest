<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=948784"/>
    <meta property="og:site_name" content="Andhrajyothy"/>
    <meta property="article:published_time" content="2019-11-07T10:49:29+00:00"/>
    <meta property="og:title" content="బీజేపీపై శివసేన సంచలన ఆరోపణలు"/>
    <meta property="og:description" content="ADVT"/>
  </head>
  <body>
    <article>
      <h1>బీజేపీపై శివసేన సంచలన ఆరోపణలు</h1>
      <address>
        <time datetime="2019-11-07T10:49:29+00:00">07 Nov 2019, 10:49</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>ముంబై:</b> మహారాష్ట్రలో ప్రభుత్వ ఏర్పాటుపై హైడ్రామా కొనసాగుతుండగానే బీజేపీపై మిత్రపక్షం శివసేన సంచలన ఆరోపణలు చేసింది. తమ ఎమ్మెల్యేలను లాక్కుకునేందుకు బీజేపీ పెద్ద ఎత్తున డబ్బులు ఎరజూపుతోందని ఆ పార్టీ ఆరోపించింది. శివసేన సొంత పత్రిక సామ్నాలో ఇవాళ ఈ మేరకు సంపాదకీయం రాసింది. ఉద్ధవ్ థాకరే నేతృత్వంలోని శివసేన పార్టీకే ముఖ్యమంత్రి పీఠం ఇవ్వాలని మహారాష్ట్ర ప్రజలు తీర్పు చెప్పారనీ... అయితే ప్రభుత్వ ఏర్పాటు కోసం బీజేపీ తమ ఎమ్మెల్యేలకు గాలం వేస్తోందని ఆ పార్టీ ఆరోపించింది. ‘‘కొత్తగా ఎన్నికైన ఎమ్మెల్యేలను ధన బలంతో గెలుచుకునేందుకు కొందరు ప్రయత్నిస్తున్నారు. రోజు రోజుకూ ఈ ఫిర్యాదులు పెరిగిపోతున్నాయి. రాష్ట్ర రాజకీయ విలువలను దిగజార్చే ఇలాంటి చర్యలను శివసేన సహించబోదు..’’ అని ఆ పార్టీ స్పష్టం చేసింది. గత ప్రభుత్వం రైతులకు సాయం చేయకపోవడం వల్లే శివసేన నేత సీఎంగా ఉండాలని తాము కోరుకుంటున్నామని తెలిపింది.</p>
      <p> కాగా ఎమ్మెల్యేల కోసం బేరసారాలు సాగుతున్నట్టు శివసేన చేసిన ఆరోపణలపై కాంగ్రెస్ పార్టీ స్పందించింది. ‘‘బీజేపీ కూటమిలో భాగస్వామిగా ఉన్న శివసేనే స్వయంగా ఎమ్మెల్యేల కొనుగోలుపై ఆందోళన చెందుతోంది. బీజేపీ నైతికంగా ఎంత దిగజారిపోయిందో దీన్ని బట్టి అర్థమవుతోంది. అందుకే వారి నుంచి మహారాష్ట్రను కాపాడాలి. ఇప్పుడు కూడా ప్రభుత్వాన్ని ఏర్పాటు చేసే నైతిక హక్కు మహాయుతికి (బీజేపీ + శివసేన కూటమి) ఉందా?’’ అని కాంగ్రెస్ ప్రతినిధి సచిన్ సావంత్ ప్రశ్నించారు.</p>
    </article>
  </body>
</html>