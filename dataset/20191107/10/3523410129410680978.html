<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638619/%D8%AF%D9%88-%DA%A9%D8%A7%D8%B1%D9%85%D9%86%D8%AF-%D8%AA%D9%88%DB%8C%DB%8C%D8%AA%D8%B1-%D8%A8%D9%87-%D8%AC%D8%A7%D8%B3%D9%88%D8%B3%DB%8C-%D8%A8%D8%B1%D8%A7%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D9%85%D8%AA%D9%87%D9%85-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T10:57:00+00:00"/>
    <meta property="og:title" content="دو کارمند توییتر به جاسوسی برای عربستان متهم شدند"/>
    <meta property="og:description" content="دو کارمند سابق توییتر و یک مرد سعودی برای عربستان جاسوسی می‌کردند. این متهمان با کاوش در اطلاعات خصوصی و تحویل آن‌ها به سعودی ها پول دریافت می‌کردند."/>
  </head>
  <body>
    <article>
      <h1>
        <a href="https://www.bultannews.com/fa/news/638619/%D8%AF%D9%88-%DA%A9%D8%A7%D8%B1%D9%85%D9%86%D8%AF-%D8%AA%D9%88%DB%8C%DB%8C%D8%AA%D8%B1-%D8%A8%D9%87-%D8%AC%D8%A7%D8%B3%D9%88%D8%B3%DB%8C-%D8%A8%D8%B1%D8%A7%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D9%85%D8%AA%D9%87%D9%85-%D8%B4%D8%AF%D9%86%D8%AF">دو کارمند توییتر به جاسوسی برای عربستان متهم شدند</a>
      </h1>
      <h2>دو کارمند سابق توییتر و یک مرد سعودی برای عربستان جاسوسی می‌کردند. این متهمان با کاوش در اطلاعات خصوصی و تحویل آن‌ها به سعودی ها پول دریافت می‌کردند.</h2>
      <address><time datetime="2019-11-07T10:57:00+00:00">07 Nov 2019, 10:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، براساس شکایتنامه‌ای که چهارشنبه تنظیم شد، "علی الزبارة" و "أحمد أبو عمو" که سابقا در <b>توییتر</b> کار می‌کردند و "احمد المطیری" که سابقا در دربار سلطنتی<b> آل سعود</b> مشغول به کار بوده، با اتهام‌هایی از جمله همکاری با پادشاهی سعودی، بدون ثبت به عنوان عامل خارجی، روبرو هستند.</p>
      <p>ثبت این شکایت، اقدامی غیر معمول در گرفتن انگشت اتهام به سوی عربستانی است که به عنوان یکی از متحدان <b>آمریکا</b>، روابط گرمی با دونالد ترامپ، رئیس‌جمهوری آمریکا دارد. بسیاری از جمهوری‌خواهان و دموکرات‌ها عمیقا منتقد عملکرد آل سعود در جنگ یمن هستند و همچنان قتل جمال خاشقجی در سال ۲۰۱۸ را لکه ننگی بر پیشانی این رژیم می‌دانند.</p>
      <p>این اتهامات همچنین بار دیگر توجهات را به سوی شرکت‌های مستقر در سیلیکون ولی جلب کرد؛ اینکه آن‌ها چطور از اطلاعات خصوصی کاربران حفاظت می‌کنند. براساس این شکواییه، أحمد أبو عمو در اوایل ۲۰۱۵ مرتبا به حساب توییتری یک منتقد سرشناس خاندان سعودی دسترسی داشت. در یک مورد، او به ایمیل و تلفن تماس مرتبط با این حساب کاربری دسترسی پیدا کرد. او همچنین به حساب کاربری یک منتقد سعودی دیگر دسترسی یافت.</p>
      <p>توییتر در اواخر ۲۰۱۵ متوجه دسترسی بدون مجوز علی الزبارة به اطلاعات خصوصی کاربران این شبکه اجتماعی شد و او را اخراج کرد. این فرد اما تا آن زمان توانسته بود به اطلاعات بیش از ۶۰۰۰ کاربر از جمله ۳۳ کاربری که مقام‌های سعودی پیشتر با ارائه درخواست از توییتر سوابقشان را می‌خواستند، دسترسی پیدا کند. احمد المطیری هم نقش رابط میان کارکنان توییتر و دولت سعودی را ایفا می‌کند.</p>
      <p>براساس اعلام وزارت دادگستری آمریکا، أحمد أبو عمو شهروند آمریکاست که در سیاتل بازداشت شد و گمان می‌رود دو متهم دیگر در عربستان سعودی باشند. دو کارمند سابق توییتر در ازای تحویل اطلاعات، پول و هدایای گرانقیمت دریافت می‌کردند.</p>
    </article>
  </body>
</html>