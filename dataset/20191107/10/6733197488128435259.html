<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/novy-citroen-c5-aircross-hybrid-ciste-na-elektrinu-ujede-50-km-komfort-si-zachoval"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-07T10:00:00+00:00"/>
    <meta property="og:title" content="Nový Citroën C5 Aircross Hybrid: Čistě na elektřinu ujede 50 km, komfort si zachoval"/>
    <meta property="og:description" content="Francouzská značka spouští svou elektrickou ofenzivu a jejím prvním zástupcem v tomto směru je plug-in hybridní varianta současného SUV C5 Aircross."/>
  </head>
  <body>
    <article>
      <h1>Nový Citroën C5 Aircross Hybrid: Čistě na elektřinu ujede 50 km, komfort si zachoval</h1>
      <h2>Francouzská značka spouští svou elektrickou ofenzivu a jejím prvním zástupcem v tomto směru je plug-in hybridní varianta současného SUV C5 Aircross.</h2>
      <address><time datetime="2019-11-07T10:00:00+00:00">07 Nov 2019, 10:00</time> by <a rel="author">Daniel Fuglevič</a></address>
      <p>Citroën si dal za cíl do roku 2025 nabízet u všech svých modelů i čistě elektrické verze, přičemž už od příštího roku chce rozšiřovat svou nabídku také o plug-in hybridní motorizace. První vlaštovkou ve velké ofenzivě na poli elektrifikace je tedy nová verze <a href="https://www.autorevue.cz/test-citroen-c5-aircross-16-puretech-180-eat8-plysova-povaha#part=1">SUV C5 Aircross</a>, kterou můžete strčit i do zásuvky.</p>
      <related>
        <a href="https://www.autorevue.cz/citroen-c5-aircross-projel-nejstrmejsi-ulici-sveta-pro-mistni-je-to-ale-zcela-bezne"/>
      </related>
      <p>C5 Aircross Hybrid používá kombinaci přeplňované šestnáctistovky o výkonu 132 kW (180 koní) a elektromotoru o výkonu 80 kW (109 koní). Systémový výkon ústrojí je přitom 165 kW (225 koní) a 320 N.m točivého momentu. Na přední kola tato síla putuje skrze osmistupňovou automatickou převodovku.</p>
      <p>Součástí je poté lithium-iontový bateriový modul o kapacitě 13,2 kWh, který má vozu zajistit dojezd v čistě elektrickém režimu až 50 km (WLTP), přičemž takto lze cestovat rychlostí až 135 km/h. Kombinovanou spotřebu paliva při využití obou jednotek udává Citroën na 1,7 litru/100 km, zatímco produkce emisí CO₂ činí 39 g/km.</p>
      <related>
        <a href="https://www.autorevue.cz/test-ds-3-crossback-12-puretech-155-odvazni-francouzi-jsou-zpatky"/>
      </related>
      <p>Pomocí klasické domácí zásuvky se baterie nabije přes noc, od 4 hodin (zásuvka Green'up™ Legrand 14 A) do 7 hodin (standardní zásuvka). Pomocí Wall Boxu 32 A, který lze zakoupit nebo si ho pronajmout, a nabíječky 7,4 kW, jež je součástí volitelné výbavy, se baterie dobíjí rychleji, a to za méně než 2 hodiny.</p>
      <p>Praktičnost SUV stále nechybí, k dispozici jsou 3 samostatná sklopná a podélně posuvná sedadla s nastavením sklonu opěradla, která lze z vozu vyjmout. Objem zavazadlového prostoru se díky tomu pohybuje mezi 460 litry a 600 litry.</p>
      <related>
        <a href="https://www.autorevue.cz/peugeot-3008-gt-hybrid4-detailneji-ma-300-koni-ale-spotrebuje-jen-125-l/100-km"/>
      </related>
      <p>Ve výbavě pak nechybí akustická vrstvená skla u předních oken, tlumiče s progresivními hydraulickými dorazy a sedadla Advanced Comfort. Digitální přístrojový štít o velikosti 12,3 palce a infotainment s 8palcovou obrazovkou pak mají novou grafiku zohledňující hybridní ústrojí pod kapotou.</p>
      <p>Prozatím známe jen francouzskou cenovku. Plug-in hybridní C5 Aircross tak bude začínat na 39.950 euro (asi 1 milion korun). K prvním majitelům se novinka dostane v polovině roku 2020.</p>
      <related>
        <h4>Určitě si přečtěte</h4>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.auto.cz/auto-roku-2020-v-cr-zna-sve-finalisty-nechybi-suv-crossover-ani-offroad-132018"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/slavny-navrhar-rozzuril-ferrari-stacila-jedna-nevinna-fotografie-se-supersportem"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
      </related>
    </article>
  </body>
</html>