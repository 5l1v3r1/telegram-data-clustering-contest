<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231253/"/>
    <meta property="og:site_name" content="Українська правда"/>
    <meta property="article:published_time" content="2019-11-07T10:26:10+00:00"/>
    <meta property="og:title" content="Зеленський звільнив головного слідчого СБУ і зробив низку призначень"/>
    <meta property="og:description" content="Президент Володимир Зеленський звільнив Богдана Тиводара з посади начальника Головного слідчого управління Служби безпеки та ухвалив ще низку кадрових рішень у відомстві."/>
  </head>
  <body>
    <article>
      <h1>Зеленський звільнив головного слідчого СБУ і зробив низку призначень</h1>
      <address>
        <time datetime="2019-11-07T10:26:10+00:00">07 Nov 2019, 10:26</time>
      </address>
      <p>Президент Володимир Зеленський звільнив Богдана Тиводара з посади начальника Головного слідчого управління Служби безпеки та ухвалив ще низку кадрових рішень у відомстві.<br/><br/><b>Джерело:</b> укази від 7 листопада на <a href="https://www.president.gov.ua/documents/decrees">сайті </a>глави держави</p>
      <p><b>Дослівно:</b> "Звільнити Тиводара Богдана Михайловича з посади начальника Головного слідчого управління Служби безпеки України".</p>
      <p><b>Деталі:</b> Тиводар обіймав вищезазначену посаду з <a href="https://zakon.rada.gov.ua/laws/show/480/2019">липня 2019 року.</a></p>
      <p>Окрім цього свого посту позбувся начальник управління СБУ у Дніпропетровській області Андрій Олійник (на посаді з червня 2018 року).</p>
      <p>Водночас Зеленський призначив Сергія Криворучка начальником управління СБУ Херсонської області.</p>
      <p>Юрія Борейчука (фігурував у <a href="https://www.facebook.com/valeriya.valery/videos/2521254171285076">розслідуванні програми "Схеми" </a>про люксовий автопарк співробітників СБУ -ред.) – на відповідний пост у Тернопольській області, Ювгена Борзілова – начальником управління Полтавщини, Сергія Заяця – на Івано-Франківщину, Павла Данюкова – на Волинь, Анатолія Денисенка начальником управління СБУ Вінницької області.</p>
      <p>Також Ігоря <a href="https://www.president.gov.ua/documents/8122019-30285">Носка</a> призначено начальником Департаменту охорони державної таємниці та ліцензування СБУ.</p>
      <p><b>Чому це важливо:</b> Нещодавно інформаційний простір сколихнула інформація нібито про бійку між главою ОП Андрієм Богданом і главою СБУ Іваном Бакановим. Журналіст Станіслав Речинський стверджував, що конфлікт стався через різні кандидатури на посаду Головного слідчого управління СБУ, які підтримували Богдан і Баканов. В Офісі президента офіційно<a href="https://www.pravda.com.ua/news/2019/11/3/7230848/"> спростували факт конфлікту</a>.</p>
      <p><b>Нагадаємо:</b> На "Свободі слова" Савіка Шустера 1 листопада Тиводар сказав, що у правоохоронців немає достатніх доказів для повідомлення підозри особам, які могли <a href="https://www.pravda.com.ua/news/2019/11/1/7230775/">замовити вбивство херсонської активістки Катерини Гандзюк.</a></p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/6/7231187/"/>
        <a href="https://www.pravda.com.ua/news/2019/11/6/7231182/"/>
        <a href="https://www.pravda.com.ua/news/2019/11/6/7231161/"/>
      </related>
    </article>
  </body>
</html>