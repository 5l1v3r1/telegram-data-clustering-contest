<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/peking-cina-a-usa-se-dohodly-na-postupnem-ruseni-cel/1818242?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T10:30:00+00:00"/>
    <meta property="og:title" content="Peking: Čína a USA se dohodly na postupném rušení cel"/>
    <meta property="og:description" content="Peking - Čína a Spojené státy se dohodly, že budou cla zavedená v rámci obchodní války postupně rušit v závislosti na pokroku v jednání. Podle zahraničních tiskových agentur to dnes oznámil mluvčí čínského ministerstva obchodu. Pro rušení cel však neposkytl žádný časový harmonogram."/>
  </head>
  <body>
    <article>
      <h1>Peking: Čína a USA se dohodly na postupném rušení cel</h1>
      <address><time datetime="2019-11-07T10:30:00+00:00">07 Nov 2019, 10:30</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Čína a Spojené státy se dohodly, že budou cla zavedená v rámci obchodní války postupně rušit v závislosti na pokroku v jednání. Podle zahraničních tiskových agentur to dnes oznámil mluvčí čínského ministerstva obchodu. Pro rušení cel však neposkytl žádný časový harmonogram.</p>
      <p>Zrušení části cel na obou stranách je podle mluvčího důležitou podmínkou k dosažení první fáze obchodní dohody mezi USA a Čínou. Toto zrušení ale musí obě strany uskutečnit zároveň a ve stejném rozsahu, uvedl mluvčí.</p>
      <p>Spojené státy a Čína, tedy dvě největší ekonomiky světa, spolu od loňského roku vedou obchodní válku. V jejím rámci na sebe vzájemně uvalují cla. "Obchodní válka začala cly a měla by skončit zrušením cel," řekl na pravidelné tiskové konferenci mluvčí čínského ministerstva obchodu, kterého citovala agentura Reuters.</p>
      <p>Slova mluvčího vedla k růstu na akciových trzích, které už dlouho znepokojují negativní dopady obchodní války na světovou ekonomiku. Evropské akcie tak posunuly čtyřleté maximum, panevropský index STOXX 600 po zprávě přidával asi 0,4 procenta a je zhruba dvě procenta od rekordu, na němž byl v dubnu 2015.</p>
    </article>
  </body>
</html>