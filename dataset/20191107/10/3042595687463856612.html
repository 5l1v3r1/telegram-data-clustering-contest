<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/cappelens-forsvarer-med-overraskende-grep/71792592"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T10:39:16+00:00"/>
    <meta property="og:title" content="Cappelens forsvarer med overraskende grep"/>
    <meta property="og:description" content="Gjermund Cappelens forsvarer, Benedict de Vibe, er stevnet som vitne av Eirik Jensens forsvarere. I stedet for å nekte å forklare seg, vil han tilby alt."/>
  </head>
  <body>
    <article>
      <h1>Cappelens forsvarer med overraskende grep</h1>
      <h2>Gjermund Cappelens forsvarer, Benedict de Vibe, er stevnet som vitne av Eirik Jensens forsvarere. I stedet for å nekte å forklare seg, vil han tilby alt.</h2>
      <address><time datetime="2019-11-07T10:39:16+00:00">07 Nov 2019, 10:39</time> by <a rel="author">Angelica Hagen</a></address>
      <p>Onsdag startet Eirik Jensen (62) sitt livs omkamp i sal 250 i Oslo tinghus. Det er andre gang Borgarting lagmannsrett behandler anklagene mot ham.</p>
      <p>Den tidligere polititoppen fikk sist en knusende dom på 21 års fengsel for å ha bidratt til å smugle 13,9 tonn av Gjermund Cappelens (53) narkotika og mottatt millioner av kroner av hasjbaronen for det.</p>
      <p>
        <b>Noe av det som er nytt i tredje runde, er at Jensens forsvarere har stevnet Cappelens forsvarer, Benedict de Vibe, som vitne.</b>
      </p>
      <figure>
        <img src="https://dbstatic.no/71792730.jpg?imageId=71792730&amp;width=1024&amp;height=615"/>
        <figcaption><b>FULL ÅPENHET:</b> Benedict de Vibe gir retten fullt innsyn i kommunikasjonen. Foto: Heiko Junge / NTB scanpix Vis mer</figcaption>
      </figure>
      <p>– De Vibe er fritatt taushetsplikten som advokat. Han har i tillegg vært siviladvokat for Cappelen og hatt kommunikasjon med ham også om det. Han har også sittet i styrer i Cappelens selskaper, sier John Christian Elden om hvorfor han har stevnet den medtiltales forsvarer.</p>
      <p>Han spør retorisk:</p>
      <p>– Er dette en person det er legitimt og greit å jobbe med basert på det han vet om ham?</p>
      <h3>– Retten må vurdere betydningen</h3>
      <p>De Vibe har fungert som advokat i ulike sammenhenger for Gjermund Cappelen allerede siden begynnelsen av 90-tallet – i over 25 år.</p>
      <p>I utgangspunktet har han et vitneforbud som gjør at ingen kan kreve at han forklarer seg om fortrolige forhold mellom ham og Cappelen uten at Cappelen gir sitt samtykke.</p>
      <p>Han sier i retten at han er åpen om all kommunikasjon han har hatt med sin klient.</p>
      <p>
        <b>– Jeg er satt opp som vitne. For å gjøre det fullstendig, har jeg vært innstilt på at Spesialenheten skal kunne se gjennom og levere all kommunikasjon mellom Cappelen og meg til medforsvarere uten problem, sier forsvareren.</b>
      </p>
      <figure>
        <img src="https://dbstatic.no/71792921.jpg?imageId=71792921&amp;width=1024&amp;height=615"/>
        <figcaption><b>I VITNEBOKSEN:</b> Eirik Jensen skal begynne sin frie forklaring for Borgarting lagmannsrett torsdag. Her gjør han noen av sine siste forberedelser. Foto: Heiko Junge / NTB scanpix Vis mer</figcaption>
      </figure>
      <h3>– Valgte annen strategi</h3>
      <p>Han understreker at det i de fleste tilfeller er slik at en forsvarer ikke ønsker at den type kommunikasjon skal utleveres.</p>
      <p>– Men jeg valgte en annen strategi. Retten får vurdere hvilken betydning det har.</p>
      <p>
        <b>Det er et overraskende grep fra de Vibe.</b>
      </p>
      <p>Ellers på forsvarets vitneliste står en rekke tidligere politifolk, spanere og personer som har kjent til både Cappelen og Jensen. De har blant annet også kalt inn Kripos-sjef Ketil Haukaas.</p>
      <h3>Nylig stevnet</h3>
      <p>Både Jensens forsvarere Arild Holden og John Christian Elden var for øvrig nylig stevnet som vitner i retten av nettopp de Vibe, i saken hvor sistnevnte var forsvarer for Jan Erik «Jannik» Iversen, som var tiltalt for forsøk på pengeutpressing mot Kjell Inge Røkke.</p>
      <p>Elden og Holden har begge representert Iversen tidligere, og Elden er nå Røkkes advokat.</p>
      <p>Det var på forhånd varslet at forsvaret denne gangen ville utfordre påtalemyndigheten på innhentingen av teledata i saken. Store deler av John Christian Eldens bemerkninger i retten torsdag, gikk til nettopp dette.</p>
      <h3>«Einstøing»</h3>
      <p>Slik<a href="https://www.dagbladet.no/nyheter/mener-mobilbevis-kan-vaere-ubrukelige/71785022"> Dagbladet omtalte først tirsdag</a>, mener de at det mangler en såkalt SHA-kode, som kan dokumentere at speilingen av elektroniske enheter ikke er manipulert.</p>
      <p>Videre brukte Elden mye tid på tegne et bilde av Jensen som en politimann som ikke var opptatt av å følge regler og instrukser, men som sørget for resultater. Han omtalte videre den tidligere polititoppen som «einstøing».</p>
      <p>Cappelen var Jensens informant og kilde, og derfor var kontakten mellom ham og politimannen så omfattende, argumenterte forsvareren.</p>
      <h3>Jensen i vitneboksen</h3>
      <p>I dag skal Eirik Jensen starte sin forklaring i Borgarting lagmannsrett. Til NTB sier Jensen at han vil legge opp sin forklaring på en annen måte enn i de to foregående rettsrundene.</p>
      <p>
        <b>– Jeg kommer til å endre på en del ting. Jeg vil gjøre det klarere hva påtalemyndigheten ikke har fokusert på, sier han.</b>
      </p>
      <p>Det dreier seg blant annet om ting som ikke er blitt fulgt opp og ting som «absolutt ikke stemmer», ifølge NTB.</p>
      <p>– Påtalemyndigheten har laget en tidslinje som ikke er blitt brukt til å ettergå Cappelens påstander. Spesialenheten sier at Kripos har gjort dette, men de sier jo at det har de ikke gjort. Så i den tidslinjen ligger fasiten på veldig mange av Cappelens påstander, sier Jensen.</p>
      <p>Blant politiets sterkeste bevis er 1522 tekstmeldinger mellom Cappelen og Jensen, som Spesialenheten mener indikerer et samarbeid om hasjinnførsel.</p>
    </article>
  </body>
</html>