<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Nyama-milost-za-Zdravko-Dechkin-911896"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T10:12:00+00:00"/>
    <meta property="og:title" content="Няма милост за Здравко Дечкин!"/>
    <meta property="og:description" content="Апелативен съд – Пловдив остави в сила определението на Окръжен съд – Пловдив, с което е потвърдена ..."/>
  </head>
  <body>
    <article>
      <h1>Няма милост за Здравко Дечкин!</h1>
      <address>
        <time datetime="2019-11-07T10:12:00+00:00">07 Nov 2019, 10:12</time>
      </address>
      <p>Апелативен съд – Пловдив остави в сила определението на Окръжен съд – Пловдив, с което е потвърдена най-тежката мярка за неотклонение задържане под стража спрямо Здравко Дечкин.</p>
      <p>Той е привлечен като обвиняем за това, че на 30.09.2009 г. в Пловдив като извършител в съучастие с Георги Балабанов /подбудител/ е отнел чужди вещи – дамска чанта, съдържаща документи, портфейл, ключове и пари, от владението на Виолета Балабанова с намерение противозаконно да ги присвои, като е употребил за това сила и грабежът е придружен със средна телесна повреда на Виолета, от която е последвала смъртта й.</p>
      <p>Апелативният съд прецени, че събраните доказателства по делото – показания на свидетели, справки от мобилни оператори за проведени разговори между обвиняемия и подбудителя малко преди и след деянието и иззетата от местопроизшествието дактилоскопна следа, дават необходимата доказателствена обезпеченост на обвинението.</p>
      <p>Съдът прие също, че продължава да е налице и опасност обвиняемият да се укрие или да извърши престъпление при мярка, различна от задържане под стража. Аргументира се с обективната и субективна специфика на посегателството: то е извършено след предварителен сговор, във връзка с който е изпълнена детайлна и хладнокръвна предварителна подготовка, включително дебнене на жертвата, използван е нож, с който са нанесени многобройни удари, а впоследствие е предприето обмислено прикриване на следите.</p>
      <p>На тази база съдът прецени, че обвиняемият е личност, за която никак не е затруднително да извършва сериозни посегателства против имуществото и личността, както и да се укрие. Определението на Апелативен съд – Пловдив е окончателно.</p>
    </article>
  </body>
</html>