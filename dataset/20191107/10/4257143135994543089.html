<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/varatlan-adatok-az-allampapirpiacrol"/>
    <meta property="og:site_name" content="infostart"/>
    <meta property="article:published_time" content="2019-11-07T10:33:00+00:00"/>
    <meta property="og:title" content="Váratlan adatok az állampapírpiacról"/>
    <meta property="og:description" content="A központi kormányzat által kibocsátott értékpapírok állománya 90 milliárd forinttal csökkent szeptemberben, a 30 890 milliárd forintnyi összeg 2223 milliárd forinttal nőtt az idei első kilenc hónapban és 2384 milliárd forinttal egy év alatt - derül ki A Magyar Nemzeti Bank (MNB) csütörtökön megjelent legfrissebb értékpapír-statisztikai adataiból."/>
  </head>
  <body>
    <article>
      <h1>Váratlan adatok az állampapírpiacról</h1>
      <address><time datetime="2019-11-07T10:33:00+00:00">07 Nov 2019, 10:33</time> by <a rel="author">Infostart / MTI</a></address>
      <h3>A központi kormányzat által kibocsátott értékpapírok állománya 90 milliárd forinttal csökkent szeptemberben, a 30 890 milliárd forintnyi összeg 2223 milliárd forinttal nőtt az idei első kilenc hónapban és 2384 milliárd forinttal egy év alatt - derül ki A Magyar Nemzeti Bank (MNB) csütörtökön megjelent legfrissebb értékpapír-statisztikai adataiból.</h3>
      <p>A hosszú lejáratú forint állampapírok piacán szeptemberben névértéken 406 milliárd forint, öt új sorozat kibocsátására került sor, míg lejárat nem volt. Az aukciókon 190 milliárd forint névértékű rábocsátás történt, a visszavásárlások névértéken 278 milliárd forintot tettek ki, azaz 88 milliárddal csökkent az állomány. A lakossági kötvények értékesítésének és visszaváltásának egyenlege 315 milliárd forintos állománynövekedést eredményezett. A rövid lejáratú forint állampapírok piacán a diszkont kincstárjegy ki- és rábocsátások 90 milliárd forintot tettek ki, a lejárat 198 milliárd forint volt, azaz 108 milliárddal csökkent az állomány. A lakossági papírok állománya 106 milliárd forinttal csökkent.</p>
      <p>A devizában kibocsátott kormányzati értékpapírok piacán szeptemberben egy devizakötvény járt le 64 milliárd forint értékben, és egy devizakötvénynek volt részleges visszavásárlása 118 milliárd forint értékben. Az árfolyamok változása 99 milliárd forinttal növelte az állományt.</p>
      <blockquote>Az állampapírok piaci állományának tulajdonosi megoszlását tekintve szeptemberben a háztartások és a háztartásokat segítő nonprofit intézmények együttes állománya 301 milliárd forinttal nőtt, meghaladta a 7400 milliárd forintot,</blockquote>
      <p>ami 1630 milliárddal több a múlt év véginél és 1923 milliárd forinttal a tavaly szeptemberinél.</p>
      <p>A pénzügyi vállalatok portfóliójában lévő állomány 288 milliárd forinttal csökkent ugyan szeptemberben, de még 62 milliárd forinttal meghaladja az év eleji nyitóállományt.</p>
      <p>A külföldi befektetők kezén lévő állampapírok állománya szeptemberben 84 milliárd forinttal csökkent, de 614 milliárd forinttal meghaladja a tavaly év végi összeget és 958 milliárd forinttal az egy évvel korábbit.</p>
      <p>
        <i>Nyitókép: Pixabay</i>
      </p>
    </article>
  </body>
</html>