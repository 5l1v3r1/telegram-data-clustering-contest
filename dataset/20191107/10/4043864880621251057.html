<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231252/"/>
    <meta property="og:site_name" content="Українська правда"/>
    <meta property="article:published_time" content="2019-11-07T10:05:39+00:00"/>
    <meta property="og:title" content="Вибух &quot;Мерседеса&quot; в Києві: загинув поліцейський, ще двоє – у лікарні"/>
    <meta property="og:description" content="Автомобіль “Мерседес” підірвав на Житомирській трасі у Києві мотоцикліст, у результаті вибуху загинув 40-річний поліцейський служби охорони, постраждав директор фармкомпанії Ігор Сало і його водій."/>
  </head>
  <body>
    <article>
      <h1>Вибух "Мерседеса" в Києві: загинув поліцейський, ще двоє – у лікарні</h1>
      <address>
        <time datetime="2019-11-07T10:05:39+00:00">07 Nov 2019, 10:05</time>
      </address>
      <p>Автомобіль "Мерседес" підірвав на Житомирській трасі у Києві мотоцикліст, у результаті вибуху загинув 40-річний поліцейський служби охорони, постраждав директор фармкомпанії <a href="https://www.epravda.com.ua/publications/2016/06/13/595696/">Ігор Сало</a> і його водій.</p>
      <p><b>Джерело: </b>коментар<b> </b>в.о. начальника поліції Києва Віктора Нечитайла на<a href="https://kyiv.npu.gov.ua/news/Informacziya/na-misczi-vibuxu-avtomobilya-na-brest-litovskomu-shose-praczyuyut-pravooxoronczi/"> сайті </a>поліції, джерела УП у правоохоронних органах </p>
      <figure>
        <img src="https://img.pravda.com/images/doc/1/9/198550f-salo1.jpg"/>
        <figcaption>Ігор Сало</figcaption>
      </figure>
      <p><b>Пряма мова Нечитайла:</b> "Загиблим виявився працівник поліції охорони, який здійснює охорону згідно з договором. У лікарняних закладах перебувають підприємець та його водій.  </p>
      <figure>
        <img src="https://img.pravda.com/images/doc/f/e/fecb9b2-kuiv-vybuh.jpg"/>
      </figure>
      <p>Встановлено, що до автомобіля ззаду під’їхав мотоцикліст, який поклав на дах автомобіля вибуховий пристрій, від’їхав на якусь відстань та, скоріше за все привів у дію вказаний пристрій".</p>
      <p><b>Деталі:</b> Наразі поліція встановлює осіб, причетних до злочину. Слідство розглядає кілька версій вибуху, але "пріоритетною є – підприємницька діяльність 57-річного чоловіка".</p>
      <p>За даними джерел УП, <b>в момент вибуху в авто також перебував директор фармкоманії<a href="https://www.pravda.com.ua/news/2016/09/23/7121497/"> Ігор Сало</a> і його водій. </b></p>
      <p>Наразі вони з травмами різного ступеню госпіталізовані. За словами співрозмовника УП, ці травми їхньому життю не загрожують.  </p>
      <p>За даним фактом розпочато кримінальне провадження за ч. 2 ст. 115 (Умисне вбивство) ККУ.</p>
      <p><b>Що було раніше: </b>Близько 21:30 6 листопада на Житомирській трасі <a href="https://www.pravda.com.ua/news/2019/11/7/7231214/">вибухнув "Мерседес"</a> (AA0070MI). Повідомлялося, що вказавне авто належить директору фармацевтичної компанії<a href="https://www.pravda.com.ua/news/2019/11/7/7231228/"> Ігорю Салу,</a> а від вибуху загинув його охоронець.</p>
      <p>
        <b>Що відомо про Ігоря Сала? </b>
      </p>
      <p><a href="https://www.epravda.com.ua/publications/2016/06/13/595696/"><b>Ігор Сало</b> </a>– московський бізнесмен, наближений до Віктора Медведчука. Його сім'я контролювала харківську фармакологічну групу компаній "Здоров'я". У цю групу входили три заводи в Харкові – "Здоров'я", "Здоров'я народу", "Дослідний завод ДНЦЛЗ", а також завод у Києві "Фармекс".</p>
      <p>У 2008-2009 роках структури Сала отримали контроль над монопольним виробником інсуліну в Україні "Індар", а також над двома виробниками наркотичних препаратів – "Здоров'я народу" і "Дослідний завод ДНЦЛЗ" – шляхом виведення цих підприємств з державної власності.</p>
      <p>Також повідомлялося, що у 2015 році Сало налагодив постачання вугілля із зони АТО на сході України.</p>
      <p>Сала пов'язують з кіпрською Sovewick Holding Limited, яка у 2015 році уклала контракт з ПАО "Центренерго" на 2 млрд грн, Cortex Sales Limited з Гонконгу та московським ТОВ "Руснефтедообыча", які постачають вугілля для українських ТЕЦ.</p>
      <p>У 2012 році, згідно з інформацією реєстру юросіб, у Sovewick Holding Limited була частка в харківському ТОВ "СБМ+", яка торгує нафтопродуктами. У 2016 році її контролювали структури азербайджанської корпорації Socar.</p>
      <p>Але наприкінці 2012 року це був партнерський бізнес азербайджанців, Sovewick Holding Limited і бізнесмена Геннадія Йоффе, який володів мережею автозаправок у Харкові. Ще раніше партнером Йоффе був бізнесмен Володимир Сало, син Ігоря Сала.</p>
      <p>Також партнерами Сала були Артур Гарибян, якого у харківських бізнес-колах пов'язують з контрабандними оборудками, та Олег Погореленко, якого пов'язують з діяльністю конвертаційних центрів. </p>
      <figure>
        <img src="https://img.pravda.com/images/doc/7/b/7b38bc7-salo-zvjazky.jpg"/>
      </figure>
      <p>У 2016 році <a href="https://www.pravda.com.ua/news/2016/09/23/7121497/">"Схеми"</a> повідомляли, що родину народного депутата від "Блоку Петра Порошенка" Сергія Тригубенка та сім’ю бізнесмена Ігоря Сала помітили у літаку Gulfstream G200 Galaxy, який прибув до Києва з Італії.</p>
      <p>Інше видання – "Наші Гроші" – <a href="http://nashigroshi.org/2016/06/21/vuhilnyk-vid-kononenka/">публікувало</a> розслідування про те, що народний депутат Тригубенко курує вугільну галузь нібито під наглядом першого заступника голови фракції БПП Ігоря Кононенка. </p>
      <p>
        <i>
          <b>Знати більше:</b>
        </i>
      </p>
      <p>
        <i>
          <b>про бізнес Сала: <a href="https://www.epravda.com.ua/publications/2016/06/13/595696/">Вугілля не пахне. Як російський бізнес продає енергоресурси із зони АТО </a> </b>
        </i>
      </p>
      <p>
        <i>
          <b>про спільні перельоти Сала з екснардепом від БПП: <a href="https://www.pravda.com.ua/news/2016/09/23/7121497/">"Схеми" показали, на яких літаках літають депутати</a></b>
        </i>
      </p>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/7/7231264/"/>
        <a href="https://www.pravda.com.ua/news/2019/11/7/7231237/"/>
        <a href="https://www.pravda.com.ua/news/2019/11/7/7231233/"/>
      </related>
    </article>
  </body>
</html>