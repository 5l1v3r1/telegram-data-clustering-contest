<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/listeriosi-investigats-brot-Andalusia-Magrudis-sabien-lot-contaminat-2018_0_2339766117.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T10:36:31+00:00"/>
    <meta property="og:title" content="Els investigats pel brot de listeriosi sabien que tenien un lot contaminat des de finals del 2018 i no ho van comunicar"/>
    <meta property="og:description" content="Fins ara hi ha sis detinguts (dos són a la presó) i s'han intervingut 17 tones de carn"/>
  </head>
  <body>
    <article>
      <h1>Els investigats pel brot de listeriosi sabien que tenien un lot contaminat des de finals del 2018 i no ho van comunicar</h1>
      <h2>Fins ara hi ha sis detinguts (dos són a la presó) i s'han intervingut 17 tones de carn</h2>
      <address>
        <time datetime="2019-11-07T10:36:31+00:00">07 Nov 2019, 10:36</time>
      </address>
      <p>Després de tres mesos, la Guàrdia Civil ha donat per acabada la seva investigació <a href="https://www.ara.cat/societat/Primera-mort-listeriosi-Andalusia_0_2292370873.html">pel brot de listeriosi a Andalusia</a> que va afectar principalment la carn entatxonada de l'empresa Magrudis. Fins ara el cos armat ha detingut sis persones (entre ells el gerent de l'empresa i el seu fill gran, que han ingressat preventivament a la presó sense fiança), n'investiga dues més, i ha intervingut 17 tones de productes que s'estan incinerant en una cimentera de Cadis. El cos armat considera que almenys tres dels investigats sabien que un lot de carn etiquetat el 20 de desembre de 2018 havia donat positiu en els controls pel bacteri i, tot i així, no ho van comunicar a les autoritats. </p>
      <p>Inicialment els investigadors consideraven que l'empresa <a href="https://www.ara.cat/societat/empresa-andalusa-magrudis-sabia-des-del-febrer-que-la-carn-entatxonada-estava-contaminada_0_2310969077.html">se n'havia assabentat al febrer</a>, però ara endarrereix aquesta primera data fins al desembre del 2018. El primer brot es va produir a principis de l'agost, més de vuit mesos després que els investigats tinguessin coneixement de la possible contaminació, que ha afectat fins a 193 persones. La Guàrdia Civil també constata que no s'ha pogut acreditar totalment la retirada dels productes afectats ni la seva destrucció.</p>
      <figure>
        <img src="https://www.ara.cat/2019/08/29/societat/amplien-possibles-afectats-listeriosi-Catalunya_2297780359_65087031_117x66.jpg"/>
      </figure>
      <p>
        <a href="https://www.ara.cat/societat/empresa-andalusa-magrudis-sabia-des-del-febrer-que-la-carn-entatxonada-estava-contaminada_0_2310969077.html">L'empresa Magrudis sabia des del febrer que la seva carn entatxonada estava contaminada de listèria</a>
      </p>
      <p>Segons la Guàrdia Civil, el primer lot contaminat del desembre del 2018 seria el causant de diferents intoxicacions a la província de Huelva. El servei del SEPRONA ha rastrejat a través de la seva identificació el recorregut que haurien fet tots els lots contaminats o amb sospites que podrien estar afectats. La investigació vincula el bacteri detectat a les instal·lacions de Magrudis amb els productes contaminats i els 193 intoxicats. També conclou que l'empresa va amagar que fabricava i envasava <a href="https://www.ara.cat/societat/marca-blanca-listeriosi-mal-etiquetada-La-Mecha_0_2294770672.html">productes de marca blanca per una altra empresa</a>, que aquesta comercialitzava com a propis.</p>
      <figure>
        <img src="https://www.ara.cat/2019/08/20/societat/bacteri-Listeria-monocytogenes_2292380908_64927089_117x66.jpg"/>
      </figure>
      <p>
        <a href="https://www.ara.cat/societat/listeriosi-listeria-malaltia-que-es-carn-infectada-Andalusia-Catalunya_0_2292370913.html">Què és la listeriosi, la malaltia dels aliments contaminats?</a>
      </p>
      <p>Tot i que l'activitat de l'empresa se centrava en Espanya, quatre membres d'una mateixa família alemanya van resultar afectats, igual que un ciutadà anglès que va emmalaltir mentre era a França, després d'haver consumit la carn. D'aquí que en la investigació hi hagi participat també l'Europol.</p>
    </article>
  </body>
</html>