<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545376.html/%D8%A7%D8%AE%D8%B7%D8%A7%D8%B1-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%AF%D9%84%D9%81%D8%A7%D9%86-%D8%A8%D9%87-%D8%AA%D8%AE%D8%B1%DB%8C%D8%A8-%DA%A9%D9%86%D9%86%D8%AF%DA%AF%D8%A7%D9%86-%D9%86%D8%A7%D9%85%D8%B2%D8%AF%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A7%D9%85%D9%86%DB%8C%D8%AA-%D8%AE%D8%B7-%D9%82%D8%B1%D9%85%D8%B2%D9%85%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T10:38:00+00:00"/>
    <meta property="og:title" content="اخطار فرماندار دلفان به تخریب کنندگان نامزدهای انتخاباتی/امنیت خط قرمزماست"/>
    <meta property="og:description" content="فرماندار دلفان با اشاره به انتخابات پیش رو گفت: امنیت خط قرمز ماست و کسانی که بخواهند به صورت عمدی و سهوی در فضای حقیقی و مجازی سبب تشویش اذهان عمومی شوند با آنها برخورد جدی می‌شود."/>
  </head>
  <body>
    <article>
      <h1>اخطار فرماندار دلفان به تخریب کنندگان نامزدهای انتخاباتی/امنیت خط قرمزماست</h1>
      <address>
        <time datetime="2019-11-07T10:38:00+00:00">07 Nov 2019, 10:38</time>
      </address>
      <p>فرماندار دلفان با اشاره به انتخابات پیش رو گفت: امنیت خط قرمز ماست و کسانی که بخواهند به صورت عمدی و سهوی در فضای حقیقی و مجازی سبب تشویش اذهان عمومی شوند با آنها برخورد جدی می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حشمت بهمنی در گفت‌وگو با خبرنگار<a href="http://safiraflak.ir/?p=1274"> سفیرافلاک</a> اظهارداشت: سلامت، امنیت و مشارکت حداکثری سه رکن مهم انتخابات است که در صورت محقق شدن این ارکان، انتخاباتی در شان نظام برگزار می‎شود.</p>
      <p>وی افزود: هدف ما به عنوان مجریان انتخابات، ایجاد بستر مناسب جهت برگزاری انتخاباتی سالم است تا مردم با اطمینان خاطر در این رویداد مهم شرکت کنند.</p>
      <p>فرماندار دلفان  با تاکید بر اصل بی‌طرفی مجریان و مدیران ادارات و نهادهای عمومی عنوان کرد: مدیران دستگاه‌های اجرایی نباید از امکانات دولتی برای تبلیغات نامزدهای انتخابات  مجلس استفاده کنند.</p>
      <p>وی بیان کرد: مشارکت حداکثری مردم در انتخابات، اقتدار نظام را در عرصه بین المللی نشان می‌دهد بنابراین باید تلاش کنیم تا مردم با اطمینان خاطر حضوری پررنگ و باشکوه پای صندوق‌های رأی داشته باشند.</p>
      <p>بهمنی با بیان اینکه کمیته امنیت ستاد انتخابات و ستاد پیشگیری از جرائم انتخابات فعال شده‌اند و جرائم انتخاباتی را رصد می‌کنند گفت: با فعال شدن کمیته امنیتی و ستاد پیشگیری از جرائم انتخاباتی با توهین کنندگان به نامزدهای انتخابات در فضای  مجازی برخورد قانونی می‌شود.</p>
      <p>وی اظهارداشت: منکر نقد و انتقاد سازنده نیستیم و از آن استقبال می‌کنیم اما اگر عده‌ای به بهانه انتخابات فضای انتخاباتی را ناامن کنند قابل قبول نیست.</p>
      <p>فرماندار دلفان افزود: امنیت خط قرمز ماست و کسانی که بخواهند به صورت عمدی و سهوی در فضای حقیقی و مجازی سبب تشویش اذهان عمومی شوند و سلامت انتخابات را به خطر بیندازند مجرم شناخته می‌شوند و با آنان برخورد جدی می‌شود.</p>
      <p>وی تاکید کرد: نظام مقدس جمهوری اسلامی ایران برای محرومیت‌زدایی در این منطقه، اقدامات چشمگیری انجام داده است و به سبب عمق محرومیت به جامانده از رژیم ستم برخی محرومیت‌ها وجود دارد.</p>
      <p>بهمنی عنوان کرد: نباید به بهانه انتخابات با سیاه نمایی دستاوردهای نظام اسلامی و دولت را به کلی زیر سئوال برد چون نظام مقدس جمهوری اسلامی بالاتر از جناح بندی‌های سیاسی و تبلیغات انتخاباتی است.</p>
      <p>وی بیان کرد: نامزدهای انتخابات مجلس در حوزه دلفان و سلسله و طرفداران آنان باید از وعده‌ها و شعارهای که قابل تحقق نیست و موجب بدبینی مردم به نظام و دولت می‌شود پرهیز کنند.</p>
      <p>فرماندار دلفان گفت: مدیران باید از هر گونه  اقدام و رفتار که شائبه طرفداری یا رودرویی با نامزدی را ایجاد می‌کند پرهیز کنند در غیر این صورت با متخلفان مطابق قانون برخورد خواهد شد.</p>
      <p>انتهای پیام/</p>
    </article>
  </body>
</html>