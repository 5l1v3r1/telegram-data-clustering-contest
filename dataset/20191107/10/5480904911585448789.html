<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/t-mobile-zvysil-do-zari-trzby-o-3-3-procenta-na-20-7-miliardy-kc/1818233?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T10:10:00+00:00"/>
    <meta property="og:title" content="T-Mobile zvýšil do září tržby o 3,3 procenta na 20,7 miliardy Kč"/>
    <meta property="og:description" content="Praha - Operátor T-Mobile zvýšil za devět měsíců roku celkové tržby meziročně o 3,3 procenta na 20,73 miliardy korun. Provozní zisk EBITDA stoupl o 2,7 procenta na 8,76 miliardy. Firma to dnes oznámila v tiskové zprávě."/>
  </head>
  <body>
    <article>
      <h1>T-Mobile zvýšil do září tržby o 3,3 procenta na 20,7 miliardy Kč</h1>
      <address><time datetime="2019-11-07T10:10:00+00:00">07 Nov 2019, 10:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Operátor T-Mobile zvýšil za devět měsíců roku celkové tržby meziročně o 3,3 procenta na 20,73 miliardy korun. Provozní zisk EBITDA stoupl o 2,7 procenta na 8,76 miliardy. Firma to dnes oznámila v tiskové zprávě.</p>
      <p>Počet mobilních zákazníků meziročně vzrostl o 105.000 na 6,282 milionu, fixní internet využívalo 305.000 klientů, tedy o třetinu více. Operátor zároveň zvýšil počet uživatelů televizních služeb o 82 procent na 124.000.</p>
      <p>Spotřeba fixních a mobilních služeb se dále zvyšovala, především v oblasti dat. Objem mobilních dat v síti stoupl o 83 procent a celkový datový provoz ve fixní a mobilní síti se proti loňsku zdvojnásobil na téměř 228.000 terabytů (TB). Operátor během léta uvedl neomezené datové tarify a pokračoval v budování své optické sítě.</p>
      <p>Kombinované pokrytí sítěmi 3G a LTE dosáhlo 99,3 procenta populace. Provozovatel dále pokračoval v rozšiřování technologie LTE Advanced Technology (LTE-A), která je nyní instalována na 57 procentech vysílačů LTE. Na konci září 2019 zahrnovala síť T-Mobile 1523 vysílačů podporujících LTE-A a rychlosti stahování až 300 Mbit/s. Dalších 845 vysílačů umožňuje rychlosti stahování až 450 Mbit/s a 12 vysílačů podporuje rychlosti stahování až 900 Mbit/s.</p>
      <p>Mobilní aplikaci Můj T-Mobile každý měsíc aktivně využívá téměř 1,5 milionu zákazníků, tedy necelá polovina uživatelů s chytrými telefony, respektive čtvrtina celé zákaznické základny. K nejoceňovanějším výhodám aplikace patří přehled o spotřebě a platbách, snadný způsob platby či speciální nabídky a soutěže. Nově aplikace nabízí také možnost změnit nastavení svého tarifu.</p>
      <p>T-Mobile je člen mezinárodní telekomunikační skupiny Deutsche Telekom. Je integrovaným operátorem a kromě telekomunikačních služeb nabízí i komplexní ICT řešení či partnerská řešení nejen pro firmy, ale i instituce a individuální zákazníky.</p>
    </article>
  </body>
</html>