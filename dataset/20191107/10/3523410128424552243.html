<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638612/%D8%B3%DB%8C%D8%A7%D9%87-%DB%8C%D8%A7-%D9%85%D8%AB%D9%84-%D8%B3%D9%81%DB%8C%D8%AF-%D9%86%D9%82%D8%AF-%DB%8C%DA%A9-%D8%AA%D9%81%DA%A9%D8%B1-%D8%BA%D9%84%D8%B7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T10:50:00+00:00"/>
    <meta property="og:title" content="«سیاه یا مثل سفید» نقد یک تفکر غلط"/>
    <meta property="og:description" content="یک کارگردان تئاتر گفت: نمایش «سیاه یا مثل سفید» مردمی را که فکر می‌کنند خانواده‌های شهدا سهمیه‌ دارند، نقد می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/638612/%D8%B3%DB%8C%D8%A7%D9%87-%DB%8C%D8%A7-%D9%85%D8%AB%D9%84-%D8%B3%D9%81%DB%8C%D8%AF-%D9%86%D9%82%D8%AF-%DB%8C%DA%A9-%D8%AA%D9%81%DA%A9%D8%B1-%D8%BA%D9%84%D8%B7">«سیاه یا مثل سفید» نقد یک تفکر غلط</a>
      </h1>
      <h2>یک کارگردان تئاتر گفت: نمایش «سیاه یا مثل سفید» مردمی را که فکر می‌کنند خانواده‌های شهدا سهمیه‌ دارند، نقد می‌کند.</h2>
      <address><time datetime="2019-11-07T10:50:00+00:00">07 Nov 2019, 10:50</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مرجان قاسمی نویسنده و کارگردان نمایش « <b>سیاه یا مثل سفید</b>» که قرار است در بخش میدانی و محیطی بیست و دومین جشنواره ملی تئاتر فتح خرمشهر اجرا شود، در خصوص موضوع این نمایش گفت: نمایش «سیاه یا مثل سفید» با موضوع دفاع مقدس و نقد به مردم است که فکر می‌کنند، خانواده‌های شهدا سهمیه‌های مختلفی دارند. نمایش «سیاه یا مثل سفید» این دیدگاه را نقد می‌کند. برخی از مردم فکر می‌کنند خانواده‌های شهدا سهمیه دانشگاه دارند و در بهترین رشته‌ها پذیرفته و به راحتی استخدام می‌شوند و هرجایی که مراجعه کنند، نسبت به دیگران در اولویت هستند!</p>
      <p>وی افزود: نمایش «سیاه یا مثل سفید» روایتگر زندگی پسری است که عروسی اش بهم می‌خورد و زمانی که دلیل را می‌پرسند، پسر می‌گوید که مشکل از جایی شروع می‌شود که من سهمیه‌ای نداشتم و با نداشتن سهمیه در زندگی برای من مشکلات مختلف ایجاد شد و‌ ای کاش سهمیه داشتم. من حاضر بودم دست و پای خود و جان خود را بدهم، ولی سهمیه داشته باشم! این جوان با پیرزنی آشنا می‌شود و او به پسرمی گوید من همه این سهمیه‌ها را دارم و همه آن‌ها را به تو می‌دهم، ولی تو حاضری یک بار دیگر پسر مرا به من برگردانی، من جگر گوشه خود را از دست دادم و این چیز‌ها برای من ارزشی ندارد.</p>
      <p>قاسمی در خصوص جشنواره ملی تئاتر فتح خرمشهر هم گفت: این دوره پنجمین دوره از حضور من در جشنواره تئاتر فتح خرمشهر است. در دوره‌های گذشته عوامل اجرایی در خرمشهر بودند، ولی امسال دبیرخانه در تهران است و قطعا می‌تواند تفاوت‌هایی را برای جشنواره ایجاد کند. از زمانی که اثر ما در جشنواره پذیرفته شد، شاهد نظم در این جشنواره بودیم و فکر می‌کنم از منظم‌ترین جشنواره‌هایی است که برگزار می‌شود و به نظر من امسال جشنواره بسیار خوبی را پیش رو خواهیم داشت. از همان اوایل کار برای ذره ذره کار با ما تماس گرفتند و حتی بودجه‌ای که قرار است به هر گروه تعلق بگیرد، از پیش مقداری از آن را پرداخت کرده اند و این‌ها نشان دهنده نظم این جشنواره است.</p>
      <p>قاسمی با اشاره به اینکه نمایش «سیاه یا مثل سفید» را از شهرستان دهلران استان ایلام به جشنواره ملی تئاتر فتح خرمشهر آورده ایم، بیان کرد: من در شهری زندگی می‌کنم که هنرمندان و گروه‌های نمایشی آن از ثابت‌ترین گروه‌ها در جشنواره فجر هستند. در حالی که ما یک سالن یا آمفی تئاتر کوچک در این شهر نداریم، نور صحنه ما همان لامپ‌های کم مصرف است و فکر می‌کنم محروم‌ترین بچه‌های تئاتر، بچه‌های دهلران باشند. ولی با این شرایط گروه‌های تئاتر ما همیشه موفق بوده و در جشنواره‌های مختلف نیز شرکت می‌کنند.</p>
      <p>وی ادامه داد: ما نامه نگاری زیادی داشتیم و پیام‌های خود را در اختتامیه‌ها به نشانه اعتراض بیان کردیم. مانند بازیگری که سال قبل در جشنواره تئاتر فجر صحبت‌های خود را روی سن بیان کرد و به نشانه اعتراض جایزه خود را دریافت نکرد.</p>
      <p>گفتنی است بیست و دومین جشنواره ملی تئاتر فتح خرمشهر در بخش‌های مسابقه نمایش‌های صحنه، مسابقه نمایش‌های کوتاه، مسابقه نمایشنامه نویسی و نمایش‌های محیطی و میدانی، از ۱۵ تا ۱۹ آبان ماه ۱۳۹۸ در منطقه آزاد اروند به دبیری حمیدرضا آذرنگ برگزار خواهد شد.</p>
    </article>
  </body>
</html>