<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Podii/hlopchika-yakogo-mama-zalishila-u-vikni-zhittya-u-krasilovi-usinovili-10963196.html"/>
    <meta property="og:site_name" content="Всім"/>
    <meta property="article:published_time" content="2019-11-07T10:45:00+00:00"/>
    <meta property="og:title" content="Хлопчика, якого мама залишила у &quot;вікні життя&quot; у Красилові, усиновили"/>
    <meta property="og:description" content="Хлопчика, якого чотири місяці тому підклали у вікно життя Красилівської центральної районної лікарні, всиновили. Дитина потрапила до родини, яка кілька років перебувала в черзі на усиновлення"/>
  </head>
  <body>
    <article>
      <h1>Хлопчика, якого мама залишила у "вікні життя" у Красилові, усиновили</h1>
      <address><time datetime="2019-11-07T10:45:00+00:00">07 Nov 2019, 10:45</time> by <a rel="author" href="https://vsim.ua/authors/ivanka" target="_blank">Іванка ЧАБАНЮК</a></address>
      <ul>
        <li>Хлопчика, якого чотири місяці тому підклали у вікно життя Красилівської центральної районної лікарні, всиновили.</li>
        <li>Дитина потрапила до родини, яка кілька років перебувала в черзі на усиновлення</li>
      </ul>
      <p>5 липня у "Вікно життя" в Красилові<a href="https://vsim.ua/Podii/u-hmelnitskomu-opikuyutsya-malyukom-yakogo-mama-pidkinula-u-vikno-zhit-10912924.html"> підкинули немовля</a>. Це був хлопчик. Йому було всього 2 години. Хлопчик був загорнутий у рушник, стан його був важкий. Він був недоношений. Мав вагу 1 кілограм 850 грамів та 42 сантиметри зросту. Коли його принесли до пологового відділення, малюк самостійно не зігрівався, в нього була погано розвинена система терморегуляції. В перші дні життя малюк не міг самостійно їсти, у нього був повністю відсутній смоктальний рефлекс. Він спочатку почав втрачати вагу, але вже згодом відновив масу тіла, яка була при народженні.</p>
      <p>
        <b>Як надалі склалася доля дитини?</b>
      </p>
      <figure>
        <img src="https://img.20minut.ua/uploads/ckeditor/0015/25/8eec1637822da6fdc91931b410540c6a79c0eeb5.png?hash=2019-11-07-10-59-04"/>
        <figcaption>Стоп-кадр з сюжету "UA:Поділля"</figcaption>
      </figure>
      <ul>
        <li>"Після виходу сюжету мені було надзвичайно приємно, адже я ніколи не думала, що є настільки багато небайдужих людей. До нас приходили не один, ні двоє і ні троє. До нас приходили люди з Хмельницького, з Красилова і просто небайдужі матусі, які перейнялися долею цього хлопчика... Я вдячна усім. Він був у нас як маленький принц...", - розповідає завідуюча педіатричним відділенням Хмельницької міської дитячої лікарні для недоношених дітей Катерина Дем’яник. </li>
      </ul>
      <p>Наприкінці серпня малюка з лікарні перевели до будинку дитини "Берізка", повідомляє UA: Поділля. </p>
      <p>Як зазначає Ніна Магур, начальник служби у справах дітей Хмельницької облдержадміністрації, хлопчика вже всиновили.</p>
      <figure>
        <img src="https://img.20minut.ua/uploads/ckeditor/0015/25/e160541262953dc10221acdf518899ed8b0aa8bf.png?hash=2019-11-07-10-59-08"/>
        <figcaption>Стоп-кадр з сюжету "UA:Поділля"</figcaption>
      </figure>
      <ul>
        <li>"Найперше, я хочу подякувати мамі, яка зберегла життя дитини... А далі, я думаю доля дитини склалася якнайкраще", - зауважила Магур.</li>
      </ul>
      <figure>
        <iframe src="https://www.youtube.com/embed/I4HHFShzFuE" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>