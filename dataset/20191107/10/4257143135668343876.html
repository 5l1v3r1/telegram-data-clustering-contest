<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/diakhitelesek-figyelem-kulcsfontossagu-datum-kozeleg"/>
    <meta property="og:site_name" content="infostart"/>
    <meta property="article:published_time" content="2019-11-07T10:48:26+00:00"/>
    <meta property="og:title" content="Diákhitelesek figyelem, kulcsfontosságú dátum közeleg"/>
    <meta property="og:description" content="Eddig már több mint 400 ezer diák élt a hallgatói hitelezés nyújtotta lehetőségekkel – közölte a Diákhitel Központ csütörtökön. Felhívták a figyelmet arra: azok a diákok, akik november 15-ig igénylik a szabad felhasználású diákhitelt, az egész félévre szóló támogatást megkaphatják."/>
  </head>
  <body>
    <article>
      <h1>Diákhitelesek figyelem, kulcsfontosságú dátum közeleg</h1>
      <address><time datetime="2019-11-07T10:48:26+00:00">07 Nov 2019, 10:48</time> by <a rel="author">Infostart / MTI</a></address>
      <h3>Eddig már több mint 400 ezer diák élt a hallgatói hitelezés nyújtotta lehetőségekkel – közölte a Diákhitel Központ csütörtökön. Felhívták a figyelmet arra: azok a diákok, akik november 15-ig igénylik a szabad felhasználású diákhitelt, az egész félévre szóló támogatást megkaphatják.</h3>
      <p>A kedvező konstrukcióknak, a törlesztési és családtámogatási kedvezményeknek, valamint a Nyelvtanulási Diákhitel bevezetésének köszönhetően töretlenül növekszik az érdeklődés a diákhitelek iránt. A Diákhitel Központ célja, hogy a diplomát szerzők arányának növelése érdekében termékpalettáját folyamatosan bővítse.</p>
      <p>Mint jelezték, a szabad felhasználású Diákhitel1 és a képzési költségekre fordítható Diákhitel2 mellett a <a href="https://infostart.hu/belfold/2019/09/30/jon-az-uj-nyelvtanulasi-diakhitel">nemrég bevezetett Nyelvtanulási Diákhitellel</a> még inkább széleskörűvé vált a felsőfokú tanulmányok elvégzését támogató rendszer.</p>
      <p>A Diákhitel Központ termékei így három oldalról támogatják a hallgatókat: a havi 70 ezer forintig igényelhető Diákhitel1 a hétköznapi megélhetést segíti, a felső korlát nélküli Diákhitel2 a tanulmányok finanszírozását biztosítja, a Nyelvtanulási Diákhitel pedig a diploma megszerzéséhez szükséges nyelvvizsga megszerzését támogatja maximum 500 ezer forinttal – ismertették.</p>
      <blockquote>Kitértek arra is, hogy Diákhitel1 jelenleg 1,99 százalékos kamattal, a képzési költségre fordítható Diákhitel2 továbbra is kamatmentesen igényelhető.</blockquote>
      <p>Az október 1-jétől bevezetett Nyelvtanulási Diákhitel célja, hogy azok a hallgatók vagy volt hallgatók, akik nyelvvizsga hiányában nem tudják megszerezni diplomájukat, segítséget kapjanak a nyelvtanuláshoz. Az 500 ezer forintig, egy összegben igényelhető hitel nyelvi kurzusokra, nyelvtanfolyamra, nyelvtanárra egyaránt költhető.</p>
      <blockquote>A Nyelvtanulási Diákhitel esetében a kamat szintén 1,99 százalék, azonban támogatott nyelvből történő sikeres nyelvvizsga esetén a hitel kamatmentessé válik.</blockquote>
      <p>A 2018. január 1-je után született 2. gyermek után a tartozás felét, a 3. gyermek születését követően pedig az édesanyák teljes tartozását elengedi a központ – olvasható a közleményben.</p>
      <p>A hallgatók körében az elektronikus igénylési lehetőség is növeli a diákhitelek népszerűségét. Már minden második diák él ezzel a lehetőséggel, melynek köszönhetően személyes megjelenés és papíralapú dokumentumok benyújtása nélkül néhány perc alatt, ügyfélkapu hozzáférés segítségével igényelheti a Diákhitel Központ termékeit.</p>
      <p>Azok a hallgatók, akik november 15-ig igénylik a szabad felhasználású diákhitelt, az egész félévre szóló támogatást megkaphatják december 15-ig.</p>
      <p>
        <i>Nyitókép: MTI/Kovács Tamás</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/08/23/a-diakhitel-kozpont-kiemelt-ugykent-kezeli-a-fiatalok-penzugyi-edukaciojat"/>
      </related>
    </article>
  </body>
</html>