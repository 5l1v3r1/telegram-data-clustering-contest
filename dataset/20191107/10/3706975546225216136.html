<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/ekonomika/1981650_v-jednej-z-bank-sa-buria-zamestnanci-pod-hrozbou-strajku-ziadaju-vyssie-platy"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-07T10:24:00+00:00"/>
    <meta property="og:title" content="V jednej z bánk sa búria zamestnanci. Pod hrozbou štrajku žiadajú vyššie platy"/>
    <meta property="og:description" content="Odborári sú momentálne v štrajkovej pohotovosti, ďalšie rokovania s bankou by mali prebehnúť budúci týždeň."/>
  </head>
  <body>
    <article>
      <h1>V jednej z bánk sa búria zamestnanci. Pod hrozbou štrajku žiadajú vyššie platy</h1>
      <h2>Odborári sú momentálne v štrajkovej pohotovosti, ďalšie rokovania s bankou by mali prebehnúť budúci týždeň.</h2>
      <address><time datetime="2019-11-07T10:24:00+00:00">07 Nov 2019, 10:24</time> by <a rel="author">BRATISLAVA/Marcel Marcišiak</a></address>
      <p>V UniCredit bank je napätá atmosféra. Zamestnanci na pobočkách žiadajú vyššie mzdy, niektorí z nich si demonštratívne nalepili aj nálepky o štrajkovej pohotovosti. Odborári už hovoria aj o možnom ostrom štrajku.</p>
      <p>„Napriek dobrým hospodárskym výsledkom všetky naše návrhy zamestnávateľ odmietol s výnimkou navýšenia miezd," hovorí odborárka z UniCredit Bank Jana Szászová.</p>
      <p>Odborári však žiadajú navýšenie platov aspoň o infláciu, banka s tým ale zatiaľ nesúhlasí.</p>
      <p>„Požadujeme navýšenie miezd aspoň o predpokladanú mieru inflácie, čo bude možno tri percentá a viac. Zamestnávateľ zatiaľ hovorí o 2,6 percentách," doplnila Szászová.</p>
      <p>„UniCredit Bank pravidelne prehodnocuje mzdy svojich zamestnancov a našou snahou je ponúkať konkurencieschopné odmeňovanie v tomto sektore, pričom zohľadňujeme súčasnú situáciu v hospodárstve a na trhu práce," napísala v stanovisku hovorkyňa UniCredit Bank Zuzana Ďuďáková.</p>
      <figure>
        <img src="https://static.markiza.sk/media/a501/image/file/2/1735/UWnK.index_jpg.jpg"/>
        <figcaption>Jeden zo zamestnancov UniCredit Bank Foto: TVNOVINY.sk  </figcaption>
      </figure>
      <h3>Platy od 800 do 1000 eur</h3>
      <p>Väčšina zamestnancov na pobočkách má zarábať od 800 do 1000 eur v hrubom. Podľa odborárky sa tieto platy majú rovnať platom predavačiek a predavačov v obchodných reťazcoch.</p>
      <p>„Práca na pobočkách je veľmi náročná. Zamestnanci musia plniť rôzne plány, sú kontrolovaní, koľko toho predali, koľko klientov kontaktovali. Musia absolvovať množstvo povinných školení a certifikácií, aby vôbec mohli na pobočke pracovať. Takže takáto práca nie je adekvátne ohodnotená," tvrdí Szászová.</p>
      <p>Odborári sú momentálne v štrajkovej pohotovosti, ďalšie rokovania s bankou by mali prebehnúť budúci týždeň.</p>
      <p>„Našou snahou je byť jedným z popredných zamestnávateľov vo finančnom sektore v Európe. Rešpektujeme názory našich zamestnancov. Naďalej pokračujeme v diskusiách so zástupcami odborov, ako aj s našimi zamestnancami," zhodnotila situáciu Ďuďáková.</p>
      <p>„V prípade, že sa nedohodneme, tak jediným východiskom je štrajk," uzavrela Szászová.</p>
    </article>
  </body>
</html>