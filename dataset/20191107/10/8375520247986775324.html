<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/pidriv-avtomobilya-v-kijevi-pid-chas-vibuhu-zaginuv-policeyskiy-foto-video-638347.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T10:22:00+00:00"/>
    <meta property="og:title" content="Підрив автомобіля в Києві: під час вибуху загинув поліцейський (фото, відео)"/>
    <meta property="og:description" content="Поліція відкрила кримінальне провадження за статтею «Умисне вбивство»"/>
  </head>
  <body>
    <article>
      <h1>Підрив автомобіля в Києві: під час вибуху загинув поліцейський (фото, відео)</h1>
      <address>
        <time datetime="2019-11-07T10:22:00+00:00">07 Nov 2019, 10:22</time>
      </address>
      <h4>Поліція відкрила кримінальне провадження за статтею «Умисне вбивство»</h4>
      <p>Внаслідок вибуху автомобіля на Брест-Литовському шосе загинув 40-річний поліцейський, який здійснював фізичну охорону підприємця відповідно до договору.  Ще двоє – 57-річний підприємець та 34-річний водій - з тілесними ушкодженнями різного ступеня тяжкості перебувають у медичних закладах на стаціонарному лікуванні.</p>
      <p>Про це <a href="https://kyiv.npu.gov.ua/news/Informacziya/na-misczi-vibuxu-avtomobilya-na-brest-litovskomu-shose-praczyuyut-pravooxoronczi/">повідомляє</a> пресслужба поліції Києва.</p>
      <p>«Наразі слідством розглядається кілька версій скоєння цього кримінального правопорушення, однак пріоритетною є підприємницька діяльність 57-річного чоловіка», – повідомив виконувач обов’язків начальника Головного управління Національної поліції у Києві Віктор Нечитайло.</p>
      <p>Зібрані відомості за цим фактом внесені до Єдиного реєстру досудових розслідувань. Слідчим відділом Святошинського управління поліції розпочато кримінальне провадження за ч. 2 ст. 115 (Умисне вбивство) Кримінального кодексу України. Санкція статті передбачає покарання до 15 років позбавлення волі або довічне ув’язнення.</p>
      <p>1 з 5<br/><a href="https://glavcom.ua/kyiv/news/pidriv-avtomobilya-v-kijevi-pid-chas-vibuhu-zaginuv-policeyskiy-foto-video-638347.html#">на весь екран згорнути</a></p>
      <figure>
        <img src="https://glavcom.ua/img/gallery/6383/47/668378_big.jpeg"/>
      </figure>
      <figure>
        <img src="https://glavcom.ua/img/gallery/6383/47/668379_big.jpeg"/>
      </figure>
      <figure>
        <img src="https://glavcom.ua/img/gallery/6383/47/668380_big.jpeg"/>
      </figure>
      <figure>
        <img src="https://glavcom.ua/img/gallery/6383/47/668381_big.jpeg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Зараз проводяться розшукові заходи, спрямовані на встановлення та затримання осіб, причетних до цього кримінального правопорушення.</p>
      <figure>
        <iframe src="https://www.youtube.com/embed/MK0bs2jm1Tc" width="580" height="390" data-service="Youtube" scrolling="no"/>
      </figure>
      <p>Раніше повідомлялося, що 6 листопада пізно ввечері у Києві на Брест-Литовському шосе у Святошинському районі <a href="https://glavcom.ua/kyiv/news/pid-kijevom-pidirvali-avto-odniy-lyudini-vidirvalo-golovu-dvoje-u-likarni-638206.html">вибухнув «Мерседес»</a>: один чоловік загинув, ще двоє пасажирів отримали тілесні поранення.</p>
      <p>Правоохоронці отримали повідомлення про вибух автівки близько 21:40.</p>
      <p>За даними<a href="https://glavcom.ua/kyiv/news/pid-kijevom-pidirvali-avto-odniy-lyudini-vidirvalo-golovu-dvoje-u-likarni-638206.html"> «Главкома», люди на мотоциклі кинули вибуховий пристрій в автівку. </a></p>
      <p>За даними поліції також пошкодження отримав транспортний засіб, який у момент вибуху був неподалік.</p>
      <p>На місці працювали представники Нацполіції, слідчо-оперативна група поліції Києва, криміналістична лабораторія, рятувальники та вибухотехніки.</p>
      <p>Згодом у соцмережах повідомили, що <a href="https://glavcom.ua/kyiv/news/vibuh-na-zhitomirskiy-trasi-stalo-vidomo-imya-poterpilogo-638226.html">скоєно замах на директора фармацевтичної компанії Ігоря Сала</a> – підірвано його автомобіль марки Мерседес-Benz S600.</p>
      <p>Про Ігоря Сала раніше повідомляли, нібито він є громадянином РФ і з 2011 року намагався в різні способи отримати контроль над виробником інсуліну ПрАТ «Індар».</p>
      <related>
        <a href="https://glavcom.ua/kyiv/news/pidriv-avto-u-kijevi-vsi-podrobici-stanom-na-ranok-638245.html"/>
        <a href="https://glavcom.ua/kyiv/news/vibuh-na-zhitomirskiy-trasi-stalo-vidomo-imya-poterpilogo-638226.html"/>
        <a href="https://glavcom.ua/kyiv/news/zyavilosya-video-vibuhu-avtomobilya-pid-kijevom-638222.html"/>
      </related>
    </article>
  </body>
</html>