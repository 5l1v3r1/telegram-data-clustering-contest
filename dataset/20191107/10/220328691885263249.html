<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/rekordno-poskpvane-na-svinskoto-meso-406087.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T10:29:47+00:00"/>
    <meta property="og:title" content="Рекордно поскъпване на свинското месо"/>
    <meta property="og:description" content="Килограмът вече струва почти 8-9 лева, и то на едро"/>
  </head>
  <body>
    <article>
      <h1>Рекордно поскъпване на свинското месо</h1>
      <address>
        <time datetime="2019-11-07T10:29:47+00:00">07 Nov 2019, 10:29</time>
      </address>
      <p>Свинското месо достигна рекордни цени през последните месеци. Килограмът вече струва почти 8-9 лева, и то на едро. Има ли спекула на пазара и дали причината за това е в свинската чума или в нещо друго? Проверка по темата направи репортерът на NOVA Георги Георгиев в рубриката „На твоя страна”.</p>
      <p>Само през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро. От свинефермите обясняват високите цени с недостига на свинско след бума на африканската чума. Най-силно дефицитът се усеща в Китай, където и консумацията на свинско в света е най-голяма.</p>
      <p>Според производителите и преработвателите месото ще поскъпва още до края на годината. По-осезаем ръст обаче търговците очакват напролет. По-скъпо ще купуваме и колбасите.</p>
      <p>Експерти, които следят пазара отблизо, обаче твърдят, че няма основание за такова драстично покачване на цените. За спекула на пазара предупреждават и от Комисията по стоковите борси и тържища. Прогнозите им са за успокояване на цените до края на годината.</p>
      <p>Ако потребителите на този етап започнат да заместват свинското с пилешко или телешко, например, поскъпване може да се очаква и при другите меса, предупреждават търговците.</p>
    </article>
  </body>
</html>