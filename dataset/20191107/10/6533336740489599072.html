<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/spotorno-luogo-delitto-cinque-persone-chiedono-milioni-euro-218378.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-07T10:55:00+00:00"/>
    <meta property="og:title" content="Cinque persone chiedono 5 milioni di euro alla chiesa per presunti abusi in liguria"/>
    <meta property="og:description" content="SPOTORNO SUL LUOGO DEL DELITTO - CINQUE PERSONE CHIEDONO 5 MILIONI DI EURO ALLA CHIESA PER PRESUNTI ABUSI SUBITI DA DON NELLO GIRAUDO IN LIGURIA TRA GLI ANNI '80 E '90. MA LA CURIA CHIUDE A QUALUNQUE ACCORDO STRAGIUDIZIALE: NULLA È SUCCESSO. E SE ANCHE FOSSE SUCCESSO, IL VESCOVO NON POTEVA SAPERLO E QUINDI ESSERNE RESPONSABILE. IN OGNI CASO È TROPPO TARDI E TUTTO È PRESCRITTO - LA DIFESA DEL PRETE: ''NON CI FU PENETRAZIONE Né CONGIUNZIONE CARNALE DURANTE I CAMPEGGI''"/>
  </head>
  <body>
    <article>
      <h1>Cinque persone chiedono 5 milioni di euro alla chiesa per presunti abusi in liguria</h1>
      <address>
        <time datetime="2019-11-07T10:55:00+00:00">07 Nov 2019, 10:55</time>
      </address>
      <p>
        <b>SPOTORNO SUL LUOGO DEL DELITTO - CINQUE PERSONE CHIEDONO 5 MILIONI DI EURO ALLA CHIESA PER PRESUNTI ABUSI SUBITI DA DON NELLO GIRAUDO IN LIGURIA TRA GLI ANNI '80 E '90. MA LA CURIA CHIUDE A QUALUNQUE ACCORDO STRAGIUDIZIALE: NULLA È SUCCESSO. E SE ANCHE FOSSE SUCCESSO, IL VESCOVO NON POTEVA SAPERLO E QUINDI ESSERNE RESPONSABILE. IN OGNI CASO È TROPPO TARDI E TUTTO È PRESCRITTO - LA DIFESA DEL PRETE: ''NON CI FU PENETRAZIONE Né CONGIUNZIONE CARNALE DURANTE I CAMPEGGI''</b>
      </p>
      <hr/>
      <p>
        <b>Niccolò Zancan per “la <a href="http://www.lastampa.it/">Stampa</a>”</b>
      </p>
      <p>Nessun accordo. Non hanno la minima intenzione di risarcirli. Semplicemente: non credono a loro.</p>
      <figure>
        <a href="https://www.dagospia.com/mediagallery/Dago_fotogallery-254803/1234943.htm">
          <img src="https://cdn-static.dagospia.com/img/foto/11-2019/le-vittime-che-accusano-don-nello-giraudo-1234943.jpg"/>
        </a>
        <figcaption>LE VITTIME CHE ACCUSANO DON NELLO GIRAUDO</figcaption>
      </figure>
      <p>La Chiesa cattolica respinge al mittente la richiesta di risarcimento avanzata da cinque presunte vittime di pedofilia. Cinque ragazzini che negli Anni Ottanta e Novanta avevano incrociato don Nello Giraudo fra la parrocchia di Spotorno e l' entroterra ligure. Tutti hanno denunciato di essere stati abusati, violentati, maltrattati. Ma tranne nel caso di un' ulteriore vittima dello stesso prete che si è concluso con un patteggiamento della pena, i reati sono prescritti.</p>
      <p>Perché tutti hanno denunciato dopo più di trent' anni, quando per primo Francesco Zanardi ha trovato la forza di uscire allo scoperto: «È stato molto difficile ricostruire dentro di me quello che era successo». Hanno avanzato una richiesta complessiva di 4 milioni e 700 mila euro. Il calcolo ottenuto con una perizia di tutte le conseguenze fisiche e psicologiche sopportate. C' era la possibilità di trovare un accordo extragiudiziale. Ma la curia ha chiuso la porta.</p>
      <p>Ieri la Diocesi di Savona-Noli ha presentato l' atto di costituzione in giudizio.</p>
      <p>Così come ha fatto il prete spretato Nello Giraudo. Il 15 novembre ci sarà la prima udienza davanti al Tribunale di Savona proprio per il caso Zanardi. Attraverso i suoi avvocati, la curia contesta: «Non eravamo a conoscenza diretta dei fatti laconicamente descritti, che Zanardi ha affermato essere avvenuti a suo danno». Si chiama fuori, comunque, dall' operato del suo sacerdote: «Nessun apporto causale, anche sotto il profilo psicologico, può essere attribuito alla diocesi in ordine ai fatti asseritamente posti in essere da Nello Giraudo».</p>
      <figure>
        <a href="https://www.dagospia.com/mediagallery/Dago_fotogallery-254803/1234942.htm">
          <img src="https://cdn-static.dagospia.com/img/foto/11-2019/le-vittime-che-accusano-don-nello-giraudo-1234942.jpg"/>
        </a>
        <figcaption>LE VITTIME. CHE ACCUSANO DON NELLO GIRAUDO</figcaption>
      </figure>
      <p>Inoltre, non c' è più lo stesso vescovo di allora: «Tali fatti, se occorsi, sarebbero avvenuti non alla luce del sole, ma in modo assolutamente riservato e nascosto. Altresì gli attuali rappresentanti della diocesi non lo erano all' epoca». La curia contesta la perizia di parte e comunque aggiunge: «Il diritto al risarcimento del danno deve ritenersi ampiamente prescritto». E ancora: «Tocca a Zanardi l' onere della prova». Insomma, nulla sarebbe successo. E se anche fosse successo, il vescovo non poteva saperlo e quindi esserne responsabile. In ogni caso: è troppo tardi.</p>
      <p>Anche l' ex prete Nello Giraudo nega. «Il convenuto non ha mai potuto effettuare una penetrazione o comunque una congiunzione carnale. Si contesta che sia accaduto alcunché di illecito in occasione dei frequenti campeggi organizzati dal gruppo parrocchiale».</p>
      <figure>
        <a href="https://www.dagospia.com/mediagallery/Dago_fotogallery-254803/1234944.htm">
          <img src="https://cdn-static.dagospia.com/img/foto/11-2019/don-nello-giraudo-1234944.jpg"/>
        </a>
        <figcaption>DON NELLO GIRAUDO</figcaption>
      </figure>
      <p>Eppure, esiste quel verbale firmato proprio da don Nello Giraudo il 21 dicembre 2011 davanti al pm Giovanni Battista Ferro: «In passato ho effettivamente affrontato serie problematiche della sfera sessuale con psicologi competenti. Effettivamente parlai dei miei problemi anche con i miei vescovi».</p>
      <p>Eppure il gip di Savona, Fiorenza Giorgi, firmando l' archiviazione di un caso per avvenuta prescrizione, scrisse: «È triste dirlo, la sola preoccupazione dei vertici della curia di Savona è stata quella di salvaguardare l' immagine della diocesi piuttosto che la salute fisica e psichica dei minori che erano affidati ai sacerdoti della medesima». Eppure, c' è quella relazione di monsignor Andrea Giusto, che era custodita in una cassaforte: «Mentre don Nello era vice parroco a Valleggia si è verificato il primo serio inconveniente. È stato accusato da una mamma di atteggiamenti morbosi nei riguardi del suo bambino, tenuto sulle ginocchia e palpato in modo difficilmente precisabile. Attualmente, estate 2003, nulla è trapelato sui giornali. Don Nello si è impegnato a incontrare un religioso psicologo che lo aiuti a leggere in se stesso nel tentativo di ritrovare un miglior equilibrio».</p>
      <figure>
        <a href="https://www.dagospia.com/mediagallery/Dago_fotogallery-254803/1184267.htm">
          <img src="https://cdn-static.dagospia.com/img/foto/07-2019/don-nello-giraudo-1184267.png"/>
        </a>
        <figcaption>don Nello Giraudo nel riquadro</figcaption>
      </figure>
      <p>Anche Papa Ratzinger era stato informato. Sarà un giudice del Tribunale di Savona a decidere sui risarcimenti. Verranno chieste nuove perizie sulle vittime. Dopo quarant' anni ancora non c' è conciliazione.</p>
    </article>
  </body>
</html>