<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/science/ukrajinciv-zaklikayut-zavtra-napisati-diktant-nacionalnoji-jednosti--638359.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T10:46:50+00:00"/>
    <meta property="og:title" content="Українців закликають завтра написати диктант національної єдності"/>
    <meta property="og:description" content="Диктант буде проведений 8 листопада об 11:00"/>
  </head>
  <body>
    <article>
      <h1>Українців закликають завтра написати диктант національної єдності</h1>
      <address>
        <time datetime="2019-11-07T10:46:50+00:00">07 Nov 2019, 10:46</time>
      </address>
      <h4>Диктант буде проведений 8 листопада об 11:00</h4>
      <p>Українське радіо проведе щорічну акцію «Всеукраїнський радіодиктант національної єдності», що присвячена Дню української писемності та мови, 8 листопада.</p>
      <p>Про це повідомляє <a href="https://osvita.ua/news/66471/">Освіта.ua</a>.</p>
      <p>«Диктант буде проведений 8 листопада 2019 року об 11:00. Текст радіодиктанту у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років. Цього року автор внесе у текст кілька елементів на перевірку нової редакції чинного правопису», - йдеться у повідомленні.</p>
      <p>Цього року вперше диктант можна буде перевірити вже через 15 хвилин після його написання. За цей час (11:45-12:00) охочі зможуть надіслати свій текст (фото, скан або скріншот із вказаною зворотною адресою) на електронну скриньку Українського радіо (rd@nrcu.gov.ua), або у приватні повідомлення на сторінці Українського радіо у Фейсбук (UA: Українське радіо), або на вайбер – 097-107-107-9. Повідомлення надсилається на одну з адрес, не дублюючи на всі.</p>
      <p>З 12:00 до 12:15 в прямому ефірі Українського радіо Олександр Авраменко проведе роботу над помилками.</p>
      <p>«Автори безпомилкових диктантів отримають заохочувальні призи. Додатково буде оголошено конкурс на найкращі твори про написання диктанту (для тих, хто віддає перевагу традиційному листуванню). Твір із диктантом треба надіслати поштою протягом 2-х днів (до 11 листопада) на адресу: 01001, Київ, Хрещатик, 26 (помітка «на конкурс»). 10 найкращих робіт будуть нагороджені заохочувальними призами», - уточнюється в публікації.</p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді щороку слухачі, а віднедавна й телеглядачі (акцію транслює телеканал UA: Перший) можуть взяти участь у написанні диктанту й перевірити, наскільки добре вони знають мову. Пишуть диктант і за межами України. Торік на адресу Українського радіо надійшло 32779 диктантів. З них без помилок написали 311 учасників.</p>
      <related>
        <a href="https://glavcom.ua/country/science/uryad-stvoriv-nackomisiyu-zi-standartiv-derzhavnoji-movi-638109.html"/>
        <a href="https://glavcom.ua/news/hto-planuje-skasuvati-noviy-ukrajinskiy-pravopis-podrobici-637933.html"/>
        <a href="https://glavcom.ua/world/observe/na-russkom-yazyke-govoryat-tolko-bolvany-moskovskiy-profesor-sprovokuvav-skandal-svojimi-visnovkami-636306.html"/>
      </related>
    </article>
  </body>
</html>