<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lide-v-trutnove-kradou-brambory-s-pesticidy-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T10:39:00+00:00"/>
    <meta property="og:title" content="Horší než zvěř. Lidé na Trutnovsku kradou brambory, nevadí jim ani pesticidy"/>
    <meta property="og:description" content="Zvláštní problém řeší každoročně Zkušební stanice v Trutnově. Její práci poškozují časté případy krádeží. Lidé neváhají krást v oplocených polích brambory či jahody a nevadí jim označení zákazu vstupu, ani upozornění na chemické ošetření. V poslední době počet případů narůstá. Podle pracovníků stanice jsou lidé horší než zvěř."/>
  </head>
  <body>
    <article>
      <h1>Horší než zvěř. Lidé na Trutnovsku kradou brambory, nevadí jim ani pesticidy</h1>
      <address><time datetime="2019-11-07T10:39:00+00:00">07 Nov 2019, 10:39</time> by <a rel="author">Jan Braun</a></address>
      <p>Rozhodují o tom, které přípravky na ochranu rostlin budou povoleny k prodeji v ČR a jsou akceptovány v EU, na jejich pokusy se jezdí dívat odborníci z Evropy, Indie i Japonska. Zkušební stanice v Trutnově se zabývá ověřováním vlastností odrůd polních plodin a přípravků na ochranu rostlin – pesticidů pro státní registr. Největšího škůdce pro ně představují lidé.</p>
      <p>Krádeže, jízdy motorkami, čtyřkolkami nebo dokonce i auty přes označená pole, ale také vršení nepořádku hatí pokusy, které stanice provádí. „Lidé jsou horší než zvěř. Ta totiž neumí číst. Produkce z pokusů se přitom nesmí konzumovat ani zkrmovat,“ říká jednatelka Zkušební stanice Trutnov Radomíra Špůrová.</p>
      <figure>
        <img src="https://g.denik.cz/57/9b/vitez-vv_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-ostrave-bude-opet-umely-strom-ale-zivejsi-a-prirozenejsi-20191107.html">Ostrava bude mít i letos umělý vánoční strom. Vypadat však bude přirozeněji Přečíst článek ›</a>
      </aside>
      <p>„Proti zvěři nám pomáhají s ochranou myslivecká sdružení a instalace částečných oplocení. Proti lidem nepomáhá nic. Ani plot, ani tabule s upozorněním, že se produkty nesmí konzumovat,“ popisuje Špůrová situaci. „Je zvláštní, že lidem ošetřování pesticidy vadí, podnikají různé kampaně, ale pak si klidně jdou nakopat brambory navzdory upozornění, že jsou ošetřené,“ diví se.</p>
      <p>Krádeže brambor, jahod a dalších plodin jsou každoroční záležitostí, a to jak v oploceném prostoru, tak na neoploceném poli. Někdy bývá „sklizeno“ i půl hektaru. „Špatné je i to, že po nájezdu zlodějíčka zůstanou ostatní hlízy na povrchu a jsou znehodnoceny, protože na světle zezelenají a jsou zdraví škodlivé,“ upozorňuje.</p>
      <h3>Poničené tabule</h3>
      <p>Pracovníci Zkušební stanice kolem polí umisťují tabule se zákazem vstupu a s upozorněním na chemické ošetření, ale i tyto tabule lidé kradou nebo ničí. „Bojujeme nejen s realitkami, které nám skupují ornou půdu takřka pod rukama, ale také s nezodpovědností a lhostejností lidí. Když pokus poškodí zvěř vysoká nebo hraboši - ti neumějí číst, ale co psi, jejichž páníčkové číst umí. Co s lidmi, kteří se pro zábavu projíždějí po poli,“ lamentuje Radomíra Špůrová.</p>
      <p>Lidé neváhají zničit nové pletivo kolem pozemku, které rozstříhají, nebo ukradnou vodící dráty pletiva. „Potřebovali bychom umístit na pole k pokusům občas nějaký měřící přístroj, ale nemůžeme,“ dodává jednatelka.</p>
      <figure>
        <img src="https://g.denik.cz/13/59/hornik-arnost-sevcik-20191106_denik-150-3x2.jpg"/>
      </figure>
      <aside>
        <a href="https://www.denik.cz/regiony/aktiviste-nas-nastvali-rika-za-horniky-o-demonstraci-na-rypadle-arnost-sevcik-20191106.html">Demonstrace na rypadle? Aktivisté nás naštvali, říká horník Arnošt Ševčík Přečíst článek ›</a>
      </aside>
      <p>Často si také lidé pletou protierozní příkopy kolem polí se skládkou nepotřebného materiálu ze stavby a domácnosti. „Často máme před bránou na pole hromadu domovního odpadu,“ nechápe šéfka Zkušební stanice v Trutnově.</p>
      <p>V minulosti se podařilo zadržet některé zloděje, policejní hlídky také namátkově a úspěšně objížděly testovací pole. Policisté pak doporučili stanici, aby si zajistila hlídače. „To jsme zkusili po tři roky, ale už to nebylo tak účinné,“ přiznává Špůrová. „Polní krádeže se dotýkají všech zemědělců. Ani 30 let svobody nás nenaučilo vážit si práce druhých, že ne vše je všech a že i zemědělec si na sebe musí vydělat,“ říká.</p>
    </article>
  </body>
</html>