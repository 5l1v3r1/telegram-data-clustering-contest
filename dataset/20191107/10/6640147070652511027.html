<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/nintendo-switch-pro-il-controller-e-finalmente-compatibile-con-android-10/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T10:03:00+00:00"/>
    <meta property="og:title" content="Nintendo Switch Pro: il controller è finalmente compatibile con Android 10"/>
    <meta property="og:description" content="Il controller wireless Pro di Nintendo Switch è ufficialmente compatibile con tutti dispositivi su cui gira Android 10."/>
  </head>
  <body>
    <article>
      <h1>Nintendo Switch Pro: il controller è finalmente compatibile con Android 10</h1>
      <address><time datetime="2019-11-07T10:03:00+00:00">07 Nov 2019, 10:03</time> by <a rel="author">Biagio Petronaci</a></address>
      <p>Giocare con il proprio smartphone <b>Android</b> sarà ancora più divertente: da oggi il controller <i><b>Nintendo Switch Pro</b></i> è ufficialmente compatibile con i dispositivi su cui gira l’OS con il robottino verde. Come hanno fatto notare i ragazzi di <a href="https://www.androidpolice.com/2019/11/06/android-10-nintendo-switch-pro-controller/"><i>Android Police</i></a>, anche in precedenza era possibile collegare questo joystick al device, ma la maggior parte dei tasti risultavano inutilizzabili, rendendo l’esperienza incompleta.</p>
      <p>Con <a href="http://www.tomshw.it/smartphone/asus-zenfone-6-e-zenfone-6z-si-aggiornano-ad-android-10/">Android 10</a> il discorso cambia: gli utenti potranno <b>mappare</b> <b>i pulsanti</b> e provare tutti i titoli disponibili nei dispositivi Android. Questo controller è di alta qualità ed è davvero molto pratico. Per collegarlo, non bisognerà far altro che premere l’apposito pulsante, ovvero quello dedicato all’accoppiamento, situato vicino alla porta USB-C del controller. In questo modo, sarà possibile individuarlo mediante il Bluetooth del proprio dispositivo. Il tutto è però disponibile esclusivamente nei dispositivi su cui gira l’ultima versione dell’OS.</p>
      <figure>
        <img src="https://www.tomshw.it/images/images/2019/11/foto-generiche-61161.768x432.jpg"/>
      </figure>
      <p>Il sistema operativo di Google è diventato una vera e propria risorsa per tutti i <b>videogiocatori</b>. Sono sempre più numerosi, per l’appunto, gli sviluppatori che decidono di affacciarsi a questo mercato producendo dei titoli molto interessanti. Alcuni esempi potrebbero essere <a href="http://www.tomshw.it/smartphone/i-20-migliori-giochi-per-ipad/modern-combat-5-blackout/"><i>Modern Combat 5</i></a>, <i>Grand Theft Auto San Andreas</i> e <a href="http://www.tomshw.it/videogioco/asphalt-9-provata-ledizione-per-switch-alla-gamescom-2019/">Asphalt 9: Legends</a>. A partire da Android 4, Google permette ai videogiocatori di utilizzare un controller, così da migliorare l’esperienza. La compatibilità del joypad dell’ultima console targata Nintendo potrebbe ulteriormente migliorare l’esperienza con i videogame mobile.</p>
      <blockquote>Il controller Nintendo Switch Pro, inizialmente pensato per la versatile console Nintendo, è disponibile su Amazon, a <a href="https://toms.it/st9LF">questo indirizzo</a>.</blockquote>
    </article>
  </body>
</html>