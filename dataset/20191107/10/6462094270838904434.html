<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/n-venckienei-pateikti-itarimai-del-keturiu-nusikaltimu-ji-kaltes-nepripazista-54310/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-07T10:45:46+00:00"/>
    <meta property="og:title" content="N. Venckienei pateikti įtarimai dėl keturių nusikaltimų, ji kaltės nepripažįsta"/>
    <meta property="og:description" content="Prokurorai pareiškė įtarimus buvusiai teisėjai ir parlamentarei Neringai Venckienei dėl teismo sprendimo nevykdymo ir kitų trijų nusikaltimų, ji įtarimų nepripažįsta, ketvirtadienį pranešė advokatė Sonata Žukauskienė."/>
  </head>
  <body>
    <article>
      <h1>N. Venckienei pateikti įtarimai dėl keturių nusikaltimų, ji kaltės nepripažįsta</h1>
      <address><time datetime="2019-11-07T10:45:46+00:00">07 Nov 2019, 10:45</time> by <a rel="author">BNS</a></address>
      <p>Prokurorai pareiškė įtarimus buvusiai teisėjai ir parlamentarei Neringai Venckienei dėl teismo sprendimo nevykdymo ir kitų trijų nusikaltimų, ji įtarimų nepripažįsta, ketvirtadienį pranešė advokatė Sonata Žukauskienė.</p>
      <p>„Jai pareikšti įtarimai dėl keturių straipsnių. (…) Ji visiškai nepripažįsta įtarimų“, – BNS sakė N. Venckienės gynėja.</p>
      <p>Iš Jungtinių Valstijų pargabenta N. Venckienė įtariama dėl sudavimo į veidą Laimutei Stankūnaitei, pasipriešinimo policijos pareigūnui, teismo sprendimo nevykdymo ir trukdymo antstoliui.</p>
      <p>Baudžiamasis kodeksas numato, kad griežčiausia bausmė už šiuos nusikaltimus yra treji metai laisvės atėmimo.</p>
      <p>Pasak advokatės, buvusiai teisėjai ir Seimo narei taip pat įteiktas pranešimas apie prokuroro nutarimą nutraukti tyrimą dėl 35 kitų nusikalstamų veikų.</p>
      <p>Tyrimą vykdantis prokuroras ketvirtadienį popiet kreipsis į teismą dėl N. Venckienės suėmimo, tačiau kol kas neįvardija prašomo termino.</p>
      <p>S. Žukauskienė teigė, kad prašys skirti ginamajai rašytinį pasižadėjimą neišvykti.</p>
      <p>„To visiškai užtektų“, – tvirtino gynėja.</p>
      <p>Ji taip pat sakė, kad turint omenyje esamą situaciją N. Venckienė jaučiasi pakankamai gerai.</p>
      <p>„Jos stiprybė mane stebina, nors, aišku, ji yra pavargusi“, – kalbėjo S. Žukauskienė.</p>
      <p>Pasak jos, N. Venckienė sutiko duoti parodymus.</p>
      <p>N. Venckienė trečiadienį vakare buvo pargabenta į Lietuvą ir yra laikoma Kauno tardymo izoliatoriuje.</p>
      <p>Ji  iš šalies išvyko 2013 metais, o Čikagos kalėjime buvo laikoma nuo 2018 metų pradžios.</p>
    </article>
  </body>
</html>