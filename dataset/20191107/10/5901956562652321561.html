<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/sladki-zgani-pozirki-245227"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T10:14:00+00:00"/>
    <meta property="og:title" content="Sladki žgani požirki"/>
    <meta property="og:description" content="V prihajajočih hladnih dneh se bodo prilegle tople ali vroče pijače, čaji pa na primer topla limonada, vroča čokolada, med alkoholnimi kuhano vino. Pogrejejo tudi žgane pijače, ki si jih sev..."/>
  </head>
  <body>
    <article>
      <h1>Sladki žgani požirki</h1>
      <h2>Sadni, zeliščni, kremni ali kavni liker nas bo pogrel po zimskem sprehodu; če ga vlijemo v lične stekleničke, ga lahko tudi podarimo.</h2>
      <address><time datetime="2019-11-07T10:14:00+00:00">07 Nov 2019, 10:14</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/11/01/1563978.jpg"/>
          <figcaption>GETTY IMAGES/ISTOCKPHOTOKremni likerji temeljijo na mlečnih izdelkih.</figcaption>
        </figure>
        <figure>
          <img src="https://www.slovenskenovice.si/images/slike/2019/11/01/1563983.jpg"/>
          <figcaption>GETTY IMAGES/ISTOCKPHOTOIzbrano sadje spasiramo, zmešamo s sladkorjem in zalijemo s poljubno žgano pijačo.</figcaption>
        </figure>
        <figure>
          <img src="https://www.slovenskenovice.si/images/slike/2019/11/01/1563987.jpg"/>
          <figcaption>GETTY IMAGES/ISTOCKPHOTOZeliščne so nekoč uporabljali kot zdravilo. FOTOGRAFIJE: Guliver/Getty Images</figcaption>
        </figure>
      </slideshow>
      <p>V prihajajočih hladnih dneh se bodo prilegle tople ali vroče pijače, čaji pa na primer topla limonada, vroča čokolada, med alkoholnimi kuhano vino. Pogrejejo tudi žgane pijače, ki si jih seveda privoščimo v manjših količinah, kot moja priletna soseda, ki sicer alkohola ne uživa, ko jo na zimskem sprehodu pošteno zazebe v noge in roke, pa ob prihodu domov vselej zvrne šilce krepkega. Za zdravje, pravi, in pri svojih dobrih osemdesetih res ni nikoli bolna, niti prehlajena ni. Iz žganih pijač, kot so žganje, konjak, viski ali vodka, lahko doma pripravimo imenitne likerje najrazličnejših okusov, ki jih bomo ponudili (premraženim) gostom. Seveda lahko kupimo industrijsko pripravljene, a bodo boljši, če jih pripravimo sami, po svojem okusu. Uporabni so tudi v kulinariki, saj z njimi popestrimo različne jedi, tudi sladice.</p>
      <figure>
        <img src="https://www.slovenskenovice.si/images/slike/2019/11/01/1563983.jpg"/>
        <figcaption>Izbrano sadje spasiramo, zmešamo s sladkorjem in zalijemo s poljubno žgano pijačo.<cite>GETTY IMAGES/ISTOCKPHOTO</cite></figcaption>
      </figure>
      <p>Liker je sladka alkoholna pijača, ki vsebuje od 15 do 40 odstotkov alkohola, to je več kot vino in malo manj kot žganje ali viski, ki ga vsebujeta praviloma nad 40 odstotkov. Priprava domačega likerja je enostavna, potrebujemo žgano pijačo in sestavine, ki jih bomo namočili vanjo, da izboljšamo njen okus. Likerje delimo predvsem na sadne, zeliščne in kremne, posebna skupina pa so kavni, ki so v primerjavi z drugimi bolj grenki. Temeljna sestavina za kremne likerje, poleg žganja seveda, so mlečni izdelki (smetana, mleko ali kondenzirano mleko), zeliščne pa pripravimo tako, da v žganje namočimo zelišča in dodamo sladkor, za najpreprostejšega kavnega pa zmešamo sladkor, instant kavo in sladkor ter dolijemo žganje. Sadni likerji dopuščajo obilico različic, izbrano sadje spasiramo, zmešamo s sladkorjem in zalijemo s poljubno žgano pijačo. Po določenem času, praviloma po nekaj tednih, jo precedimo.<br/><br/>Večina likerjev mora stati nekaj nekaj tednov, da dobijo pravi okus in aromo, zato je zdaj pravi čas, da jih začnemo pripravljati, če hočemo, da bodo nared do božično-novoletnih zabav, seveda pa so primerni tudi za darilo. Ne glede na to, ali jih bomo hranili v domači shrambi ali jih bomo podarili, jih natočimo v lične stekleničke, saj je pri postrežbi tako finih pijač pomemben tudi videz. K temu spadajo tudi primerni kozarci, najlepši so kelihi na tankih pecljih. </p>
      <figure>
        <img src="https://www.slovenskenovice.si/images/slike/2019/11/01/1563987.jpg"/>
        <figcaption>Zeliščne so nekoč uporabljali kot zdravilo. FOTOGRAFIJE: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
    </article>
  </body>
</html>