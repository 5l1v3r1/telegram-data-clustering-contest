<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/brazilija-atsauke-draudima-auginti-cukranendres-amazonijoje-54313/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-07T10:59:26+00:00"/>
    <meta property="og:title" content="Brazilija atšaukė draudimą auginti cukranendres Amazonijoje"/>
    <meta property="og:description" content="Brazilijos prezidentas Jairas Bolsonaro (Žairas Bolsonaru) trečiadienį atšaukė draudimą auginti cukranendres Amazonijos ir Pantanalio atogrąžų pelkėse."/>
  </head>
  <body>
    <article>
      <h1>Brazilija atšaukė draudimą auginti cukranendres Amazonijoje</h1>
      <address><time datetime="2019-11-07T10:59:26+00:00">07 Nov 2019, 10:59</time> by <a rel="author">BNS</a></address>
      <p>Brazilijos prezidentas Jairas Bolsonaro (Žairas Bolsonaru) trečiadienį atšaukė draudimą auginti cukranendres Amazonijos ir Pantanalio atogrąžų pelkėse.</p>
      <p>Aplinkosaugininkų teigimu, šis žingsnis kelia grėsmę ekologiškai pažeidžiamiems regionams.</p>
      <p>Draudimas auginti cukranendres, kurias Brazilija naudoja gaminti etanolį, buvo įvestas 2009 metais.</p>
      <p>Panaikindama šį draudimą, vyriausybė „leis dviejose ekologiškai pažeidžiamose zonose vykdyti grobuonišką ir ekonomiškai nepateisinamą cukranendrių plantacijų plėtimą ir atsisako su tvarumu susijusio įvaizdžio, kurį Brazilijos etanolio gamintojai sunkiai kūrė tarptautinėje plotmėje“, – pareiškė vietos aplinkos  apsaugos grupių koalicija „Observatorio do Clima“.</p>
      <p>Brazilijos žemės ūkio ministerija paneigė, kad šis sprendimas pakenks Amazonijo ir Pantanalio sričių išsaugojimui, ir teigė, kad 2009 metų nutarimas yra pasenęs, nes nuo to laiko buvo priimta kitų įstatymų, apsaugančių šias teritorijas.</p>
      <p>Cukranendrių pramonės sąjunga (UNICA) teigė, kad 2009 metų draudimas buvo ne kas kita, kaip „biurokratiniai pastoliai“, pridurdama, kad „etanolis ir visi mūsų produktai turi būti tvarūs nuo pradžios iki pabaigos“.</p>
      <p>Brazilija yra didžiausia cukranendrių gamintoja pasaulyje. Pagal UNICA duomenis 2018 metais šalyje cukranendrėmis apsodintas daugiau nei 10 milijonų hektarų plotas.</p>
      <p>Draudimas sodinti cukranendres Amazonijoje ir Pantanalyje buvo priimtas vadovaujant buvusiam šalies prezidentui Luizui Inacio Lula da Silva (Luisui Inasiju Lula da Silva)</p>
      <p>Juo buvo siekiama atgrasyti nuo pasėlių sodinimo minėtose teritorijose, nerimaujant, kad cukranendrių auginimas lems miškų kirtimą ir bus užimti žemės plotai, tinkami maisto produktams auginti.</p>
    </article>
  </body>
</html>