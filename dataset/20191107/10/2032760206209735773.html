<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88915"/>
    <meta property="og:site_name" content="Denník politika"/>
    <meta property="article:published_time" content="2019-11-07T10:35:17+00:00"/>
    <meta property="og:title" content="Maruniakovú pre kauzu Threema zastupuje advokát Mišík, ktorý je aj členom súdnej rady"/>
    <meta property="og:description" content="7.11.2019 (Webnoviny.sk) – Advokát Michal Mišík je v jasnom konflikte záujmov. Pre agentúru SITA to povedala emeritná sudkyňa Katarína Javorčíková z iniciatívy Za otvorenú justíciu. Práve najvyšší orgán sudcovskej samosprávy pritom zvažuje podanie disciplinárneho podnetu na Maruniakovú, ktorá bola medzi sudkyňami, u ktorých koncom augusta tohto roka zasahovala Národná kriminálna agentúra (NAKA). Dôvodom je údajná komunikácia Mariana K. s bývalou štátnou tajomníčkou rezortu spravodlivosti Monikou Jankovskou."/>
  </head>
  <body>
    <article>
      <h1>Maruniakovú pre kauzu Threema zastupuje advokát Mišík, ktorý je aj členom súdnej rady</h1>
      <address><time datetime="2019-11-07T10:35:17+00:00">07 Nov 2019, 10:35</time> by <a rel="author">Webnoviny</a></address>
      <p>7.11.2019 (Webnoviny.sk) – Advokát Michal Mišík je v jasnom konflikte záujmov. Pre agentúru SITA to povedala emeritná sudkyňa Katarína Javorčíková z iniciatívy Za otvorenú justíciu. Práve najvyšší orgán sudcovskej samosprávy pritom zvažuje podanie disciplinárneho podnetu na Maruniakovú, ktorá bola medzi sudkyňami, u ktorých koncom augusta tohto roka zasahovala Národná kriminálna agentúra (NAKA). Dôvodom je údajná komunikácia Mariana K. s bývalou štátnou tajomníčkou rezortu spravodlivosti Monikou Jankovskou.</p>
      <h3>Pochybnosti našlo aj ministerstvo</h3>
      <p>V správach sa okrem iného spomína práve Maruniaková s tým, že mala údajne rozhodovať v civilnom spore o miliónových zmenkách televízie Markíza v prospech Mariana K.</p>
      <p>Pochybnosti v spise našlo aj Ministerstvo spravodlivosti SR, ktoré preveruje aj iné prípady, o ktorých rozhodovala Maruniaková. Tá je momentálne na materskej dovolenke.</p>
      <p><i>„Nepochybný konflikt záujmov u Michala Mišíka vyplýva z toho, že ako advokát zastupuje sudkyňu, ktorej etické zlyhanie má súčasne vyhodnotiť ako člen súdnej rady. Dá sa to prirovnať k hraničnej situácii, keby ako člen senátu na súde súčasne právne zastupoval jednu z procesných strán v spore. Pán Mišík mal dve možnosti, buď to mohol oznámiť súdnej rade hneď, ako prijal zastupovanie sudkyne Maruniakovej a bol by vylúčený z ďalšieho konania súdnej rady v súvislosti s jej osobou, alebo toto zastupovanie odmietnuť, čo by bola lepšia alternatíva,“</i> povedala Javorčíková.</p>
      <h3>Konanie vysvetľoval aj Praženkovej</h3>
      <p>Informácie zaskočili aj štátnu tajomníčku rezortu spravodlivosti Editu Pfundtner. <i>„Prekvapila ma tá informácia a najmä to, že pán advokát o tom neupovedomil súdnu radu, ktorá sa to dozvedela z polície a podkladov k prípadu. Myslím si, že je tam istý konflikt záujmov,“</i> uviedla Pfundtner.</p>
      <p>Mišík musel svoje konanie vysvetľovať aj predsedníčke súdnej rady Lenke Praženkovej. Svoj názor plánuje ozrejmiť aj ostatným členom rady v závere novembra. <i>„Predsedníčka súdnej rady, Lenka Praženková, sa túto informáciu dozvedela vo štvrtok 31.10. tohto roka, pričom v tejto veci hneď iniciovala osobné stretnutie s Michalom Mišíkom. To sa uskutočnilo v pondelok 4.11.2019. Mišík podal osobné vysvetlenie a taktiež na základe tohto stretnutia poslal email všetkým členom Súdnej rady SR. Zároveň z jeho vlastnej iniciatívy bude situácia zaradená do programu ako jeden z bodov riadneho zasadnutia súdnej rady, na ktorom verejne odprezentuje svoj postoj. Následne súdna rada ako kolektívny orgán, ako aj samotná predsedníčka súdnej rady, zaujme oficiálne stanovisko,“</i> uviedla pre agentúru SITA hovorkyňa súdnej rady Veronika Müller.</p>
      <p>S Marianom K. údajne komunikovali aj ďalší sudcovia, napríklad Vladimír Sklenka. Tomu rovnako, ako v prípade Moniky Jankovskej medzičasom disciplinárny senát dočasne pozastavil výkon funkcie sudcu. O prerušenie výkonu funkcie požiadala sudkyňa Miriam Repáková, ktorá s Marianom K. údajne tiež komunikovala.</p>
      <h3>Preverujú majetkové priznania sudcov</h3>
      <p>K celej situácii zasadalo viacero sudcovských rád, ktoré odporučili kolegom, aby sami zvážili pozastavenie výkonu svojej funkcie. Pre komunikáciu s obžalovaným podnikateľom odstúpil aj predseda Okresného súdu Bratislava III David Lindtner.</p>
      <p>Súdna rada pri podozreniach preveruje aj majetkové priznania sudcov, v ktorých našla viacero závažných skutočností. Sudcovia budú mať príležitosť vysvetliť svoje konanie na pôde súdnej rady 14. novembra.</p>
      <p>Špeciálny vyšetrovací tím zriadila aj polícia, ktorá zasahovala voči sudkyniam ešte v závere augusta tohto roka, keď im zaistila mobilné telefóny.</p>
      <p>Viac k témam: <a href="https://www.webnoviny.sk/tag/zoj-zdruzenie-sudcov-za-otvorenu-justiciu/"><u>ZOJ Združenie sudcov Za otvorenú justíciu</u></a><br/>Zdroj: Webnoviny.sk – <a href="https://www.webnoviny.sk/maruniakovu-pre-kauzu-threema-zastupuje-advokat-misik-ktory-je-aj-clenom-sudnej-rady/"><u>Maruniakovú pre kauzu Threema zastupuje advokát Mišík, ktorý je aj členom súdnej rady</u></a> © SITA Všetky práva vyhradené.</p>
    </article>
  </body>
</html>