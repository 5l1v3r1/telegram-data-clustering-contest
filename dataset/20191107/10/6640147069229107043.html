<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/seggiolini-anti-abbandono-obbligatori-da-oggi-automobilisti-a-rischio-multa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T10:01:00+00:00"/>
    <meta property="og:title" content="Seggiolini anti-abbandono obbligatori da oggi, automobilisti a rischio multa"/>
    <meta property="og:description" content="La normativa che prevede l'obbligo di installare un dispositivo anti-abbandono per seggiolini entra in vigore oggi, 7 novembre, in seguito alla pubblicazione in data 23 ottobre del testo di legge sulla Gazzetta Ufficiale. Il decreto, presentato lo scorso 2 ottobre, prevede l'obbligatorietà di un dispositivo su ogni veicolo."/>
  </head>
  <body>
    <article>
      <h1>Seggiolini anti-abbandono obbligatori da oggi, automobilisti a rischio multa</h1>
      <address><time datetime="2019-11-07T10:01:00+00:00">07 Nov 2019, 10:01</time> by <a rel="author">Federico Proverbio</a></address>
      <p>La normativa che prevede l<b>‘obbligo di installare un dispositivo anti-abbandono per seggiolini entra in vigore oggi</b>, 7 novembre, in seguito alla pubblicazione in data 23 ottobre del testo di legge sulla Gazzetta Ufficiale. Il decreto, presentato lo scorso 2 ottobre, prevede l’obbligatorietà di un:</p>
      <blockquote>
        <i>dispositivo antiabbandono: un dispositivo di allarme, </i>
        <i>costituito da uno o più elementi interconnessi, la cui funzione è </i>
        <i>quella di prevenire l’abbandono dei bambini di età inferiore ai </i>
        <i>quattro anni, a bordo dei veicoli delle categorie M1, N1, N2 e N3 e </i>
        <i>che si attiva nel caso di allontanamento del conducente dal veicolo.</i>
      </blockquote>
      <p>La presentazione del “decreto antiabbandono” avviene parallelamente all’inserimento nel <i>dl Fisco</i> di un contributo pari a 30 euro per l’acquisto di tale dispositivo.</p>
      <p>Il testo del decreto descrive anche<b> le tipologie di dispositivi compatibili con l’ordinamento: </b><i>a) integrato all’origine nel sistema di ritenuta per bambini; </i><i>b) una dotazione di base o un accessorio del veicolo, compresi </i><i>nel fascicolo di omologazione del veicolo stesso; </i><i>c) indipendente sia dal sistema di ritenuta per bambini sia dal </i><i>veicolo.</i></p>
      <p>Sulla Gazzetta Ufficiale sono inoltre descritte alcune caratteristiche tecniche che il dispositivo deve possedere:</p>
      <ul>
        <li>a) Il dispositivo antiabbandono deve segnalare l’abbandono di un bambino di età inferiore a 4 anni, sul veicolo sul quale è trasportato, da parte del conducente del veicolo stesso mediante l’attivazione di uno dei segnali di cui alla lettera d);</li>
        <li>b) il dispositivo deve essere in grado di attivarsi automaticamente ad ogni utilizzo, senza ulteriori azioni da parte del conducente;</li>
        <li>c) il dispositivo deve dare un segnale di conferma al conducente nel momento dell’avvenuta attivazione;</li>
        <li>d) nel caso in cui il dispositivo rilevi la necessità di dare un segnale di allarme, quest’ultimo deve essere in grado di attirare l’attenzione del conducente tempestivamente attraverso appositi segnali visivi e acustici o visivi e aptici, percepibili all’interno o all’esterno del veicolo;</li>
        <li>e) il dispositivo antiabbandono deve essere in grado di attivare il sistema di comunicazione indicato alla lettera g);</li>
        <li>f) se alimentato da batteria, il dispositivo deve essere in grado di segnalare al conducente livelli bassi di carica rimanente;</li>
        <li>g) i dispositivi antiabbandono possono essere dotati di un sistema di comunicazione automatico per l’invio, per mezzo delle reti di comunicazione mobile senza fili, di messaggi o chiamate.</li>
      </ul>
      <p><b>L’infrazione</b> dell’articolo 172 del Codice della Strada, in luce delle novità introdotte dal decreto “anti-abbandono” prevede la <b>decurtazione di 5 punti della patente e l’imposizione di una pena pecuniaria pari ad un massimo di 326 euro (riducibili a 57 in caso di pagamento entro 5 giorni).</b></p>
      <p>L’entrata in vigore del decreto, avvenuta con un margine di 15 giorni, ha suscitato la risposta dell’ASAPS (Associazione Sostenitori ed Amici della Polizia Stradale), pervenuta attraverso il presidente Biserni: <i>“<b>L’ASAPS auspicava un margine di tempo maggiore</b>, interpretando la legge in modo più favorevole, con la concessione dei 120 giorni originariamente previsti, ma così non è stato”. </i></p>
      <figure>
        <img src="https://www.tomshw.it/images/images/2019/11/copertine-61171.768x432.jpg"/>
      </figure>
      <p>La nuova disposizione potrebbe quindi <b>cogliere di sorpresa automobilisti ignari dell’obbligatorietà</b>, aumentando la possibilità per chi non è informato di <b>ricevere contravvenzioni</b>. In questo momento è difficile prevedere la percentuale dei conducenti non ancora informati, per questo motivo l’introduzione della pena pecuniaria potrebbe essere posticipata. In merito il deputato PD Pagano ha proposto: “<i>la sospensione momentanea delle sanzioni fino a che i cittadini non saranno correttamente informati sulla normativa”.</i></p>
      <p>La positività del decreto, che potrebbe combattere efficacemente i casi di abbandono involontario, potrebbe essere traviata da un’introduzione troppo brusca e repentina, che potrebbe danneggiare economicamente una percentuale sostanziosa della popolazione circolante in automobile.</p>
    </article>
  </body>
</html>