<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/0nqORM/russisk-idrettsminister-avviser-juks-med-dopingmateriale"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T10:16:10+00:00"/>
    <meta property="og:title" content="Russisk idrettsminister avviser juks med dopingmateriale"/>
    <meta property="og:description" content="Russlands idrettsminister Pavel Kolobkov avviser at dopingmaterialet som ble overlevert til WADA i januar er blitt forfalsket eller manipulert."/>
  </head>
  <body>
    <article>
      <h1>Russisk idrettsminister avviser juks med dopingmateriale</h1>
      <h2>Russlands idrettsminister Pavel Kolobkov avviser at dopingmaterialet som ble overlevert til WADA i januar er blitt forfalsket eller manipulert.</h2>
      <address><time datetime="2019-11-07T10:16:10+00:00">07 Nov 2019, 10:16</time> by <a rel="author">NTB-Ritzau-AFP</a></address>
      <p>– Eksperter har slått fast at det ikke er blitt fjernet noe fra dem, sier Kolobkov ifølge AFP.</p>
      <p>I januar klarte Russland etter lengre tids tautrekning å overgi testdata fra det beryktede dopinglaboratoriet i Moskva. Det skal angivelig ha vært senteret for organisert statsdoping av russiske idrettsutøvere.</p>
      <p>Verdens antidopingbyrå (WADA) kunne raskt konstatere at noen av dataene var manipulert med og har bedt den russiske regjeringen om en forklaring.</p>
      <p>En uavhengig kommisjon vurderer samtidig om Det russiske antidopingbyrået (RUSADA) nok en gang skal utestenges fra samarbeidet med WADA.</p>
      <aside>
        <a href="https://www.aftenbladet.no/article/sa-6j1ddW.html">Anerkjent dopingjournalist nektes innreise til Russland: – De mener at kritikere er fiender</a>
      </aside>
      <p>Onsdag gikk den russiske antidopingsjefen Jurij Ganus ut mot de russiske myndighetene i Moskva. Han har beskyldt dem for å stå bak juksingen med materialet til WADA. Det avviser Kolobkov.</p>
      <p>– Det er ikke manipulert med noe, som Jurij Ganus påstår, sier han.</p>
      <p>Ganus mener at RUSADA nærmest er blitt tatt som gissel i den siste dopingskandalen.</p>
      <p>– RUSADA har ikke noe å gjøre med databasen og overføringene til WADA, sa Ganus under WADAs kongress i Polen onsdag.</p>
      <p>Han oppfordret WADA til å tenke seg godt om før de bestemte seg for eventuelle sanksjoner.</p>
      <p>Ganus sa i oktober at han forventer at Russland blir utestengt fra OL i Tokyo neste år og vinterlekene i Beijing i 2022.</p>
    </article>
  </body>
</html>