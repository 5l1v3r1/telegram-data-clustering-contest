<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620396/%D8%B1%D8%A7%D8%A6%D9%81%DB%8C-%D9%BE%D9%88%D8%B1-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B4%D8%B1%DA%A9%D8%AA-%D9%86%D9%85%DB%8C%E2%80%8C%DA%A9%D9%86%D9%85-%D8%A7%DA%AF%D8%B1-%D9%85%DB%8C%E2%80%8C%D8%AE%D9%88%D8%A7%D9%87%DB%8C%D8%AF-%D8%AD%DA%A9%D9%88%D9%85%D8%AA-%D9%85%D9%87%D8%AF%D9%88%DB%8C-%D8%A8%D8%B3%D8%A7%D8%B2%DB%8C%D8%AF-%D8%A7%D9%88%D9%84-%D8%A7%DB%8C%D9%86-%D9%85%D9%85%D9%84%DA%A9%D8%AA-%D8%B1%D8%A7-%D8%AF%D8%B1%D8%B3%D8%AA-%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T21:51:00+00:00"/>
    <meta property="og:title" content="رائفی پور: در انتخابات شرکت نمی‌کنم/ اگر می‌خواهید حکومت مهدوی بسازید اول این مملکت را درست کنید"/>
    <meta property="og:description" content="فعال اصولگرا در اجتماع مردمی «بیعت با امام عصر (عج)»، گفت: من در انتخابات شرکت نمی کنم اما به مردم خواهیم گفت به چه معیارهایی در انتخابات رای بدهند."/>
  </head>
  <body>
    <article>
      <h1>رائفی پور: در انتخابات شرکت نمی‌کنم/ اگر می‌خواهید حکومت مهدوی بسازید اول این مملکت را درست کنید</h1>
      <address>
        <time datetime="2019-11-07T21:51:00+00:00">07 Nov 2019, 21:51</time>
      </address>
      <p>
        <i>فعال اصولگرا در اجتماع مردمی «بیعت با امام عصر (عج)»، گفت: من در انتخابات شرکت نمی کنم اما به مردم خواهیم گفت به چه معیارهایی در انتخابات رای بدهند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«علی اکبر رائفی‌پور» عصر پنجشنبه در اجتماع مردمی «بیعت با امام عصر (عج)» که به مناسبت سالروز آغاز امامت امام زمان (ع) در میدان امام حسین (ع) تهران برگزار شد، اظهار کرد: من در انتخابات شرکت نمی کنم اما به مردم خواهیم گفت به چه معیارهایی در انتخابات رای بدهند. کسانی باید از صندوق انتخابات بیرون آیند که قوانین و قواعد عدالت محوری و برابری را به تصویب برسانند. در این کشور نباید طوری پیش برویم که چهل نفر اول کنکور امسال در مدارسی غیر از مدارس عادی و مردمی درس بخوانند.</p>
      <p>وی یادآور شد: به کسی رای بدهید که از خصوصی شدن بهداشت و آموزش جلوگیری کند. برخی از پزشکان ما از مَحرم مردم به یک کاسب و تاجر تبدیل شده‌اند تا جایی که نظام، دولت و مسئولان ما نگران کارت خوان های مطب آنها شده اند. اگر می خواهید حکومت مهدوی بسازید اول این مملکت را درست کنید که الگویی برای دنیا شود.</p>
      <figure>
        <img src="https://aftabnews.ir/files/fa/news/1398/8/16/356480_805.jpg"/>
      </figure>
      <p>این فعال اصولگرا افزود: تا بحث قدرت و پول در میان نباشد خیلی ها مدعی سربازی امام عصر (ع) هستند، ولی وقتی موضوع قدرت و پست در میان باشد به سمت آن حمله می کنند. پنج سال است مراسم عید بیعت برگزار می شود و بعضی ها در شبکه‌های اجتماعی این تجمعات را معطوف به انتخابات قلمداد می کنند در حالی که اگر چنین قصدی داشتیم طی این پنج سال در انتخابات شرکت می کردیم.</p>
      <p>رائفی پور یادآور شد: نظر ما بر تحقق بیانیه گام دوم است. بیانیه ای که می گوید فصل جدید انقلاب اسلامی یعنی محیا کردن آرمان شهری برای ظهور آقا امام زمان (ع). شرایط ساختارمند و حساب شده ای در چهل سال گذشته برای این امر درست نشده است و این به آن معنی است که ما خوب کار نکرده ایم.</p>
      <p>این فعال سیاسی افزود: هر روز یک گناه و قتل عام جدید در گوشه و کنار دنیا اتفاق می افتد، مدرنیته نزدیک ۱۵۰ میلیون کشته روی دست بشر گذاشته است، در ۲۳ سال پیامبری حضرت محمد (ص) جمع کشته شدگان به ۱۳۰۰ نفر هم نرسید.</p>
      <p>وی پور افزود: در حالی است که بانیان آن از دموکراسی و انسانیت صحبت می کنند بمب های هسته ای در ژاپن فرود آمد و موشک هایی که زن و بچه یمنی را به کشتن می دهد؛ این انسانیت نیست بلکه فریب است.</p>
      <p>رائفی پور خاطرنشان کرد: خدا می فرماید؛ دین خود را فریاد بزنید حتی اگر کفار ناراحت شوند. ببین اهل بیت و فطرت پاک از تو چه می خواهند. کاری باید کرد که کفار از غیض و خشم بمیرند. این نگاه است که باید در بین منتظران زنده شود.</p>
      <p>وی با بیان اینکه شما و همه عده و عُده دنیا یک طرف، ما و خدا هم یک طرف، اظهار کرد: چهل سال هر وقت روی این مفهوم تمرکز کردیم پیروز شدیم و پیش رفتیم و شاهدیم جبهه مقاومت از اقیانوس هند تا آب های مدیترانه را مدیریت می کند و این ریشه در فرهنگ مهدویت دارد.</p>
      <p>عراق را آمریکایی‌ها به این روز انداخته اند</p>
      <p>رائفی پور خاطرنشان کرد: در این چهل سال اتفاقا این رویکرد را در داخل تخریب کرده اند و مسئولان ما همواره می گفتند در دوره حساس کنونی هستیم و سر به سر ابرقدرت ها نگذاریم ولی سر به سرشان گذاشتیم و هیچ کاری هم نتوانستند علیه ما انجام دهند.</p>
      <p>وی ادامه داد: در این چهل سال هر روز یک قصه و فتنه در داخل داشتیم و در بیرون هم علیه ما جنگ سازمان دهی کردند، با این همه سختی، ماندن ما و ادامه حیات سیاسی انقلاب معجزه است. حال که از طریق براندازی و راه های سخت نتوانستند ما را از بین ببرند می خواهند از طریق «استحاله فرهنگی» ما را از درون نابود کنند. به این معنی که یک جمهوری اسلامی ظاهری باشد.</p>
      <p>این فعال اصولگرا با اشاره به اوضاع عراق گفت: بیست دلیل دارم که عراق را این آمریکایی ها به این روز انداخته اند. این شرایط یک نارضایتی عادی و عمومی نیست. کشور و مردم عراق برای تشکیل حکومت آماده نبودند. بیش از ۷۰ درصد وزرای کابینه عراق بعثی هستند و دوران حکومت صدام مسئول بودند. در کابینه عراق فردی داریم که عضو القاعده بوده است.</p>
      <p>رائفی پور افزود: ماهیت و ذات تعداد زیادی از وزاری عراقی ضد ایرانی است. بازی این فیلم هایی که در فضای مجازی از اوضاع عراق منتشر می شود را نخورید، همین حالا در میدان امام حسین (ع) نزدیک ۱۵ هزار نفر جمعیت ایستاده است در حالی که بیشترین جمعیتی که در عراق بیرون آمده اند کمتر از ۵ هزار نفر بوده اند.</p>
      <p>وی با بیان اینکه میدان التحریر عراق میدان بزرگی نیست، یادآور شد: جمعیتی زیادی در آنجا تجمع نمی کنند، اما به صورت گسترده ای رسانه ای می شود. هر کاری کردند مردم در خیابان ها بریزند مردم گوش نکردند. مسئول سندیکای معلمان و دانش اموزان در عراق بعثی است، او فراخوان داد که مدارس برای تظاهرات باید تعطیل شوند ولی کسی به حرفش گوش نداد.</p>
      <p>رائفی پور ادامه داد: اتفاق عراق نشان داد ما در بیرون از ایران و حوزه های غیر نظامی هنوز کار نکرده ایم. برنامه تلویزیونی حشدالشعبی در عراق از صبح تا شب سرود و تواشیح پخش می کند، در حالی که این همه هجمه در حال شکل گیری است این ها تواشیح پخش می کنند. باید یکی به آنها بگوید کار فرهنگی انجام دهند نه تواشیح.</p>
      <p>وی عنوان کرد: این شرایطی که در عراق پیش آمده ریشه در کم کاری دانشگاه‌ها و حوزه های ما دارد. خبرگزاری ها و بخش های خبری انقلاب ما در این خصوص کم کاری کرده اند، کجا هستید و چه کار می کنید؟ آیا فقط باید به زبان فارسی توجه کرد؟</p>
      <p>این فعال اصولگرا با بیان اینکه در تمدن سازی نوین اسلامی باید علم، دانش و عدالت محوری را مبنا قرار دهیم، خاطرنشان کرد: باید قوانینی در مجلس شکل بگیرد که فرهنگ مهدویت تقویت شود.</p>
      <p>جنبش پاریس و ۹۹ درصد آمریکا از انقلاب ایران الگو گرفته است</p>
      <p>رائفی پور با اشاره تظاهرات یکسال اخیر در پاریس یادآور شد: آنها هم به دنبال عدالت هستند در حالی که مسلمان نیستند. می گویند از مثلث WTL خسته شده ایم. WTL مخفف واشنگتن، تل آویو و لندن است. سخنگوی معترضان در فرانسه به رسانه ها گفته که ما از انقلاب اسلامی ایران الگو گرفته ایم. جنبش ۹۹ درصد در آمریکا از انقلاب اسلامی ایران الگو گرفته بودند.</p>
      <p>وی افزود: دنیا از محور مهدویت پیروی می کند ولی ما قدر این نهضت را نمی دانیم. آنها یک درصد هستند ولی چون رسانه و پول دارند خود را در اکثریت نشان می دهند. باید به الگو تبدیل شویم و بعد این الگو تکثیر شود. یعنی به عراقی ها به صورت مکتوب بگوییم این کار را انجام بده یا نده. حتی برای ارائه فقه اهل سنت باید برنامه داشته باشیم که کشورهای اهل سنت برای آینده خود از ما برنامه بگیرند.</p>
      <p>همایش بیعت در ۸۹ شهر ایران</p>
      <p>میدان امام حسین (ع)، روز پنجشنبه ۱۶ آبان ماه، صدها نفر از مردم تهران در مراسمی تحت عنوان «بیعت با امام عصر (عج)» که به مناسبت سالروز آغاز امامت آن حضرت برگزار می شد جمع شدند و برنامه های متنوعی برای این مدعوین در نظر گرفته شده بود.</p>
      <p>سازمان دعوت کننده نامشخص بود ولی به نظر می رسید شخص علی اکبر رائفی پور از ماه ها قبل مقدمات این برنامه را از طریق شبکه های اجتماعی فراهم کرده است. در این همایش گفته شد در حال حاضر در ۸۹ شهر کشور این مراسم در حال برگزاری است و در اطلاعیه ای هم که در فضای مجازی منتشر شده است به تعدادی از این شهرها اشاره شده و نام سخنرانان و مداحان نیز ذکر شده است.</p>
      <p>برگزار کنندگان این همایش مدعی هستند برنامه ریزی و از جمله هزینه های این مراسم سراسری از طریق مردم تامین شده است و از جایی کمکی دریافت نکرده اند.</p>
    </article>
  </body>
</html>