<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/erdogan-says-turkey-will-let-refugees-into-europe-if-eu-does-not-support"/>
    <meta property="og:site_name" content="euronews"/>
    <meta property="article:published_time" content="2019-11-07T21:42:58+00:00"/>
    <meta property="og:title" content="اردوغان تهدید کرد درهای اروپا را به روی پناهجویان باز خواهد کرد"/>
    <meta property="og:description" content="رجب طیب اردوغان، رئیس‌جمهور ترکیه روز پنجشنبه ۱۶ آبان گفت آنکارا در صورتی‌که از جانب اتحادیه اروپا کمکی برای میزبانی از پناهجویان سوری دریافت نکند، درهای اروپا را به روی پناهجویان باز خواهد کرد."/>
  </head>
  <body>
    <article>
      <h1>اردوغان تهدید کرد درهای اروپا را به روی پناهجویان باز خواهد کرد</h1>
      <address><time datetime="2019-11-07T21:42:58+00:00">07 Nov 2019, 21:42</time> by <a rel="author">یورونیوز فارسی </a></address>
      <p>رجب طیب اردوغان، رئیس‌جمهور ترکیه روز پنجشنبه ۱۶ آبان گفت آنکارا در صورتی‌ که از جانب اتحادیه اروپا کمکی برای میزبانی از پناهجویان سوری دریافت نکند، درهای اروپا را به روی آنان باز خواهد کرد.</p>
      <p>رئیس جمهور ترکیه این اظهارات را در نشست خبری مشترک با ویکتور اوربان، نخست‌وزیر مجارستان در بوداپست بیان کرده است.</p>
      <p>به گزارش خبرگزاری آناتولی، آقای اردوغان با بیان اینکه «تعداد قابل توجهی» از پناهجویان سوری حاضر در ترکیه قصد مهاجرت به اروپا را دارند، گفت: «چه حمایت [از جانب اتحادیه اروپا] را دریافت بکنیم و چه نه، به کمک به مهمانانی که میزبانی‌شان را بر عهده داریم ادامه خواهیم داد. اما اگر این قضیه جواب نداد، آنگاه مجبور خواهیم بود درها را باز کنیم.»</p>
      <p>رجب طیب اردوغان پیشتر به دفعات اتحادیه اروپا را به اهمال در اعطای کمک‌های لازم جهت میزبانی ترکیه از پناهجویان سوری و همچنین حمایت از شبه‌نظامیان کرد متهم کرده است.</p>
      <p>آقای اردوغان با اشاره به میزبانی ترکیه از چهار میلیون پناهجوی سوری و ارتباط آن با عملیات اخیر نیروهای نظامی این کشور در خاک سوریه گفت: «هدف از ایجاد منطقه امن در سوریه ایجاد شرایط برای بازگشت پناهجویان به خانه و کاشانه‌شان است.»</p>
      <p>ترکیه پیشتر در ماه گذشته عملیاتی نظامی را به نام «چشمه صلح» برای بیرون راندن شبه‌نظامیان کرد از نزدیکی نوار مرزی در خاک سوریه انجام داد. اقدامی که با واکنش منفی شدید اتحادیه اروپا مواجه شد.</p>
      <p>آنکارا نیروهای دموکراتیک کرد سوریه را «تروریستی» می‌داند و خواستار قطع پشتیبانی اتحادیه اروپا از این نیروهاست.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/11/25/turkey-s-president-erdogan-threatens-europe-with-new-wave-of-refugees">اردوغان اروپا را تهدید کرد</a>
        </li>
        <li>
          <a href="https://farsi.euronews.com/2019/09/11/eu-migration-commissioner-europe-should-never-become-a-fortress">کمیسر مهاجرتی اروپا: اروپا دژ تسخیر ناپذیر نیست اما باید از مرزها حفاظت کنیم</a>
        </li>
      </ul>
    </article>
  </body>
</html>