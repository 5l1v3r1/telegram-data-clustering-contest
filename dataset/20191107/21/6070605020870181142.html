<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Rosalia-Greta-Thunberg-caganers-nous-models-figures_0_2339766244.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T21:24:52+00:00"/>
    <meta property="og:title" content="Rosalía i Greta Thunberg, entre els nous models de caganers"/>
    <meta property="og:description" content="Boris Johnson, Mr. Bean i els personatges de 'La Casa de Papel' també tenen figureta"/>
  </head>
  <body>
    <article>
      <h1>Rosalía i Greta Thunberg, entre els nous models de caganers</h1>
      <h2>Boris Johnson, Mr. Bean i els personatges de 'La Casa de Papel' també tenen figureta</h2>
      <address>
        <time datetime="2019-11-07T21:24:52+00:00">07 Nov 2019, 21:24</time>
      </address>
      <p>La cantant Rosalía i l'activista Greta Thunberg són dos dels nous models de caganers d'aquest any. L'empresa gironina Caganer.com ha apostat per incorporar-les entre les seves figuretes, juntament amb les superheroïnes de DC Comics Wonder Woman i Harley Quinn. Segons l'escultor de l'empresa de Torroella de Montgrí, Marc Alòs, enguany els caganers polítics han perdut pes perquè <a href="https://www.ara.cat/estils/presos-noves-figures-Caganer-aquest_0_2120188101.html">l'any passat ja van estrenar</a> tots els exconsellers empresonats i a l'exili, així com alguns líders internacionals com Theresa May. Precisament, May ha sigut renovada per la figureta de Boris Johnson, el nou primer ministre britànic.</p>
      <figure>
        <img src="https://www.ara.cat/2018/11/06/imatges/caganer-llac-groc-sortira-venda-aquest_2120198118_58067674_117x66.png"/>
      </figure>
      <p>
        <a href="https://www.ara.cat/estils/presos-noves-figures-Caganer-aquest_0_2120188101.html">El llaç groc i els presos polítics, noves figures del caganer aquest any</a>
      </p>
      <p>L'empresa Caganer.com ha presentat fins a mig centenar de nous models de cara a aquest Nadal, entre els quals també hi ha els protagonistes de la sèrie espanyola <i>La Casa de Papel</i>: és una figureta amb la carota de la cara de Dalí i el característic vestit vermell. Encara en el gènere de ficció, els germans Alòs han apostat per recuperar el personatge de Mr. Bean, que ha estrenat el seu caganer. Per als més petits han volgut fer escultures de la nina LOL Surprise, del <i>Rei Lleó</i> i de les gàrgoles del <i>Geperut de Notre Dame</i>.</p>
      <p>El fitxatge més destacat del Real Madrid, Eden Hazard, també s'ha incorporat a la col·lecció de més de 500 peces de Caganer.com. En l'àmbit esportiu s'hi han estrenat Pau Gasol i Novak Djokovic, que acompanyaran Rafael Nadal i Roger Federer. També s'ha actualitzat la representació de Leo Messi, que ara aguanta una de les cinc pilotes d'or que ha guanyat.</p>
      <h3>Els més venuts</h3>
      <p>Els escultors empordanesos han ampliat el nombre d'oficis que ja compten amb el seu caganer. Des d'aquest Nadal ja es podrà comprar la figureta de cirurgiana i cuinera. En el món esportiu s'ha creat la de golfista i la de futbolista en versió femenina, la de waterpolista i la de gimnasta. Entre els caganers més venuts, han encapçalat el rànquing Carles Puigdemont, Barack Obama, Donald Trump i Leo Messi. L'empresa ha experimentat una creixent internacionalització i des de la seva web distribueix figuretes a tot el món.</p>
    </article>
  </body>
</html>