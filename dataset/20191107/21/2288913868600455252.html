<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705818"/>
    <meta property="og:site_name" content="De Standaard"/>
    <meta property="article:published_time" content="2019-11-07T21:13:00+00:00"/>
    <meta property="og:title" content="Vakbonden De Lijn ontkennen akkoord, staking in Vlaams-Brabant blijft duren"/>
    <meta property="og:description" content="De vakbonden bij De Lijn ontkennen het bericht dat de Vlaamse vervoersmaatschappij donderdagavond omstreeks 20 uur verspreidde, dat er een akkoord zou zijn..."/>
  </head>
  <body>
    <article>
      <h1>Vakbonden De Lijn ontkennen akkoord, staking in Vlaams-Brabant blijft duren</h1>
      <address>
        <time datetime="2019-11-07T21:13:00+00:00">07 Nov 2019, 21:13</time>
      </address>
      <p>De vakbonden bij De Lijn ontkennen het bericht dat de Vlaamse vervoersmaatschappij donderdagavond omstreeks 20 uur verspreidde, dat er een akkoord zou zijn over het actuele sociaal conflict in Vlaams-Brabant. ‘Voorlopig zetten wij onze actie verder’, staat in een mededeling van het gemeenschappelijk vakbondsfront.</p>
      <p>Volgens de vakbonden wordt geen begrip getoond voor de situatie van de werknemers. ‘Concreet kregen wij weer minieme voorstellen die niet echt gefundeerd werden en geen waarborg inhouden voor een betere werking van de ondersteunende diensten, zoals de planningdiensten en HR’, melden de vakbonden.</p>
      <p>De drie vakbonden hebben donderdagavond in een gemeenschappelijk overleg besloten om het laatste voorstel van de directie desondanks vrijdag aan hun achterban voor te leggen, om na te gaan of er voldoende draagkracht voor is. Ze roepen intussen op om vrijdag de stakingsactie in Vlaams-Brabant en Brussel voorlopig voort te zetten.</p>
      <p>De chauffeurs en het personeel van de technische diensten van een zestal stelplaatsen staken er sinds dinsdagmorgen. De actie <a href="https://www.standaard.be/cnt/dmf20191106_04703776">breidde donderdag uit</a> naar delen van het arrondissement Leuven. De vakbonden protesteren tegen onder meer het personeelstekort, fouten in de planning voor chauffeurs en in de administratie voor uitbetalingen en het weigeren van verlofaanvragen.</p>
      <p>In een mededeling had De Lijn donderdagavond laten weten dat directie en vakbonden nieuwe afspraken hadden gemaakt over de dag- en personeelsplanning van de chauffeurs, de vakantieregeling, HR-dossiers, aanwervingen en de planning van de Lijncontroleurs. De vakbonden blijven desondanks ontevreden.</p>
    </article>
  </body>
</html>