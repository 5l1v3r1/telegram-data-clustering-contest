<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/Trump-beordret-til-%C3%A5-betale-erstatning-til-New-York-20345533.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T21:47:16+00:00"/>
    <meta property="og:title" content="Trump beordret til å betale erstatning til New York"/>
    <meta property="og:description" content="En dommer i New York har beordret president Donald Trump til å betale drøyt 18 millioner kroner i en tvist der han innrømmer å ha misbrukt sin stiftelse."/>
  </head>
  <body>
    <article>
      <h1>Trump beordret til å betale erstatning til New York</h1>
      <address><time datetime="2019-11-07T21:47:16+00:00">07 Nov 2019, 21:47</time> by <a rel="author">(NTB) NTB-AP</a></address>
      <p>En dommer i New York har beordret president Donald Trump til å betale drøyt 18 millioner kroner i en tvist der han innrømmer å ha misbrukt sin stiftelse.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>Delstaten New York saksøkte i fjor sommer den veldedige stiftelsen Trump Foundation med anklager om at Trump og hans familie drev den ulovlig. Påstanden var at de misbrukte stiftelsen til å fremme egne interesser innen politikk og næringsliv.</p>
      <p>Torsdag ga dommer Saliann Scarpulla i New York også grønt lys til et forlik mellom Trumps advokater og delstaten. Det innebærer at Trump Foundation stenges og drøyt 15 millioner kroner som står igjen på stiftelsens konto, fordeles på åtte veldedige organisasjoner. Forliket mellom påtalemyndigheten og Trumps advokater innebærer også at Trump personlig erkjenner å ha misbrukt stiftelsens midler.</p>
      <p>Stiftelsens advokater har tidligere sagt at søksmålet er politisk motivert, og avtalen er en helomvending fra Trump, som sa han ikke kom til å gå med på noe forlik.</p>
      <p>Sjefen for påtalemyndigheten i New York, Letitia James, mente presidenten måtte betale 25 millioner kroner i erstatning, men dommer Scarpulla kuttet beløpet til 18 millioner. Også dette beløpet skal tilfalle veldedige stiftelser.</p>
      <p>Trump kommer fra New York, men i høst meldte presidenten flytting til Florida. Det begrunnet Trump blant annet med at han er «blitt behandlet veldig dårlig av de politiske lederne i både byen og delstaten»</p>
      <p>(©NTB)</p>
    </article>
  </body>
</html>