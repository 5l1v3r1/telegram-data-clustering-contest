<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816086.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T21:42:00+00:00"/>
    <meta property="og:title" content="غریب آبادی: هشدار «مواد خطرناک» را همراه یک بازرس آژانس دریافت کردیم"/>
    <meta property="og:description" content="به گزارش ایسنا، کاظم غریب آبادی، نماینده دائم ایران در آژانس با اشاره به جلسه ویژه شورای حکام درباره ایران اظهار کرد: این نشست به درخواست مدیرکل موقت آژانس درباره دو موضوع &quot;حادثه‌ای که در مورد یک بازرس آژانس هفته گذشته اتفاق افتاده&quot; و یک موضوع &quot;پادمانی&quot; که در حال کار بین ایران و آژانس است."/>
  </head>
  <body>
    <article>
      <h1>غریب آبادی: هشدار «مواد خطرناک» را همراه یک بازرس آژانس دریافت کردیم</h1>
      <address>
        <time datetime="2019-11-07T21:42:00+00:00">07 Nov 2019, 21:42</time>
      </address>
      <p>کاظم غریب آبادی گفت: دستگاه‌های آشکارساز در سایت نطنز وجود «مواد خطرناک» همراه یک بازرس آژانس را در موقعیت‌های مختلف هشدار داده است.</p>
      <p>به گزارش ایسنا، کاظم غریب آبادی، نماینده دائم ایران در آژانس با اشاره به جلسه ویژه شورای حکام درباره ایران اظهار کرد: این نشست به درخواست مدیرکل موقت آژانس درباره دو موضوع "حادثه‌ای که در مورد یک بازرس آژانس هفته گذشته اتفاق افتاده" و یک موضوع "پادمانی" که در حال کار بین ایران و آژانس است.</p>
      <p>وی ادامه داد: مدیرکل از تشکیل این نشست قصد داشت گزارشی را به شورا ارائه دهد تا اعضا اگر نظراتی دارند بیان کنند. متعاقبا بنده به عنوان نماینده ایران گزارش جامعی را در نشست ارائه کردم.</p>
      <p>غریب آبادی درباره ممانعت ایران از ورود یک بازرس به سایت نظنز گفت: در این نشست گاه‌شمار اتفاقاتی که از ورود بازرس مورد نظر به نطنز تا خروجش از کشور اتفاق افتاده بود را ارائه کردم. در این گزارش تاکید کردم ایران دغدغه امنیتی در این مورد داشته است و بحث نقض حقوق و قوانین بازرسان نیست و ما حقوق آنها را نقض نکردیم.</p>
      <p>وی توضیح داد: در این گزارش اعلام شد که وقتی بازرس در نظنز بوده است دستگاه‌های آشکارساز کشف و شناسایی کردند که این بازرس می‌تواند مواد خطرناکی همراه خود داشته باشد. تنها یک بار هم نه، بلکه در محیط‌های مختلف از این وسایل استفاده شد. حتی از کیف دستی این فرد آزمایش شد که آنجا هم هشدار داد.</p>
      <p>غریب آبادی خاطرنشان کرد: ایران این موضوع را تحت بررسی دارد و با توجه به سوابق خرابکاری در تاسیسات هسته‌ای‌مان به هیچ وجه امنیت ملی و ایمنی تاسیسات هسته‌ای‌مان را مورد مصالحه قرار نمی‌دهیم و اصرار داریم آژانس نیز در این زمینه با ما همکاری کند؛ البته آژانس هم در نامه‌ای کتبی به ما اعلام کرد با ما در روند تحقیقات همکاری می کند.</p>
      <p>وی همچنین درباره همکاری‌های پادمانی ایران و آژانس گفت: ما در حوزه پادمان با آژانس با هدف حل و فصل هر موضوعی که مد نظر آژانس است همکاری داریم.</p>
    </article>
  </body>
</html>