<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zeman-by-asi-vetoval-zakon-ktery-zkracuje-volby-na-jeden-den/1818542?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T21:34:00+00:00"/>
    <meta property="og:title" content="Zeman by asi vetoval zákon, který zkracuje volby na jeden den"/>
    <meta property="og:description" content="Praha - Prezident Miloš Zeman nesouhlasí s tím, aby se volby konaly jen jeden den, zatímco nyní mohou čeští voliči hlasovat v pátek i sobotu. Tvrdí, že tato změna by snížila volební účast. Pokud by tento návrh parlament schválil, zřejmě by takovou změnu zákona vetoval. Zeman to řekl v rozhovoru pro TV Barrandov. Znovu zopakoval, že je zastáncem volební povinnosti."/>
  </head>
  <body>
    <article>
      <h1>Zeman by asi vetoval zákon, který zkracuje volby na jeden den</h1>
      <address><time datetime="2019-11-07T21:34:00+00:00">07 Nov 2019, 21:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Prezident Miloš Zeman nesouhlasí s tím, aby se volby konaly jen jeden den, zatímco nyní mohou čeští voliči hlasovat v pátek i sobotu. Tvrdí, že tato změna by snížila volební účast. Pokud by tento návrh parlament schválil, zřejmě by takovou změnu zákona vetoval. Zeman to řekl v rozhovoru pro TV Barrandov. Znovu zopakoval, že je zastáncem volební povinnosti.</p>
      <p>"Všechno, co přispívá ke zvýšení volební účasti, má mou podporu, a naopak," uvedl prezident.</p>
      <p>Ministerstvo vnitra v návrhu zákona o správě voleb plánuje, že se hlasovat bude jen v pátek. Mezi další změny patří korespondenční hlasování v zahraničí a také zrušení povinného doručování volebních lístků.</p>
      <p>Ministr vnitra Jan Hamáček (ČSSD) zatím poslal předlohu do připomínkového řízení, teprve poté zamíří do vlády a parlamentu. První změny by podle návrhu voliče čekaly už ve sněmovních volbách 2021. Plně by zákon začal fungovat až v dalším období, například při výběru prezidenta v roce 2023.</p>
    </article>
  </body>
</html>