<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/Ny-b%C3%B8rsrekord-i-USA-etter-positive-handelssignaler-fra-Kina-20339338.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T21:48:55+00:00"/>
    <meta property="og:title" content="Ny børsrekord i USA etter positive handelssignaler fra Kina"/>
    <meta property="og:description" content="Wall Street endte med en ny rekordnotering torsdag etter meldingen om at USA og Kina er enige om en avtale som kan føre til at tollsatser blir fjernet."/>
  </head>
  <body>
    <article>
      <h1>Ny børsrekord i USA etter positive handelssignaler fra Kina</h1>
      <address><time datetime="2019-11-07T21:48:55+00:00">07 Nov 2019, 21:48</time> by <a rel="author">(NTB) NTB-AFP</a></address>
      <p>Wall Street endte med en ny rekordnotering torsdag etter meldingen om at USA og Kina er enige om en avtale som kan føre til at tollsatser blir fjernet.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>Ved stengetid hadde industriindeksen Dow Jones steget med 0,7 prosent. Dermed endte den om lag 180 poeng høyere enn rekorden som ble satt for bare to dager siden.</p>
      <p>Både den brede aksjeindeksen S&amp;P og den teknologitunge Nasdaq-indeksen steg med 0,3 prosent.</p>
      <p>Investorene så ut til å være såre fornøyd med signalene som kom fra handelsforhandlingene mellom Kina og USA tidligere på dagen.</p>
      <h3>– Motstand i Det hvite hus</h3>
      <p>Kinesiske tjenestemenn sa da at det var enighet om en plan som innebærer at toll som de to landene tidligere har innført på hverandres eksportvarer, skal fjernes etappevis.</p>
      <p>Det hvite hus har imidlertid ikke kommentert opplysningene, og børsoppgangen ble noe mer moderat etter at nyhetsbyrået Reuters meldte at det internt i Det hvite hus er motstand mot å redusere tollsatsene.</p>
      <p>Gao Feng, talsmann i det kinesiske næringsdepartementet, sa tidligere torsdag at samtalene de siste ukene har vært konstruktive.</p>
      <p>– Partene er enige om å oppheve de ekstra tollene i etapper, etter hvert som det gjøres framskritt mot en avtale, sa han på en pressekonferanse.</p>
      <h3>Børsoppgang i Asia og Europa</h3>
      <p>Planen er angivelig at landene skal fjerne tollsatser parallelt og i samme takt. Amerikanske myndigheter har beskrevet en slik avtale som «fase 1».</p>
      <p>Uttalelsen bidro også til en viss oppgang på børsene i Asia og Europa. I Hongkong steg Hang Seng-indeksen 0,6 prosent. Men fortsatt er det mye som er uklart.</p>
      <p>USA og Kina har innført omfattende tollsatser på hverandres varer etter at president Donald Trump startet handelskonflikten med Kina i fjor.</p>
      <p>(©NTB)</p>
    </article>
  </body>
</html>