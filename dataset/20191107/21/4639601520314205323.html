<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/piges-proanakritikis-an-epimeinei-o-syriza-tha-kinithoun-diadikasies-gia-polaki-tzanakopoulo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T21:43:12+00:00"/>
    <meta property="og:title" content="Πηγές Προανακριτικής: Αν επιμείνει ο ΣΥΡΙΖΑ, θα κινηθούν διαδικασίες για Πολάκη – Τζανακόπουλο"/>
    <meta property="og:description" content="«Προς το παρόν αποφύγαμε την κλιμάκωση της έντασης, ωστόσο αυτό δεν θα συνεχιστεί επ’ αόριστον» διαμηνύουν στελέχη της προανακριτικής για τη Novartis"/>
  </head>
  <body>
    <article>
      <h1>Πηγές Προανακριτικής: Αν επιμείνει ο ΣΥΡΙΖΑ, θα κινηθούν διαδικασίες για Πολάκη – Τζανακόπουλο</h1>
      <h2>«Προς το παρόν αποφύγαμε την κλιμάκωση της έντασης, ωστόσο αυτό δεν θα συνεχιστεί επ’ αόριστον» διαμηνύουν στελέχη της προανακριτικής για τη Novartis</h2>
      <address><time datetime="2019-11-07T21:43:12+00:00">07 Nov 2019, 21:43</time> by <a rel="author">ΤοΒΗΜΑ Team</a></address>
      <p>«Με ευθύνη του ΣΥΡΙΖΑ ναυάγησε απόψε και η κατάθεση του Κωνσταντίνου Φρουζή και η εξέταση του αιτήματος που κατέθεσε, δια των συνηγόρων του, ο κ. Παπαγγελόπουλος, να ανακληθεί η απόφαση για τους κ.κ. Πολάκη και Τζανακόπουλο», σημειώνουν πηγές της επιτροπής, αναφορικά με την ταραχώδη προανακριτική επιτροπή, η οποία… ολοκληρώθηκε πριν καλά καλά ξεκινήσει όταν Παύλος Πολάκης και Δημήτρης Τζανακόπουλος προσήλθαν κανονικά στην συνεδρίαση, αψηφώντας την απόφαση που έλαβε η πλειοψηφία για εξαίρεσή τους.</p>
      <p>«Η ειδική επιτροπή δεν άνοιξε ουσιαστικά απόψε καμία συνεδρίαση» εξηγούν πηγές της ΝΔ και τονίζουν: «Η απόφαση της ειδικής κοινοβουλευτικής επιτροπής προκαταρκτικής εξέτασης, για την εξαίρεση των κ.κ. Πολάκη και Τζανακόπουλου, είναι ισχυρή. Την έχει προσβάλει ο πρώην αναπληρωτής υπουργός Δικαιοσύνης Δημήτρης Παπαγγελόπουλος, με το αίτημα που κατέθεσε σήμερα ο συνήγορος του. Ακόμη και αυτό το αίτημα όμως, για να το εξετάσει η επιτροπή, πρέπει να συνεδριάσει υπό νόμιμη σύνθεση. Με την παρουσία όμως των κ.κ. Πολάκη και Τζανακόπουλου στην αίθουσα, σήμερα δεν συνέτρεχε η προϋπόθεση της νόμιμης σύνθεσης για την εξέταση του αιτήματος. Με την παρουσία των κ.κ. Πολάκη και Τζανακόπουλου, όλη η διαδικασία θα έπασχε από ακυρότητα».</p>
      <p>
        <a href="https://www.in.gr/2019/11/08/economy/oikonomikes-eidiseis/istoria-gia-tis-trapezikes-xreoseis-kai-ti-tha-plironoume-telika/">Η ιστορία για τις τραπεζικές χρεώσεις και τι θα πληρώνουμε τελικά</a>
      </p>
      <figure>
        <img src="https://www.in.gr/wp-content/uploads/2019/11/pro2.jpeg"/>
      </figure>
      <p>Πηγές της επιτροπής εξηγούσαν επίσης, ότι «προς το παρόν η επιτροπή κινήθηκε με τη λογική να μην υπάρξει κλιμάκωση της έντασης, τουλάχιστον για την πρώτη φορά που οι κ.κ. Τζανακόπουλος και Πολάκης παραβίασαν την απόφαση. Εφόσον κανείς δεν κάνει πίσω, κάποια στιγμή θα πρέπει να κινηθούν και συγκεκριμένες διαδικασίες», αναφέρει η ίδια πηγή.</p>
      <p>Ως προς το τα διαμειφθέντα στο εσωτερικό της επιτροπής, βουλευτές περιγράφουν ότι μόλις μπήκαν στην αίθουσα οι βουλευτές του ΣΥΡΙΖΑ, οι πόρτες της επιτροπής έκλεισαν, αφήνοντας πίσω δημοσιογράφους και φωτορεπόρτερς. Τότε ο πρόεδρος της επιτροπής, Ιωάννης Μπούγας, απευθύνθηκε στον βουλευτή Σπύρο Λάππα και του επισήμανε ότι προκειμένου να εξεταστεί οποιοδήποτε θέμα (σ.σ. υπήρχε αίτημα του Δ. Παπαγγελόπουλου να επανεξεταστεί η εξαίρεση των δύο βουλευτών του ΣΥΡΙΖΑ), πρέπει η επιτροπή να συνεδριάσει υπό νόμιμη σύνθεση.</p>
      <p>Ο Δημήτρης Τζανακόπουλος απάντησε ότι βρίσκεται στην επιτροπή με απόφαση του προέδρου του ΣΥΡΙΖΑ, και συνεπώς δεν πιστεύει ότι πρέπει να αποχωρήσει, οπότε και ο Γιάννης Μπούγας είπε ότι δεν γίνεται έναρξη των εργασιών, εφόσον δεν υπάρχει νόμιμη σύνθεση. Με δεδομένη την άρνηση των κ.κ. Πολάκη και Τζανακόπουλου να αποχωρήσουν από την αίθουσα, τα υπόλοιπα μέλη της επιτροπής αποχώρησαν και έτσι αναβλήθηκε για 3η φορά η κατάθεση του Κωνσταντίνου Φρουζή.</p>
      <figure>
        <img src="https://www.in.gr/wp-content/uploads/2019/11/pro4.jpeg"/>
      </figure>
      <p>«Είναι ερώτημα πόσο ο ΣΥΡΙΖΑ μπορεί να επιμείνει σε αυτή τη στάση. Η κοινή γνώμη βλέπει ότι ο ΣΥΡΙΖΑ δεν αφήνει τον κ. Φρουζή να καταθέσει. Δηλαδή τον κ. Φρουζή μόνο ο Πολάκης μπορεί να τον εξετάσει; Ο Ξανθός δεν μπορεί να τον εξετάσει; Ο Ξανθός δεν γνωρίζει τις τιμές που υπέγραφε δελτία τιμών; Ή μήπως θα προσέλθει σε κατάθεση η κ. Ράϊκου και θα φοβηθεί τον Πολάκη και τον Τζανακόπουλο;» σημειώνει πηγή της επιτροπής και προσθέτει ότι ο ΣΥΡΙΖΑ είχε θέσει ζήτημα εξαίρεσης του Άδωνι Γεωργιάδη και του Μιλτιάδη Βαρβιτσιώτη στην επιτροπή για τη λίστα Λαγκάρντ αλλά σήμερα αρνείται ότι η επιτροπή μπορεί να λάβει απόφαση για εξαίρεση μελών της (σ.σ. το αίτημα δεν τέθηκε τότε σε ψηφοφορία).</p>
      <p>«Θα πρέπει να εξεταστεί από την επιτροπή ο κ. Φρουζής και να δώσει απαντήσεις για να δούμε ποια πολιτική ήταν πιο επωφελής, αν συναντήθηκε και με στελέχη του ΣΥΡΙΖΑ, τι προτάσεις είχε καταθέσει γραπτώς που υλοποιήθηκαν στη συνέχεια από την κυβέρνηση του ΣΥΡΙΖΑ. Ο κ. Φρουζής δεν έχει κληθεί ακόμη να καταθέσει στον ανακριτή» σημειώνει η ίδια πηγή και τονίζει ότι όσο πάει πίσω χρονικά η κατάθεση του κ. Φρουζή, τόσο πάει πίσω και η εξέταση των προστατευομένων μαρτύρων και των φυσικών προσώπων που πρέπει να δώσουν απαντήσεις.</p>
      <h3>Τι ειπώθηκε κατά τη σύντομη συνεδρίαση</h3>
      <p>Στην συνεδρίαση ο βουλευτής του ΣΥΡΙΖΑ Σπύρος Λάππας φέρεται να είπε: «Πριν συζητήσουμε οτιδήποτε άλλο πρέπει να συζητήσουμε την αίτηση ανάκλησης της απόφασης εξαίρεσης των κ.κ. Τζανακόπουλου και Πολάκη που το αίτημα εξαίρεσης που κατέθεσε ο συνήγορος του κ. Παπαγγελόπουλου».</p>
      <p>– Μπούγας: «Δεν μπορεί να ξεκινήσει η διαδικασία, ούτε να γίνει αυτή η συζήτηση με παρόντα δύο μέλη που έχουν εξαιρεθεί. Δεν είναι νόμιμη η σύνθεση της Επιτροπής. Θα συμμορφωθεί ο ΣΥΡΙΖΑ με την απόφαση;</p>
      <p>– Λάππας: «Έχουν αυτόνομη παρουσία και προσωπικότητα, θα αποφασίσουν οι ίδιοι».</p>
      <p>Ο κ. Τζανακόπουλος φέρεται να είπε στον πρόεδρο της επιτροπής ότι «είμαι εδώ κατ’ εντολή του Προέδρου μου. Παραβιάζετε το Σύνταγμα». Ο κ. Μπούγας λέγεται ότι του επισήμανε ότι «επιδεικνύετε αντικοινοβουλευτική συμπεριφορά».</p>
      <p>Υπήρξαν και κάποιες στιγμής έντασης ενώ στην κατηγορηματική άρνησή τους να αποχωρήσουν, διέκοψε την συνεδρίαση και την ανέβαλε. Πρώτοι αποχώρησαν οι βουλευτές της ΝΔ.</p>
      <figure>
        <video src="https://tv.in.gr/uploads/20191107/195154_video-89df770ec2c7f9ebd8c07f763ca168ab-v.mp4?_=1"/>
      </figure>
      <h4>Διάλογος μεταξύ Μαρκόπουλου – Γεροβασίλη</h4>
      <p>Μάλιστα ο Δημήτρης Μαρκόπουλος είχε έξω από την αίθουσα τον εξής διάλογο με την γραμματέα της Κ.Ο. του ΣΥΡΙΖΑ Όλγα Γεροβασίλη που περίμενε μαζί με άλλους βουλευτές του κόμματος. «Αναβάλλεται η συνεδρίαση. Έχει έρθει ο Φρουζής και δεν μπορεί να εξεταστεί γιατί είχαμε τα ίδια, φωνές και εντάσεις», είπε ο «γαλάζιος» βουλευτής.</p>
      <p>– Γεροβασίλη: «Εγώ βλέπω ότι αποχώρησε η ΝΔ, όχι ο ΣΥΡΙΖΑ…».</p>
      <p>– Μαρκόπουλος: «Τους αφήσαμε στον αυτοεξευτελισμό τους. Δεν μπορούμε να κάνουμε πεζοδρόμιο τη Βουλή. Έχετε κάνει τον Πολάκη αντιπρόεδρο του ΣΥΡΙΖΑ. Αυτός χαράσσει την “γραμμή”».</p>
      <p>– Γεροβασίλη με εξίσου ειρωνικό πνεύμα: «Θα τον πάμε για Πρόεδρο της Δημοκρατίας…».</p>
      <h4>Πολάκης: Τον προστατεύουν γι’ αυτό δε μας θέλουν μέσα</h4>
      <figure>
        <img src="https://www.in.gr/wp-content/uploads/2019/11/pro3.jpeg"/>
      </figure>
      <p>Αυτό που αξίζει να σημειωθεί, είναι μια φράση του κ. Πολάκη, ο οποίος βγαίνοντας είπε στους δημοσιογράφους ότι «είχα δυο φακέλους ερωτήσεις για τον Φρουζή, περίμενα να τον φέρουν αλλά τίποτα». Για να προσθέσει ότι «τον προστατεύουν, γι’ αυτό δεν μας θέλουν μέσα», σημειώνοντας:</p>
      <p>«Την επόμενη φορά θα είμαστε εδώ», κάτι που υποδηλώνει την πρόθεση του <a href="https://www.in.gr/tags/%cf%83%cf%85%cf%81%ce%b9%ce%b6%ce%b1/">ΣΥΡΙΖΑ</a> να επιμείνει στην μην νομιμοποίηση της απόφασης εξαίρεσής τους. Έτσι, ο Κωνσταντίνος Φρουζής, που είναι ο πρώτος μάρτυρας που έχει κληθεί να καταθέσει, έφυγε από την Βουλή.</p>
      <p>«Είμαστε εδώ για να υπερασπιστούμε το καθήκον μας για συνταγματική νομιμότητα.</p>
      <p>»Δεν θα επιτρέψουμε στην κυβερνητική πλειοψηφία να ενεργήσει έτσι ώστε να αποφύγει την εξέταση ο Φρουζής!» ανέφερε σε ανάρτηση του στο facebook ο Π. Πολάκης.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FPolakisPavlos%2Fvideos%2F1354699274702681%2F&amp;show_text=&amp;width=640" width="640" height="1143" data-service="Facebook" scrolling="no"/>
      </figure>
      <h4>Πυρά Τζανακόπουλου: Πραξικοπηματική απόφαση η αναβολή της Προανακριτικής</h4>
      <p>Ευθύνη στη ΝΔ για την αναβολή της συνεδρίασης της Προανακριτικής <a href="https://www.in.gr/2019/11/07/politics/vouli/tzanakopoulos-praksikopimatiki-apofasi-anavoli-tis-proanakritikis/">επέρριψε ο Δημήτρης Τζανακόπουλος.</a></p>
      <p>Έκανε λόγο για αποκλειστική ευθύνη της ΝΔ και του προέδρου της Επιτροπής, που επικαλέστηκε την ανυπόστατη απόφαση και δεν κήρυξε την έναρξη της συνεδρίασης.</p>
      <p>Επιπλέον, έκανε λόγο για πρωτοφανή εξέλιξη στα κοινοβουλευτικά χρονικά και έκανε λόγο για αντισυνταγματική και πραξικοπηματική απόφαση.</p>
      <p>Στόχος της ΝΔ ήταν να μην εξεταστεί ο Κ. Φρουζής, υποστήριξε ο Δημήτρης Τζανακόπουλος.</p>
      <p>Στην ερώτηση τι θα κάνετε από δω και πέρα, ο κ. Τζανακόπουλος απάντησε στους δημοσιογράφους «το συνταγματικό μας καθήκον».</p>
      <figure>
        <video src="https://tv.in.gr/uploads/20191107/191704_video-80286369a6b11ea67e8b57ec5ddc2926-v.mp4?_=2"/>
      </figure>
      <h4>Λάππας: Αντισυνταγματική και αντικοινοβουλευτική διαδικασία</h4>
      <p>«Σήμερα συνεχίστηκε μια ανυπόστατη, αντισυνταγματική και αντικοινοβουλευτική διαδικασία, όπως είπε και ο πρόεδρος του κόμματος μας», ανέφερε ο βουλευτής του ΣΥΡΙΖΑ, μέλος της ειδικής κοινοβουλευτικής επιτροπής προκαταρκτικής εξέτασης, Σπ. Λάππας.</p>
      <figure>
        <iframe src="https://www.youtube.com/embed/W8UsvJrjFFU" width="640" height="360" data-service="Youtube" scrolling="no"/>
      </figure>
      <p>«Το Προεδρείο διέκοψε αυθαίρετα τις εργασίες της επιτροπής. Η στάση του αυτή είναι αυθαίρετη, αντισυνταγματική, προσβάλλει την κοινοβουλευτική τάξη. Εμείς, ως ομάδα του ΣΥΡΙΖΑ, ήμασταν και οι 7 παρόντες και περιμέναμε να εξετάσουμε τον μάρτυρα», είπε ο κ. Λάππας και πρόσθεσε:</p>
      <p>«Εμείς θα εξακολουθήσουμε να κάνουμε ό,τι είναι δυνατόν προκειμένου να τηρηθεί η κοινοβουλευτική τάξη, το Σύνταγμα, η νομιμότητα. Θα κάνουμε ό,τι περνάει από το χέρι μας για να μην αποτρέψουμε την εξέταση του Φρουζή. Εμείς εμμένουμε και αναμένουμε την επόμενη συνεδρίαση, για να εξετάσουμε τον μάρτυρα. Εμείς έχουμε συμφέρον να τον εξετάσουμε και θα το κάνουμε. Να είστε βέβαιοι γι΄αυτό».</p>
      <p>Κληθείς να σχολιάσει τη θέση της ΝΔ, ότι με ευθύνη του ΣΥΡΙΖΑ δεν εξετάστηκε ο κ. Φρουζής και συνεπώς αν και στην επόμενη συνεδρίαση προσέλθουν οι δύο βουλευτές, πάλι δεν θα εξεταστεί ο κ. Φρουζής, ο βουλευτής του ΣΥΡΙΖΑ απάντησε: «Σήμερα η επιτροπή είχε κανονική, νόμιμη, συνταγματική και σύμφωνη με τον Κανονισμό της Βουλής σύνθεση. Αυτά προς το παρόν».</p>
      <h4>Μπούγας: Διέκοψα λόγω μη νόμιμης σύνθεσης</h4>
      <p>Ο προεδρεύων της Επιτροπής Γιάννης Μπούγας ενημέρωσε τους δημοσιογράφους ότι η επιτροπή αναβλήθηκε λόγω μη νόμιμης σύνθεσής της, αφού στο κατ’ επανάληψη αίτημά του να αποχωρήσουν, εκείνοι αρνήθηκαν. Ετσι, ανέβαλε τη συνεδρίαση για άλλη ημέρα.</p>
      <h4>Πλεύρης: Θα πειθαρχήσω απόλυτα στην απόφαση της επιτροπής</h4>
      <figure>
        <img src="https://www.in.gr/wp-content/uploads/2019/11/pro1.jpeg"/>
      </figure>
      <p>«Ο ΣΥΡΙΖΑ, επί 4,5 χρόνια δεν τόλμησε να καλέσει τον κ. Φρουζή. Σήμερα, και μετά από τρίτη συνεδρίαση, δεν μπορούμε να εξετάσουμε τον κ. Φρουζή, λόγω της αντιδεοντολογικής και αντικοινοβουλευτικής συμπεριφοράς βουλευτών του ΣΥΡΙΖΑ. Φαίνεται πλέον ξεκάθαρα, ποιοι δεν θέλουν να καταθέσει ο κ. Φρουζής», δήλωσε νωρίτερα, σήμερα, ο βουλευτής της ΝΔ, μέλος της επιτροπής προκαταρκτικής εξέτασης, <a href="https://www.in.gr/tags/%ce%b8%ce%ac%ce%bd%ce%bf%cf%82-%cf%80%ce%bb%ce%b5%cf%8d%cf%81%ce%b7%cf%82/">Θάνος Πλεύρης</a>.</p>
      <p>«Εμείς καλούμε τον κ. Φρουζή ως μάρτυρα 4,5 χρόνια. Ο ΣΥΡΙΖΑ με μια εξεταστική για το φάρμακο, δεν τον κάλεσε. Καλέσαμε τον κ. Φρουζή να τον εξετάσουμε, αλλά η επιτροπή για να τον εξετάσει πρέπει να έχει νόμιμη σύνθεση. Νόμιμη σύνθεση με δύο μέλη που έχουν εξαιρεθεί με απόφαση της επιτροπής, η οποία είναι ισχυρή, δεν μπορεί να υπάρξει», είπε ο βουλευτής της ΝΔ.</p>
      <p>«Στο βαθμό που με αφορά, το αίτημα εξαίρεσης που κατέθεσε σήμερα ο συνήγορος του κ. Παπαγγελόπουλου, εάν η επιτροπή κρίνει ότι υπάρχει λόγος εξαίρεσής μου, θα πειθαρχήσω απόλυτα στην απόφαση και δεν θα λειτουργήσω με αντικοινοβουλευτική συμπεριφορά, να μένω εντός της επιτροπής, σώνει και καλά, ενώ θα έχω εξαιρεθεί. Αυτό όμως θα το κρίνει η επιτροπή, η οποία πρέπει να συνεδριάσει με νόμιμη σύνθεση», συμπλήρωσε.</p>
      <h4>«Ο ΣΥΡΙΖΑ πυρπόλησε τη διαδικασία παράνομα»</h4>
      <p>«Παράνομα και καταχρηστικά, έξω από κάθε θεσμική διαδικασία, ο ΣΥΡΙΖΑ για άλλη μια φορά πυρπόλησε τη διαδικασία της προανακριτικής επιτροπής», δήλωσε η βουλευτής του <a href="https://www.in.gr/tags/%ce%ba%ce%af%ce%bd%ce%b7%ce%bc%ce%b1-%ce%b1%ce%bb%ce%bb%ce%b1%ce%b3%ce%ae%cf%82/">Κινήματος Αλλαγής</a> και μέλος της επιτροπής προκαταρκτικής εξέτασης, Ευαγγελία Λιακούλη.</p>
      <p>«Με μεγάλη μας λύπη είδαμε ότι χωρίς καμία αιδώ, ανερυθρίαστα, για άλλη μια φορά, ο ΣΥΡΙΖΑ έκανε αυτό που έκανε και τις προηγούμενες φορές. Αρνήθηκε όμως να εξετάσει τον μάρτυρα Φρουζή η επιτροπή. Αυτό ήθελε να πετύχει ο ΣΥΡΙΖΑ, εξωθεσμικά όμως και ενάντια στη κοινοβουλευτική δημοκρατία. Απορούμε πραγματικά, δεν υπάρχει όριο;», δήλωσε η βουλευτής του Κινήματος Αλλαγής.</p>
      <p>
        <a href="https://www.tovima.gr/2019/11/08/opinions/apo-tin-anakatalipsi-tis-vankouver-sti-dialysi-tis-asoee/">Από την ανακατάληψη της «Βανκούβερ»… στη διάλυση της ΑΣΟΕΕ</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/07/politics/tzanakopoulos-praksikopimatiki-apofasi-i-anavoli-tis-proanakritikis/"/>
        <a href="https://www.tovima.gr/2019/11/07/politics/ypothesi-novartis-anavlithike-i-proanakritiki-arnithikan-na-fygoun-polakis-tzanakopoulos/"/>
      </related>
    </article>
  </body>
</html>