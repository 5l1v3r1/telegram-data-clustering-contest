<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-telangana-man-who-is-accused-of-set-on-fire-a-female-tehsildar-alive-also-died-in-hospital-2837972.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T21:23:35+00:00"/>
    <meta property="og:title" content="तेलंगाना: महिला तहसीलदार को जिंदा जलाने वाले आरोपी की भी हुई मौत"/>
    <meta property="og:description" content="तेलंगाना में जमीन विवाद मामले में महिला तहसीलदार को उसी के कार्यालय में कथिततौर पर जिंदा जलाने वाले व्यक्ति की एक अस्पताल में गुरुवार को मौत हो गई। पुलिस ने यह जानकारी दी। चार नवंबर को के सुरेश नामक..."/>
  </head>
  <body>
    <article>
      <h1>तेलंगाना: महिला तहसीलदार को जिंदा जलाने वाले आरोपी की भी हुई मौत</h1>
      <address><time datetime="2019-11-07T21:23:35+00:00">07 Nov 2019, 21:23</time> by <a rel="author">भाषा।,हैदराबाद।</a></address>
      <p>तेलंगाना में जमीन विवाद मामले में महिला तहसीलदार को उसी के कार्यालय में कथिततौर पर जिंदा जलाने वाले व्यक्ति की एक अस्पताल में गुरुवार को मौत हो गई। पुलिस ने यह जानकारी दी। चार नवंबर को के सुरेश नामक व्यक्ति ने महिला तहसीलदार विजया रेड्डी को कथित तौर पर आग लगा दी थी। तहसीलदार  की मौत हो गई थी। एक वरिष्ठ पुलिस अधिकारी ने पीटीआई-भाषा से कहा,'दोपहर 3.25 बजे उपचार के दौरान सुरेश की अस्पताल में मौत हो गई।आरोपी ने तहसीलदार के कार्यालय पहुंच कर उनके ऊपर पेट्रोल डालकर आग लगा दी थी। इस घटना में आरोपी भी जल गया था।'</p>
      <p>
        <b>Read Also: <a href="https://www.livehindustan.com/crime/story-driver-also-got-80-percent-burn-injuries-while-saving-female-officer-in-hyderabad-condition-critical-2833266.html">जल रही महिला अधिकारी को बचाने दौड़ा ड्राइवर भी 80 फीसदी जला, हुई मौत</a></b>
      </p>
      <p>पुलिस ने बताया कि मामले की गहन जांच चल रही है। पुलिस हर एंगल से मामले की जांच कर रही है और आरोपी सुरेश ने यह कदम क्यों उठाया इसका पता लगाने की कोशिश कर रही है। पुलिस सुरेश के परिवार से पूछताछ कर रही है और जमीन से जुड़े कागजात की भी जांच की जा रही है। सुरेश ने पुलिस को बताया था कि वह किसान है और भवन निर्माण का कारोबार करता है। उसने बताया था कि उसके और उसके भाई के पास संयुक्त रूप से सात एकड़ कृषि भूमि थी जो बाद में एक किराएदार को स्थानांतरित कर दी गई थी। इससे विवाद शुरू हुआ और मामला उच्च न्यायालय में है।</p>
      <h3>Read Also: <a href="https://www.livehindustan.com/uttar-pradesh/gangapar/story-wrongful-objection-to-women-for-settling-the-issue-of-land-2355863.html">जमीन के मामले को निपटाने के लिए महिला से लेखपाल ने की अश्लील हरकत</a></h3>
      <p>सुरेश के परिवार का दावा है कि उसने अकेले घटना को अंजाम नहीं दिया होगा। उसे अन्य लोगों ने उकसाया होगा। गौरतलब है कि महिला तहसीलदार को उनके कार्यालय में जलाकर मारने की घटना के अगले दिन पांच नवंबर को उनके ड्राइवर की भी मौत हो गई थी। ड्राइवर उन्हें बचाने की कोशिश में जल गया था और गंभीर अवस्था में उसे अस्पताल में भरती कराया गया था। इस घटना को लेकर पूरे तेलंगाना में राजस्व विभाग के कर्मचारियों ने विरोध प्रदर्शन किया और मंगलवार को हड़ताल पर रहे। वहीं नेताओं ने घटना की निंदा की।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>   </p>
    </article>
  </body>
</html>