<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/liga-europy-lazio-celtic-przegrana-lazio-w-ostatniej-minucie,983804.html"/>
    <meta property="og:site_name" content="TVN24"/>
    <meta property="article:published_time" content="2019-11-07T21:52:00+00:00"/>
    <meta property="og:title" content="Celtic zszokował Rzym i może świętować awans"/>
    <meta property="og:description" content="Od szybko zdobytej bramki i dominacji na boisku, do przegranej po golu, strzelonym w ostatniej minucie meczu - tak wyglądała przygoda Lazio w 4. rundzie fazy grupowej Ligi Europy. Gospodarze przegr..."/>
  </head>
  <body>
    <article>
      <h1>Celtic zszokował Rzym i może świętować awans</h1>
      <address>
        <time datetime="2019-11-07T21:52:00+00:00">07 Nov 2019, 21:52</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/66e17c8f-c9fb-4212-bffc-90a71e2fcbde.jpg?type=1&amp;srcmode=0&amp;srcx=1/1&amp;srcy=13/20&amp;srcw=1/1&amp;srch=21/25&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/8fb90af8-a9de-41eb-8831-0daf89488314-480p.mp4"/>
          <figcaption>Tysiące szkockich kibiców wybrało się do Rzymu na mecz z Lazio</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/70900244-eccd-499b-8352-4c1ed7d6e4b3-480p.mp4" autoplay="" loop=""/>
          <figcaption>Solskjaer w dobrym humorze przed Ligą Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/8e10c90c-0163-437d-a696-57b1233aac53-480p.mp4"/>
          <figcaption>Milan - Lazio</figcaption>
        </figure>
        <figcaption>Celtic sprawił w Rzymie niespodziankę tysiącom szkockich kibiców Foto: Newspix | Video: Reuters TV</figcaption>
      </slideshow>
      <h3>Od szybko zdobytej bramki i dominacji na boisku, do przegranej po golu, strzelonym w ostatniej minucie meczu - tak wyglądała przygoda Lazio w 4. rundzie fazy grupowej Ligi Europy. Gospodarze przegrali przed własną publicznością z Celtikiem 1:2. Goście awansowali do 1/16 finału.</h3>
      <p>Najciekawsze spotkanie 4. kolejki Ligi Europy rozpoczęło się już dzień wcześniej od nieprzyjemnych incydentów poza boiskiem. W jednym z nich dwóch kibiców Celticu Glasgow zostało ugodzonych nożem. Ich obrażenia na szczęście okazały się niegroźne, ale przed czwartkowym spotkaniem, na które do Rzymu przybyło ponad 9 tysięcy szkockich kibiców, wprowadzono dodatkowe środki bezpieczeństwa.</p>
      <related>
        <a href="https://eurosport.tvn24.pl/pilka-nozna,105/manchester-znowu-skromny-pierwsza-porazka-zespolu-polakow,980247.html"/>
      </related>
      <p>Szybkie prowadzenie Lazio</p>
      <p>Mecz rozpoczął się pod dyktando gospodarzy, którzy od pierwszych minut próbowali narzucić rywalowi własne warunki gry. Już w 7. minucie spotkania zupełnie niepilnowany w polu karnym Ciro Immobile bezbłędnie wykorzystał znakomite dośrodkowanie Felipe Caicedo i z pierwszej piłki pokonał Frasera Fostera.</p>
      <p>Lazio objęło prowadzenie i przez kolejne minuty pozostawało w natarciu, ale zepchnięty początkowo do defensywy Celtic powoli i konsekwentnie odzyskiwał inicjatywę. Od około 20. minuty mecz zrobił się dużo bardziej wyrównany. Mimo to Szkoci nie byli w stanie poważniej zagrozić bramce Lazio. Udało im się to dopiero w 38. minucie, gdy James Forrest otrzymał znakomite podanie w pole karne i z zimną krwią umieścił piłkę w siatce Thomasa Strakoshy.</p>
      <p>Na odpowiedź Włochów nie trzeba było długo czekać. Niespełna dwie minuty później piłka minęła szkockiego bramkarza i zmierzała w światło bramki, ale z linii bramkowej wybił ją jeden z obrońców Celticu. Do szatni drużyny zeszły przy stanie 1:1.</p>
      <h3>Wyrównane widowisko w drugiej połowie</h3>
      <p>W drugiej połowie kibice zobaczyli znacznie bardziej interesujące widowisko. Tym razem drużyną atakującą był Celtic, a Lazio przez dłuższą chwilę zmuszone było do dramatycznej obrony. Napastnikom szkockiej drużyny brakowało jednak skuteczności, przez co długie rajdy pod bramkę Lazio kończyły się niecelnymi strzałami lub były w ostatniej chwili blokowane przez włoskich obrońców. Rzymianie próbowali kontratakować, ale również nie byli w stanie przechylić szali na swoją stronę.</p>
      <p>Ostatnie minuty to istna kanonada strzałów rzymian na bramkę Forstera, ale Anglik popisywał się kapitalnymi interwencjami. I kiedy wydawało się już, że po bardzo wyrównanym pojedynku drużyny podzielą się punktami, w piątej minucie doliczonego czasu fatalny błąd popełnił Valon Berisha, którego niedokładne zagranie wykorzystał Odsonne Edouard. Napastnik Celticu ruszył w stronę bramki Strakoshy, dostrzegł wbiegającego na czystą pozycję Oliviera Ntchama, który dokładne podanie zamienił na zwycięską bramkę. Tym samym Celtic zagra w 1/16 finału.</p>
      <related>
        <a href="https://eurosport.tvn24.pl/liga-europy,108/dwoch-kibicow-celticu-ugodzonych-nozem-przed-meczem-ligi-europy,983753.html"/>
      </related>
      <p>Grał Kędziora</p>
      <p>Sevilla pokonała na wyjeździe F91 Dudelange 5:2 i pozostaje jedyną niepokonaną ekipą w obecnej edycji, ale w czwartek straciła pierwsze bramki. Dla trzykrotnego zwycięzcy Ligi Europy dwukrotnie trafił Izraelczyk Munas Dabbur (powołany na mecz z Polską w eliminacjach mistrzostw Europy), a hat-trickiem popisał się Hiszpan Munir El Haddadi.<br/><br/>Całe spotkanie w barwach Dynama Kijów rozegrał Tomasz Kędziora. Ukraińska drużyna zajmuje drugie miejsce w tabeli grupy B, ale ma tyle samo punktów co FC Kopenhaga. O 1/16 finału walczy jeszcze Malmoe FF, które ma tylko punkt mniej. W czwartek zremisowało z FC Lugano 0:0.<br/><br/>W 1/16 finału zagra też już na pewno FC Basel. Szwajcarzy wygrali u siebie z Getafe 2:1. Ciekawie zrobiło się w grupie D. Po wysokim zwycięstwe LASK Linz z PSV Eindhoven 4:1 jeszcze trzy drużyny walczą o awans. Sporting Lizbona pokonał na wyjeździe Rosenborg Trondheim 2:0 i jest liderem tabeli, ale ma tylko dwa punkty więcej (dziewięć) niż zespoły z Linzu i Eindhoven.</p>
      <h3>Lazio Rzym - Celtic Glasgow: 1:2</h3>
      <p>Bramki: 1:0 Immobile (7'), 1:1 Forrest (38'). 1:2 Ntcham (95')</p>
      <p>Składy: Lazio: Strakosha - Acerbi, Vavro (82' Berisha), Luiz Felipe - Jony (58' Lulic), Milinkovic-Savic, Lucas Leiva (58' Alberto), Parolo, Lazzari - Immobile, Caicedo\</p>
      <p>Celtic: Forster - Hayes, Ajer, Julien, Abn Elhamed (83' Bitton) - McGregor, Brown, Elyonoussi, Christie (77' Ntcham), Forrest (89' Bauer) - Edouard</p>
      <p><b>Wyniki czwartkowych spotkań Ligi Europy:<br/></b>Astana - AZ Alkmaar 0:5<br/>F91 Dudelange - FC Sevilla  2:5 <br/>APOEL Nikozja - Karabach Agdam  2:1 <br/>FC Kopenhaga - Dynamo Kijów 1:1 <br/>FC Lugano - Malmoe FF  0:0<br/>FC Basel - Getafe 2:1 <br/>FK Krasnodar - Trabzonspor  3:1 <br/>LASK Linz - PSV Eindhoven 4:1 <br/>Rosenborg Trondheim - Sporting Lizbona 0:2<br/>CFR Cluj - Stade Rennes 1:0 <br/>Lazio Rzym - Celtic Glasgow 1:2 <br/>Vitoria Guimaraes - Arsenal Londyn 1:1 <br/>Standard Liege - Eintracht Frankfurt 2:1<br/>Feyenoord - Young Boys Berno 1:1<br/>Glasgow Rangers - FC Porto 2:0<br/>Wolfsburg - Gent 1:3<br/>Oleksandria - Saint Etienne 2:2<br/>Espanyol - Łudogorec 6:0<br/>Ferencvaros - CSKA Moskwa 0:0<br/>Borussia Moenchengladbach - AS Roma 2:1<br/>Wolfsberger - Istanbul Basaksehir 0:3<br/>Braga - Besiktas 3:1<br/>Wolverhampton - Slovan Bratysława 1:0<br/>Manchester United - Partizan 3:0</p>
      <p>Autor: mc / Źródło: eurosport.pl, PAP</p>
    </article>
  </body>
</html>