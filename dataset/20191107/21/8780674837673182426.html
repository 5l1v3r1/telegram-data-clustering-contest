<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/07/thiruvananthapuram-puppies.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T21:30:00+00:00"/>
    <meta property="og:title" content="പ്രസവിച്ചയുടൻ അമ്മയെ പട്ടിപിടിത്തക്കാർ കൊണ്ടുപോയി, കരളലിയിക്കുന്ന കരച്ചിലുമായി 6 പട്ടിക്കുഞ്ഞുങ്ങൾ"/>
    <meta property="og:description" content="തിരുവനന്തപുരം∙ കണ്ണുതുറന്നു ലോകം കാണുന്നതിനു മുൻപ് അമ്മയെ പിരിഞ്ഞ സങ്കടത്തിലാണ് 6 മക്കൾ. പിറന്നു വീണു നിമിഷങ്ങൾക്കകം മക്കളെ പിരിഞ്ഞ വേദനയിൽ, ഇനി.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>പ്രസവിച്ചയുടൻ അമ്മയെ പട്ടിപിടിത്തക്കാർ കൊണ്ടുപോയി, കരളലിയിക്കുന്ന കരച്ചിലുമായി 6 പട്ടിക്കുഞ്ഞുങ്ങൾ</h1>
      <address><time datetime="2019-11-07T21:30:00+00:00">07 Nov 2019, 21:30</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കണ്ണുതുറന്നു ലോകം കാണുന്നതിനു മുൻപ്  അമ്മയെ പിരിഞ്ഞ സങ്കടത്തിലാണ് 6 മക്കൾ. പിറന്നു വീണു നിമിഷങ്ങൾക്കകം മക്കളെ പിരിഞ്ഞ വേദനയിൽ, ഇനി മക്കൾക്കരികിലേക്കു തിരിച്ചു വരാനാകുമോയെന്നു പോലും അറിയാതെ ഉഴലുകയായിരിക്കും ആ അമ്മപ്പട്ടി. കോർപറേഷന്റെ പട്ടിപിടിത്തക്കാർക്കറിയില്ലല്ലോ ആ അമ്മയുടെയും കുഞ്ഞുങ്ങളുടെയും ഉള്ളുരുകൽ.  നാലു ദിവസം മുൻ‌പാണ് സംഭവം.</p>
      <p>ആഭ്യന്തര വിമാനത്താവളത്തിലെ പേര മരത്തിന്റെ തണലിൽ തെരുവു നായ 6 കുട്ടികളെ പ്രസവിച്ചു. ഒരു മണിക്കൂർ പോലും തികയും മുൻപ് കോർപറേഷന്റെ പട്ടി പിടിത്തക്കാർ വന്ധ്യംകരണ ശസ്ത്രക്രിയ നടത്താനായി നായയെ പിടികൂടി. പ്രസവിച്ച നായയാണെന്നു പട്ടി പിടിത്തക്കാരോടു പറഞ്ഞെങ്കിലും അവർ ചെവിക്കൊണ്ടില്ലെന്നു സമീപത്തുണ്ടായിരുന്ന ടാക്സി ഡ്രൈവർമാർ പറയുന്നു. ആ  നിമിഷം മുതൽ നിർത്താതെ കരയുകയാണു കണ്ണു പോലും തുറക്കാത്ത ആ 6 കുഞ്ഞുപട്ടികൾ.</p>
      <p>മഴയും വെയിലുമേൽക്കാതിരിക്കാൻ പഴയ ടെലിഫോൺ ബോക്സിനുള്ളിലേക്ക് നായ്ക്കുട്ടികളെ ഡ്രൈവർമാർ മാറ്റി. ഫീഡിങ് ബോട്ടിൽ വാങ്ങി വിശപ്പടക്കാൻ പാലു നൽകുന്നതും അവർ തന്നെ. വന്ധ്യംകരണ ശസ്ത്രക്രിയ നടത്തിയ നായ്ക്കളെ ദിവസങ്ങൾക്കകം പിടികൂടിയ സ്ഥലത്തു തിരികെ കൊണ്ടു വിടുകയാണ് പതിവ്.</p>
      <p>എന്നാൽ നാലാം ദിവസം കഴിഞ്ഞിട്ടും ആ അമ്മപ്പട്ടി തിരികെയെത്തിയിട്ടില്ല. കുഞ്ഞു പട്ടികളുടെ കരളലിയിക്കുന്ന കരച്ചിലാണ് ഇപ്പോഴത്തെ വേദന. തെരുവിൽ ജനിച്ചതു കൊണ്ടു മാത്രം അമ്മയുടെ സ്നേഹം നിഷേധിച്ച കാരണത്താൽ ഭാവിയിൽ ഇവ ആക്രമണകാരികളായില്ലെങ്കിലേ അത്ഭുതമുള്ളൂ !</p>
    </article>
  </body>
</html>