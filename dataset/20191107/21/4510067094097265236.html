<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/echipele-clubului-tengo-salonta-au-dominat-ultima-etapa-a-campionatului-romaniei-la-tenis-cu-piciorul-152642.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T21:00:00+00:00"/>
    <meta property="og:title" content="Echipele clubului Tengo Salonta au dominat ultima etapă a Campionatului României la tenis cu piciorul (FOTO / VIDEO)"/>
    <meta property="og:description" content="Desfăşurate în sălile de sport 'Sándor Péter' şi 'Nicolae Talpoş' din Salonta, întrecerile ultimei etape a Campionatului României la tenis cu piciorul au adus dispute echilibrate, viu disputate şi gustate de spectatori. Finala şi-au disputat-o cele două echipe ale clubului salontan, Tengo."/>
  </head>
  <body>
    <article>
      <h1>Echipele clubului Tengo Salonta au dominat ultima etapă a Campionatului României la tenis cu piciorul (FOTO / VIDEO)</h1>
      <address><time datetime="2019-11-07T21:00:00+00:00">07 Nov 2019, 21:00</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <slideshow>
        <figure>
          <img src="https://www.ebihoreanul.ro/modules/news/files/01tengocamp.jpg"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_01.jpg"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_02.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_03.jpg"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_04.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_05.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_06.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_07.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_08.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_09.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_10.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_11.jpg"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_12.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_13.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_14.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_15.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_16.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_17.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_18.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_19.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_20.JPG"/>
        </figure>
        <figure>
          <img src="https://www.ebihoreanul.ro/modules/news/files/tengosalontacampionat07112019_21.JPG"/>
        </figure>
      </slideshow>
      <p>
        <b>Nouă din zece echipe au onorat cu prezenţa ultima etapă a Campionatului României la tenis cu piciorul, care a avut loc în perioada 1-2 noiembrie la Salonta. Competiţia a fost organizată de Asociaţia Judeţeană de Fotbal-Tenis în colaborare cu echipele participante.</b>
      </p>
      <p>De menţionat că întrecerile au debutat tot la Salonta, în primăvara acestui an, când a avut loc prima etapă şi s-au întors acum în oraşul bihorean, cu ocazia rundei finale, care a fost urmată şi de festivitatea de premiere.</p>
      <p>S-a jucat în sistem echipe (cu un joc de simplu, dublu şi triplu), învingătoarea fiind stabilită cu două victorii din trei jocuri.</p>
      <p>
        <b>Jocuri atractive</b>
      </p>
      <p>Alături de formaţia locală Tengo, care a aliniat la start atât formaţia de seniori, cât şi cea de juniori, au fost prezente trei echipe din Bucovina (Black Hill Vatra Dornei, Rechinii Tehnici Câmpulung Moldovenesc, Olympiakos Rădăuţi), Futnet Oradea, dar şi două reprezentante ale Banatului, Futnet Timişoara şi CS Dumbrăviţa Timiş. A lipsit gruparea Bucovina Team.</p>
      <p>La runda finală jocurile s-au desfăşurat în două grupe, una de patru, cealaltă de cinci echipe, jocurile fiind programate în cele două săli de sport din municipiu, Sala Sándor Péter şi Sala Nicolae Talpoş.</p>
      <p>Competitorii au oferit dispute echilibrate, multe dintre ele încheiate în setul decisiv. Din grupa A au făcut parte cei de la Tengo, alături de Futnet Timişoara, CS Dumrbăviţa, JSF Cluj-Napoca şi Olympiakos Rădăuţi, în timp ce în grupa B şi-au disputat întâietatea formaţiile Tengo Juniori, Futnet Oradea, Rechinii Tehnici Câmpulung Moldovenesc şi Blach Hill Vatra Dornei.</p>
      <p>La fel ca şi la penultima etapă desfăşurată la Câmpulung Moldovenesc, juniorii de la Tengo au câştigat grupa, devansând formaţia orădeană, în timp ce seniorii de la Tengo şi timişorenii au completat careul de aşi, după jocuri atractive şi spectaculoase.</p>
      <p>În prima semifinală a fost reeditată finala ultimelor trei turnee, Tengo Salonta şi Futnet Oradea oferind, şi de această dată, un spectacol agreabil numeroşilor spectatori prezenţi la sală. Echipa condusă de Vasile Sorean sr. s-a impus din nou, în timp ce cei de la Tengo au furnizat încă o surpriză, depăşind în penultimul act ambiţioasa formaţie Futnet Timişoara.</p>
      <p>În faţa unei săli pline (peste 300 de iubitori de sport au asistat la finale), juniorii de la Tengo, încurajaţi de public, nu au reuşit să răstoarne calculele hârtiei.</p>
      <p>În finala mică s-au duelat Futnet Oradea şi Futnet Timişoara, bihorenii având câştig de cauză.</p>
      <p>Clasamentul etapei a arătat astfel: 1. Tengo Salonta, 2. Tengo Juniori, 3. Futnet Oradea, 4. Futnet Timişoara, 5. CS Dumbrăviţa Timiş, 6. Rechinii Tehnici Câmpulung Moldovenesc, 7. Black Hill Vatra Dornei, 8. Olympiakos Rădăuţi, 9. JSF Cluj-Napoca.</p>
      <p>Clasamentul final al campionatului a arătat asemănător, doar podiumul a fost diferit, orădenii ocupând locul II, iar juniorii salontani, locul III.</p>
      <p>
        <b>Finale live</b>
      </p>
      <p>La finale au asistat şi primarul municipiului Salonta, Török László şi directorul Direcţiei Judeţene pentru Sport şi Tineret Bihor, Petruţ Drăgan, cel care a oficiat festivitatea de premiere ce a urmat finalei. Câţiva iubitori de sport au fost recompensaţi cu premii consistente în cadrul unei tombolei organizate cu sprijinul sponsorilor evenimentului.</p>
      <p>Ca o premieră pentru sportul salontan, dar şi cel bihorean, finalele au fost transmise în direct, pe YouTube HD si pe pagina de facebook a Asociaţiei Judeţene de Fotbal-Tenis Bihor, fiind urmărite nu doar din ţară, ci şi de peste hotare. "Transmisia a durat putin peste trei ore si a fost posibilă în urma colaborării cu o firma privată, ai cărei reprezentanţi au dat dovadă de un profesionalism desăvârşit. Cifrele sunt excelente (peste 20.000 de vizualizari in 48h) si demonstreaza ca tenisul cu piciorul poate face audiente serioase daca transmisia este corecta si accesibila publicului larg", au transmis organizatorii. </p>
      <p>"Familia tenisului cu piciorul s-a reunit la Salonta şi a oferit o nouă demonstraţie de jocuri şi spectacol. Le mulţumesc tuturor participanţilor pentru implicare, autorităţilor locale şi sponsorilor pentru sprijin, DJST Bihor pentru susţinere, iar publicului pentru aplauzele călduroase cu care a răsplătit prestaţia jucătorilor. Mulţumim domnului Gheorghe Grădinaru, pentru efortul depus şi contribuţia la reuşita turneului", a declarat Vasile Sorean sr., conducătorul CS Tengo Salonta, care este şi preşedintele AJ Fotbal-Tenis Bihor.</p>
      <p>"Ne bucură faptul că avem în Salonta o ramură sportivă, tenisul cu piciorul, care ne încântă prin spectaculozitate şi ne reprezintă cu cinste în ţară, dar şi în străinătate. Este meritul acestui împătimit antrenor, Vasile Sorean", a afirmat, la rândul său, Török László, primarul Salontei.</p>
      <figure>
        <iframe src="https://www.youtube.com/embed/jU-1ct3b6O8" width="460" height="360" data-service="Youtube" scrolling="no"/>
      </figure>
      <p><b>Loturile echipelor bihorene:</b><br/>Tengo Salonta (Alex Sorean, Vasile Sorean, Nagy Darius, Bagosi István, Denis Purja) Tengo Salonta Juniori (Marc Bence, Lăzău Norbert, Halász Dániel, Suciu David, Bondar Bertalan) <br/>Futnet Oradea (Szabó Levente, Ioan Creţ, Remus Budău, Szabó Ferenc, Paul Creţ, Adrian Botoş) </p>
    </article>
  </body>
</html>