<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/malappuram-district-collector-order-for-communal-harmony-321.html"/>
    <meta property="og:site_name" content="DoolNews"/>
    <meta property="article:published_time" content="2019-11-07T21:46:00+00:00"/>
    <meta property="og:title" content="മലപ്പുറം ജില്ലയില്‍ അടുത്ത രണ്ട് ആഴ്ച നടക്കുന്ന ഘോഷയാത്രകളും ജാഥകളും പൊലീസില്‍ അറിയിക്കണം; സോഷ്യല്‍ മീഡിയ നിരീക്ഷിക്കുമെന്നും കളക്ടര്‍"/>
    <meta property="og:description" content="KERALA NEWS Malappuram Kerala മലപ്പുറം: ജില്ലയില്‍ അടിക്കിടെ നടന്നുകൊണ്ടിരിക്കുന്ന അനിഷ്ട സംഭവങ്ങള്‍ ചര്‍ച്ചചെയ്യാന്‍ യോഗം വിളിച്ച് ജില്ലാ കളക്ടര്‍ ജാഫര്‍ മാലിക്. താനൂര്‍"/>
  </head>
  <body>
    <article>
      <h1>മലപ്പുറം ജില്ലയില്‍ അടുത്ത രണ്ട് ആഴ്ച നടക്കുന്ന ഘോഷയാത്രകളും ജാഥകളും പൊലീസില്‍ അറിയിക്കണം; സോഷ്യല്‍ മീഡിയ നിരീക്ഷിക്കുമെന്നും കളക്ടര്‍</h1>
      <address><time datetime="2019-11-07T21:46:00+00:00">07 Nov 2019, 21:46</time> by <a rel="author">ന്യൂസ് ഡെസ്‌ക്</a></address>
      <p>മലപ്പുറം: ജില്ലയില്‍ അടിക്കിടെ നടന്നുകൊണ്ടിരിക്കുന്ന അനിഷ്ട സംഭവങ്ങള്‍ ചര്‍ച്ചചെയ്യാന്‍ യോഗം വിളിച്ച് ജില്ലാ കളക്ടര്‍ ജാഫര്‍ മാലിക്. താനൂര്‍, തിരൂര്‍, പരപ്പനങ്ങാടി മേഖലകളിലുണ്ടായ രാഷ്ട്രീയ പ്രശ്‌നങ്ങളും കൊലപാതകങ്ങളുമാണ് കളക്ടര്‍ യോഗം വിളിക്കാന്‍ കാരണം.</p>
      <p>രാഷ്ട്രീയ പാര്‍ട്ടി പ്രതിനിധികളുടേയും ഉദ്യോഗസ്ഥരുടേയും വിവിധ മത സംഘടനാ നേതാക്കളുടെയും സാന്നിധ്യത്തിലാണ് യോഗം ചേര്‍ന്നത്. സോഷ്യല്‍ മീഡിയയില്‍ നടക്കുന്ന പ്രചരണങ്ങള്‍ തടയാന്‍ നടപടിയെടുക്കാനും യോഗം തീരുമാനിച്ചതായി കളക്ടര്‍ ഫേസ്ബുക്ക് പോസ്റ്റില്‍ പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <related>
        <a href="https://www.doolnews.com/vinayakan-confess-on-metoo111.html?utm_source=doolnews&amp;utm_medium=related"/>
      </related>
      <p>ജില്ലയില്‍ അടുത്ത രണ്ട് ആഴ്ച നടക്കുന്ന ഘോഷയാത്രകളും ജാഥകളും പൊലീസില്‍ മുന്‍കൂട്ടി അറിയിക്കണമെന്നും ജില്ലയില്‍ സമാധാന അന്തരീക്ഷം നിലനിര്‍ത്തുന്നതിനായി എല്ലാവരും സഹകരിക്കണമെന്നും കളക്ടര്‍ പറഞ്ഞു.</p>
      <p>
        <b>ഫേസ്ബുക്ക് കുറിപ്പിന്റെ പൂര്‍ണരൂപം</b>
      </p>
      <p>പ്രിയപ്പെട്ടവരെ,</p>
      <p>മാതൃകാപരമായി മത സൗഹാര്‍ദ്ദം കാത്തുസൂക്ഷിച്ചുവരുന്ന ജില്ലയാണ് നമ്മുടെ മലപ്പുറം. നമ്മുടെ ജില്ലയില്‍ സമാധാന അന്തരീക്ഷം നിലനിര്‍ത്തുന്നതുമായി ബന്ധപ്പെട്ട് ജില്ലയിലെ വിവിധ മത സംഘടനാ നേതാക്കളുടെയും രാഷ്ട്രീയ പാര്‍ട്ടി പ്രതിനിധികളുടേയും ഉദ്യോഗസ്ഥരുടേയും സാന്നിധ്യത്തില്‍ ഇന്ന് ചേര്‍ന്ന യോഗത്തില്‍ വിവിധ വിഷയങ്ങള്‍ ചര്‍ച്ചചെയ്തു.</p>
      <p>യാഥാര്‍ത്ഥ്യമല്ലാത്തതോ പ്രകോപനപരമായിട്ടുള്ളതോ ആയ വാര്‍ത്തകള്‍ സാമൂഹിക മാധ്യമങ്ങള്‍ വഴി പ്രചരിപ്പിക്കുന്നത് മതസൗഹാര്‍ദ്ദത്തിന് വിള്ളലേല്‍പ്പിക്കുമെന്നതിനാല്‍ ഇത്തരം വിഷയങ്ങള്‍ സസൂഷ്മം നിരീക്ഷിക്കുന്നതിനും IT നിയമം അനുസരിച്ച് സൈബര്‍ പൊലീസ് മുഖേന കര്‍ശന നടപടികള്‍ സ്വീകരിക്കുന്നതിനും യോഗത്തില്‍ തീരുമാനമെടുത്തിട്ടുണ്ട്.</p>
      <related>
        <a href="https://www.doolnews.com/bjp-trying-to-lure-away-opposition-mlas-says-maharashtra-congress-258.html?utm_source=doolnews&amp;utm_medium=related"/>
      </related>
      <p>മതപരമായ വിഷയങ്ങളില്‍ വരുന്ന കോടതി വിധികളില്‍ ആഹ്ലാദപ്രകടനങ്ങളോ, പ്രതിഷേധ പ്രകടനങ്ങളോ നടത്തുയില്ലെന്നും ജില്ലയില്‍ മതസൗഹാര്‍ദ്ദം നിലനിര്‍ത്തുന്നതിന് ജില്ലാ ഭരണകൂടത്തിനൊപ്പം നില്‍ക്കാമെന്നും യോഗത്തില്‍ പങ്കെടുത്ത എല്ലാ സംഘടനാ ഭാരവാഹികളും ഉറപ്പു നല്‍കിയിട്ടുണ്ട്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>വെള്ളിയാഴ്ച പള്ളികളില്‍ നടക്കുന്ന പ്രാര്‍ത്ഥനയില്‍ ജില്ലയില്‍ സമാധാനാന്തരീക്ഷം കാത്തുസൂക്ഷിക്കേണ്ട ആവശ്യകതയെക്കുറിച്ച് പ്രത്യേകം സംസാരിക്കണമെന്ന് അഭ്യര്‍ത്ഥിക്കുന്നു. കൂടാതെ അടുത്ത രണ്ട് ആഴ്ചകളില്‍ നടക്കുന്ന എല്ലാവിധ ഘോഷയാത്രകളും ജാഥകളും സംബന്ധിച്ച് അതത് സ്ഥലത്തെ പൊലീസ് സ്റ്റേഷനില്‍ മുന്‍കൂട്ടി വിവരം അറിയിക്കേണ്ടതാണ്. ജില്ലയില്‍ സമാധാന അന്തരീക്ഷം നിലനിര്‍ത്തുന്നതിനായി നിങ്ങളേവരുടേയും സഹകരണം പ്രതീക്ഷിക്കുന്നു.</p>
      <p>വിശ്വസ്തതയോടെ</p>
      <p>ജാഫര്‍ മലിക് ഐ.എ.എസ്<br/>ജില്ലാ കളക്ടര്‍ മലപ്പുറം</p>
      <figure>
        <iframe src="https://www.youtube.com/embed/_P7fK1vJB9o" width="500" height="281" data-service="Youtube" scrolling="no"/>
      </figure>
    </article>
  </body>
</html>