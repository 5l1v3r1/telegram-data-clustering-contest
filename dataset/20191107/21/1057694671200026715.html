<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2025547/simvoulos-tou-trab-apilouse-martira-na-allaxi-tin-katathesi-tou.html"/>
    <meta property="og:site_name" content="News.gr"/>
    <meta property="article:published_time" content="2019-11-07T21:31:56+00:00"/>
    <meta property="og:title" content="Σύμβουλος του Τραμπ απειλούσε μάρτυρα να αλλάξει την κατάθεσή του"/>
    <meta property="og:description" content="Αντιμετωπίζει ποινή κάθειρξης έως και 20 ετών"/>
  </head>
  <body>
    <article>
      <h1>Σύμβουλος του Τραμπ απειλούσε μάρτυρα να αλλάξει την κατάθεσή του</h1>
      <address>
        <time datetime="2019-11-07T21:31:56+00:00">07 Nov 2019, 21:31</time>
      </address>
      <h3>Αντιμετωπίζει ποινή κάθειρξης έως και 20 ετών</h3>
      <p>Ο Ρότζερ Στόουν, ο πρώην σύμβουλος του προέδρου <a href="https://www.news.gr/tag/ntonalnt-tramp">Ντόναλντ Τραμπ</a>, έστελνε απειλητικά μηνύματα στον ραδιοφωνικό παρουσιαστή, Ράντι Κρέντικο, ζητώντας του να μην καταθέσει όσα γνώριζε, για τις προσπάθειες που κατέβαλε το 2016, προκειμένου να μάθει πότε ο ιστότοπος WikiLeaks θα δημοσιοποιούσε υποκλαπέντα μηνύματα ηλεκτρονικού ταχυδρομείου, επιβλαβή για τη Χίλαρι Κλίντον.</p>
      <p>«Ετοιμάσου να πεθάνεις…» έγραψε σε ένα από αυτά τα μηνύματα, που απευθύνονταν στον Κρέντικο. «Είσαι προδότης», πρόσθεσε. Οι εισαγγελικές αρχές παρουσίασαν αυτά τα μηνύματα στη δίκη του Στόουν, ως αποδεικτικά στοιχεία σχετικά με τις πιέσεις που άσκησε στον Κρέντικο, για να μην καταθέσει όσα γνώριζε στην Επιτροπή Πληροφοριών της Βουλής των Αντιπροσώπων το 2017.</p>
      <p>Ο στενός φίλος και συνεργάτης του προέδρου Τραμπ επί 40 χρόνια, είχε δηλώσει στην Επιτροπή, ότι είχε έναν «μυστικό σύνδεσμο» με τον ιδρυτή του WikiLeaks, Τζούλιαν Ασάνζ, ο οποίος τον ενημέρωσε το καλοκαίρι του 2016, ότι επίκειτο η δημοσιοποίηση και άλλων e-mail για την Κλίντον. Σε μια επιστολή που έστειλε αργότερα στην Επιτροπή, κατονόμαζε ως «πηγή» του τον Κρέντικο. Ο τελευταίος είχε πάρει συνέντευξη από τον Ασάνζ για την εκπομπή του στο ραδιόφωνο.</p>
      <p>Όταν όμως αργότερα η Επιτροπή και ο ειδικός εισαγγελέας, Ρόμπερτ Μάλερ, προσπάθησαν να επιβεβαιώσουν τα λεγόμενα του Στόουν, ζητώντας από τον Κρέντικο να καταθέσει, εκείνος αντιλήφθηκε, ότι ο «φίλος» του τον είχε παρουσιάσει ψευδώς ως πηγή του. Επιπλέον, είχε αφήσει να εννοηθεί, ότι ο Κρέντικο του έδωσε τις επίμαχες πληροφορίες τον Ιούλιο, ενώ στην πραγματικότητα ο παρουσιαστής πήρε τη συνέντευξη από τον Άσανζ έναν μήνα αργότερα.</p>
      <p>«Δεν ξέρω, γιατί έπρεπε να πεις ψέματα και να πεις, ότι είχες έναν μυστικό δίαυλο. Θα μπορούσες απλά να τους πεις την αλήθεια… Τώρα θέλεις να καλύψω εγώ την ψευδορκία σου», έγραψε αργότερα ο Κρέντικο, σε μηνύματα που έστειλε στον Στόουν τον Δεκέμβριο του ίδιου έτους. «Στο εγγυώμαι, εσύ είσαι αυτός που θα διωχθεί για ψευδορκία, αν είσαι τόσο χαζός, ώστε να καταθέσεις», απάντησε ο Στόουν.</p>
      <p>Σε άλλα μηνύματα, τον προέτρεπε να επικαλεστεί την 5η Τροπολογία (αφορά το δικαίωμα του μάρτυρα να μην μιλήσει για να μην αυτοενοχοποιηθεί) ή να μην μιλήσει καθόλου στις αρχές. Αναφέρθηκε μάλιστα στον «Φρανκ Πεντάντζελι», έναν χαρακτήρα από την ταινία «Νονός 2», ο οποίος ανακαλεί την κατάθεσή του στο Κογκρέσο για έναν μαφιόζο, καθώς τον εκφοβίζουν.</p>
      <p>Ο Στόουν έστειλε και άλλα απειλητικά μηνύματα, αφήνοντας να εννοηθεί, ότι θα έβλαπτε τον σκύλο του Κρέντικο, την Μπιάνκα. Τελικά, ο Κρέντικο επικαλέστηκε την 5η Τροπολογία ενώπιον της Επιτροπής, αλλά αργότερα συμφώνησε να μιλήσει στο FBI. Από τις επτά κατηγορίες που αντιμετωπίζει ο Στόουν, η παρεμπόδιση μαρτύρων επιφέρει τη μεγαλύτερη ποινή, έως και 20 χρόνια κάθειρξη. Η παρακώλυση δικαιοσύνης και η ψευδομαρτυρία τιμωρούνται με ποινή έως και 5 έτη η καθεμία.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2023679/ipa-pagoni-to-nomoschedio-gia-tis-kirosis-kata-tis-tourkias.html"/>
        <a href="https://www.news.gr/kosmos/article/2023475/stis-13-noemvriou-i-sinantisi-tramp-erntogan-stis-ipa.html"/>
        <a href="https://www.news.gr/kosmos/article/2021408/o-prosoparchis-tou-lefkou-ikou-katatheti-gia-tin-parapompi-trab.html"/>
      </related>
    </article>
  </body>
</html>