<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682927/epithesi-tsipra-ston-proedro-tis-voulis-ton-katigorei-gia-aftarch"/>
    <meta property="og:site_name" content="enikos.gr"/>
    <meta property="article:published_time" content="2019-11-07T21:05:00+00:00"/>
    <meta property="og:title" content="Επίθεση Τσίπρα στον πρόεδρο της Βουλής - Τον κατηγορεί για «αυταρχική συμπεριφορά»"/>
    <meta property="og:description" content="Τα βέλη του κατά του προέδρου της Βουλής έστρεψε σήμερα ο Αλέξης Τσίπρας..."/>
  </head>
  <body>
    <article>
      <h1>Επίθεση Τσίπρα στον πρόεδρο της Βουλής - Τον κατηγορεί για «αυταρχική συμπεριφορά»</h1>
      <address>
        <time datetime="2019-11-07T21:05:00+00:00">07 Nov 2019, 21:05</time>
      </address>
      <p>Τα βέλη του κατά του προέδρου της Βουλής έστρεψε σήμερα ο<a href="http://www.enikos.gr/politics/682904/tsipras-methodeyoun-paragrafi-gia-novartis-koinovouleftiko-praxik"> Αλέξης Τσίπρας</a>, κατηγορώντας τον Κωνσταντίνο Τασούλα για «αυταρχική συμπεριφορά».</p>
      <p>Σε ομιλία του σε συνέλευση με κατοίκους, σε καφετέρια στον Ορχομενό, τον δεύτερο σταθμό στην περιοδεία που πραγματοποιεί στη Βοιωτία, ο πρόεδρος του ΣΥΡΙΖΑ έκανε λόγο ευρύτερα για «κρούσματα αντιδημοκρατικής εκτροπής» και μίλησε ειδικότερα για «αυταρχική συμπεριφορά» του προέδρου της Βουλής, «ετσιθελικά να καταργήσει μέλη της Επιτροπής». Χαρακτήρισε δε «πρωτοφανές», να μην αφήσουν τον Δημήτρη Τσοβόλα να κάνει δηλώσεις στο περιστύλιο της Βουλής.</p>
      <p>Ο πρόεδρος του ΣΥΡΙΖΑ ευχαρίστησε τους κατοίκους του Ορχομενού για τη ζεστή υποδοχή, «σε έναν τόπο που έχει ανθρώπους του μόχθου, σε έναν τόπο προοδευτικό». Σχολιάζοντας αναφορά που του έγινε ότι «εδώ είναι η... πλατεία Κουμουνδούρου», τόνισε ότι «θέλω κι εγώ η Κουμουνδούρου να μετατραπεί σαν τη δική σας πλατεία, θέλουμε ένα κόμμα ανοικτό όπου θα συναποφασίζουμε».</p>
      <p>«Ο λαός μας έδωσε την ευθύνη να διαχειριστούμε τις πιο δύσκολες στιγμές για τον τόπο», «αυτά που ζήσαμε ήταν πρωτόγνωρα. Σε μας έλαχε να βγάλουμε τον τόπο από τη βαθιά χαράδρα των μνημονίων», «για να μπορούμε σήμερα να μιλάμε, χωρίς να έχουμε το βραχνά των δανειστών στο λαιμό μας», τόνισε και σχολίασε ότι «άλλοι το λένε... επαναφορά στην κανονικότητα».</p>
      <p>
        <b>Επίθεση στην κυβέρνηση</b>
      </p>
      <p>Ο πρόεδρος του ΣΥΡΙΖΑ άσκησε κριτική στην κυβέρνηση της ΝΔ, κάνοντας λόγο για «παλινόρθωση του κράτους της δεξιάς» και σχολίασε πως «το βασικό πρόβλημα της σημερινής κυβέρνησης είναι ότι θεωρούν τους εαυτούς τους ιδιοκτήτες της εξουσίας και εμάς ενοικιαστές».</p>
      <p>«Σήμερα βλέπουμε ένα χορό ημετέρων, βλέπουμε χάρες σε ισχυρά οικονομικά συμφέροντα», «δεν έχουν σταματημό σε ό,τι δεν ελέγχουν, όπως στο ΚΕΘΕΑ», είπε.</p>
      <figure>
        <img src="http://media.enikos.gr/data/photos/682927_0664104859-8eb11bbf25363c22.jpg"/>
      </figure>
      <p>Εκανε, δε, λόγο για «ταχύτατη διάψευση των προσδοκιών» και πως «τρώνε από τα έτοιμα», για να σχολιάσει ότι όμως «δεν είναι βέβαιο ότι η οικονομία θα συνεχίσει να πηγαίνει όπως μέχρι πρότινος».</p>
      <p>«Θυμάστε τι έλεγε ο Μητσοτάκης για 'τέταρτο μνημόνιο'; Σήμερα 'μοιράζει' από αυτό το 'μνημόνιο'», σχολίασε.</p>
      <p>«Δεν θα κάνουμε βήμα πίσω από τα να υπερασπιζόμαστε το σύνταγμα και τη Δημοκρατία», σημείωσε ο Αλ. Τσίπρας και κάλεσε τον κόσμο σε αγώνα, «γιατί οι κατακτήσεις δεν ήταν του ΣΥΡΙΖΑ αλλά της δημοκρατίας».</p>
      <p>Έστρεψε τα πυρά του κατά της κυβέρνησης και για το προσφυγικό, αναφέροντας πως «όταν εκτρέφεις το τέρας του λαϊκισμού, το βρίσκεις μπροστά σου».</p>
      <p>Ο κ. Τσίπρας αναφέρθηκε και στις τράπεζες. «Είδατε τι έγινε με τους τραπεζίτες, τους παρακάλεσε να κόψουν τις προμήθειες. Πότε τις έβαλαν; Όταν ήρθε η κυβέρνηση Μητσοτάκη. Μείωσαν κάποιες για τα μάτια του κόσμου», ανέφερε και πρόσθεσε ότι η κυβέρνηση, «την ίδια στιγμή έρχεται να νομοθετήσει ασυλία σε στελέχη των τραπεζών για κακουργήματα».</p>
      <p>«Γιατί το κάνει αυτό;. Λένε ότι το κάνει για να απομειώσουν οι τράπεζες τα κόκκινα δάνεια. Κουραφέξαλα. Δίνει ασυλία, γιατί η δικαιοσύνη θα βρεθεί μπροστά σε κρίσιμες αποφάσεις για παράνομες συναλλαγές και θέλουν να τους βγάλουν λάδι πριν έρθει η δικαιοσύνη», είπε.</p>
      <p>
        <b>“Πάρτε τον ΣΥΡΙΖΑ στα χέρια σας”</b>
      </p>
      <p>Αναφερόμενος στην κυβέρνηση του ΣΥΡΙΖΑ, τόνισε πως «πέσαμε στη δουλειά και δεν μπορέσαμε να συναντήσουμε τον κόσμο που μας στήριξε, για να του πούμε ότι θέλουμε να συναποφασίζουμε», για να προσθέσει ότι το εγχείρημα τώρα είναι δύσκολο σε μια εποχή απαξίωσης της πολιτικής, «στην οποία συνέβαλαν τα κόμματα εξουσίας», όμως «εμείς θέλουμε να δημιουργήσουμε μια νέα σχέση του πολίτη με την πολιτική».</p>
      <p>Απευθυνόμενος δε στους κατοίκους, είπε «πάρτε τον ΣΥΡΙΖΑ στα χέρια σας, το λέμε γιατί θέλουμε να δημιουργήσουμε ένα πλέγμα διαδραστικό, θέλουμε να γίνετε οι πομποί μηνυμάτων του ΣΥΡΙΖΑ». Πρόσθεσε ότι αυτή η προσπάθεια γίνεται σε συνθήκες επικοινωνιακής ερήμου, «δεν υπήρξε ποτέ άλλοτε τόση δύναμη συσσωρευμένου πυρός για να στηρίξουν ένα κόμμα και μια κυβέρνηση». Αντιθέτως, υπογράμμισε, «το δικό μας πλεονέκτημα είναι ότι μπορούμε να μιλήσουμε με τους πολίτες, μπορούμε να μιλάμε με καθάριο βλέμμα», γιατί, πρόσθεσε, «εμείς δεν βάλαμε το χέρι στο μέλι, πιστεύουμε ότι χρειάζεται ένα όραμα για μια Ελλάδα δημοκρατική προοδευτική» και «όσο πιο πολλοί προσέρχονται τόσο πιο δυνατό θα είναι το εγχείρημα μας».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/682896/syriza-i-moni-merimna-tou-ypourgeiou-paideias-einai-i-syrriknosi-%0A%20%20%20%20%0A"/>
        <a href="http://www.enikos.gr/politics/682904/tsipras-methodeyoun-paragrafi-gia-novartis-koinovouleftiko-praxik%0A%20%20%20%20%0A"/>
        <a href="http://www.enikos.gr/politics/682874/tsipras-apo-livadeia-na-ftiaxoume-apo-ta-kato-ton-syriza%0A%20%20%20%20%0A"/>
        <a href="http://www.enikos.gr/politics/682872/i-nd-diegrapse-stelechos-tis-stin-kozani-gia-ratsistika-scholia-r%0A%20%20%20%20%0A"/>
        <a href="http://www.enikos.gr/politics/682864/karagkounis-ston-realfm-978-dikonomikes-faidrotites-osa-ischyrize%0A%20%20%20%20%0A"/>
        <a href="http://www.enikos.gr/politics/682868/exairesi-trion-voulefton-zita-o-papangelopoulos-tsovolas-kata-vat%0A%20%20%20%20%0A"/>
        <a href="http://www.enikos.gr/politics/682865/synantisi-mitsotaki-zaef-tin-epomeni-evdomada-sti-thessaloniki%0A%20%20%20%20%0A"/>
        <a href="http://www.enikos.gr/politics/682838/angelopoulou-einai-mia-efkairia-na-epanasystisoume-tin-ellada-sto%0A%20%20%20%20%0A"/>
        <a href="http://www.enikos.gr/politics/682836/mitsotakis-i-diki-mas-genia-ofeilei-na-deixei-ti-petychame-se-dyo%0A%20%20%20%20%0A"/>
      </related>
    </article>
  </body>
</html>