<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T21:39:00+00:00"/>
    <meta property="og:title" content="واکنش ایران به سخنان نمایندگان آمریکا، عربستان و رژیم اسرائیل در شورای حکام"/>
    <meta property="og:description" content="به گزارش ایسنا، کاظم غریب آبادی سفیر و نماینده دائم کشورمان در وین، در واکنش به اظهارات نماینده آمریکا در نشست ویژه شورای حکام مبنی بر اعتماد کامل به کار حرفه‌ای بازرسان آژانس اظهار کرد: اگر آمریکا به رویکرد و فعالیت حرفه‌ای آژانس و بازرسانش اعتماد کامل دارد، چرا به ۱۶ گزارش پی در پی همین آژانس و بازرسان آن که پایبندی کامل ایران به برجام را تایید کردند، اعتماد نکرد و به طور یکجانبه و غیر‌قانونی از برجام خارج شد؟!"/>
  </head>
  <body>
    <article>
      <h1>واکنش ایران به سخنان نمایندگان آمریکا، عربستان و رژیم اسرائیل در شورای حکام</h1>
      <address>
        <time datetime="2019-11-07T21:39:00+00:00">07 Nov 2019, 21:39</time>
      </address>
      <p>سفیر ایران در آژانس در واکنش به اظهارات نمایندگان کشورهای آمریکا، عربستان سعودی و رژیم صهیونیستی در شورای حکام واکنش نشان داد.</p>
      <p>به گزارش ایسنا، کاظم غریب آبادی سفیر و نماینده دائم کشورمان در وین، در واکنش به اظهارات نماینده آمریکا در نشست ویژه شورای حکام مبنی بر اعتماد کامل به کار حرفه‌ای بازرسان آژانس اظهار کرد: اگر آمریکا به رویکرد و فعالیت حرفه‌ای آژانس و بازرسانش اعتماد کامل دارد، چرا به ۱۶ گزارش پی در پی همین آژانس و بازرسان آن که پایبندی کامل ایران به برجام را تایید کردند، اعتماد نکرد و به طور یکجانبه و غیر‌قانونی از برجام خارج شد؟!</p>
      <p>نماینده ایران در آژانس در واکنش به اظهارات نماینده عربستان سعودی در نشست ویژه شورای حکام مبنی بر ضرورت همکاری کامل ایران با آژانس گفت: پادشاهی عربستان که علیرغم درخواست های مکرر آژانس، هنوز موافقتنامه جامع پادمان را تصویب و اجرا نکرده و بازرسان آژانس حق ورود به فعالیت های هسته ای آن را ندارند، چگونه از شفافیت و همکاری صحبت می کند؟!</p>
      <p>وی گفت عربستان باید به فعالیت های پنهانی هسته ای خود پایان دهد و در همکاری و شفافیت، ایران را الگوی خود قرار دهد.</p>
      <p>غریب آبادی همچنین در واکنش به اظهارات نماینده رژیم صهیونیستی درخصوص برنامه هسته ای ایران در نشست ویژه شورای حکام اظهار کرد: این رژیم باید ابتدا دستان خود را از لوث تجاوزات و جنایات و همچنین تسلیحات کشتار جمعی‌ پاک کرده و سپس وارد این نشست شود.</p>
      <p>این دیپلمات ایرانی ادامه داد: رژیمی که عضو هیچ یک از معاهدات خلع‌ سلاح و عدم اشاعه نیست و به عنوان تنها دارنده سلاح هسته‌ای، مهمترین مانع تحقق منطقه عاری از سلاح‌های هسته‌ای در غرب آسیا است، در جایگاهی نیست که به دولت‌های عضو توصیه به اجرای تعهداتشان و همکاری با آژانس کند</p>
    </article>
  </body>
</html>