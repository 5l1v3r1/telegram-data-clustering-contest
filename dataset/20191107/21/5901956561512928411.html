<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/pokoncali-devet-mormonov-245973"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T21:15:00+00:00"/>
    <meta property="og:title" content="Pokončali devet mormonov"/>
    <meta property="og:description" content="RANCHO DE LA MORA – Tri ženske in šest otrok je po neuradnih podatkih umrlo v obračunu, za katerega naj bi bil odgovoren mamilarski kartel. Vse žrtve naj bi bile iz družine LeBaron, ki je del ..."/>
  </head>
  <body>
    <article>
      <h1>Pokončali devet mormonov</h1>
      <h2>Je bil pokol maščevanje zaradi kritiziranja kriminalnih združb? Žrtve so imele dvojno, ameriško in mehiško državljanstvo.</h2>
      <address><time datetime="2019-11-07T21:15:00+00:00">07 Nov 2019, 21:15</time> by <a rel="author">E. B.</a></address>
      <p>RANCHO DE LA MORA – Tri ženske in šest otrok je po neuradnih podatkih umrlo v obračunu, za katerega naj bi bil odgovoren mamilarski kartel. Vse žrtve naj bi bile iz družine <b>LeBaron</b>, ki je del mormonske skupnosti, oblasti pa ne izključujejo možnosti, da je deveterica morda umrla celo po pomoti.<br/><br/>Kot poročajo tuji mediji, je petim otrokom uspelo pobegniti, enega pa še pogrešajo, menda deklico, ki naj bi pobegnila v gozd, po nekaterih podatkih pa naj bi bilo smrtnih žrtev pet: odrasla ženska in štirje otroci. Tri matere in otroci naj bi v konvoju vozil potovali iz mehiške zvezne države Sonora v Chihuaho, napadalci pa so žrtve iz še neznanega razloga ustrelili in vozila potem zažgali.</p>
      <blockquote>Napadalci so žrtve ustrelili, vozila pa zažgali.</blockquote>
      <p>Okrutni obračun se je zgodil v mestu Rancho de la Mora blizu meje z ZDA, kjer vlada kriminal vseh vrst, brutalneži pa so se morda spravili nad matere z otroki tudi zaradi maščevanja. <b>Julian LeBaron</b>, bratranec ene od odraslih žrtev, je namreč glasen kritik kriminalnih združb, tudi njegovega brata <b>Benjamina</b>, ustanovitelja skupine za boj proti kriminalu SOS Chihuahua, so leta 2009 umorili.<br/><br/>Žrtve so bile del skupnosti potomcev mormonov, ki so v 19. stoletju pobegnili iz ZDA, kjer so jih preganjali zaradi verskih prepričanj in spornih tradicij. Številni mormoni v Mehiki imajo dvojno, mehiško in ameriško državljanstvo. </p>
    </article>
  </body>
</html>