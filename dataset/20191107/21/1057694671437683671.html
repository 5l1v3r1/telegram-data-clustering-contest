<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/lifestyle/article/2024350/o-svartsenegker-mila-gia-tin-politiki-tin-klimatiki-allagi-ke-ton-terminator.html"/>
    <meta property="og:site_name" content="News.gr"/>
    <meta property="article:published_time" content="2019-11-07T21:19:08+00:00"/>
    <meta property="og:title" content="Ο Σβαρτσενέγκερ μιλά για την πολιτική, την κλιματική αλλαγή και τον «Terminator»"/>
    <meta property="og:description" content="Ο ηθοποιός τονίζει ότι ως πρώην κυβερνήτης στην Καλιφόρνια υπέγραψε πολλούς αντικαπνιστικούς νόμους"/>
  </head>
  <body>
    <article>
      <h1>Ο Σβαρτσενέγκερ μιλά για την πολιτική, την κλιματική αλλαγή και τον «Terminator»</h1>
      <address>
        <time datetime="2019-11-07T21:19:08+00:00">07 Nov 2019, 21:19</time>
      </address>
      <h3>Ο ηθοποιός τονίζει ότι ως πρώην κυβερνήτης στην Καλιφόρνια υπέγραψε πολλούς αντικαπνιστικούς νόμους</h3>
      <p>Ο <b><a href="https://www.news.gr/tag/arnolnt-svartsenegker">Άρνολντ Σβαρτσενέγκερ</a></b> μιλά για τα πάντα, την πολιτική, την κλιματική αλλαγή και τη δουλειά του ηθοποιού σε συνέντευξή του στο περιοδικό Cigar Aficionado.</p>
      <p>«Νομίζω ότι σε κάθε μία από τις ταινίες Terminator υποδύομαι λίγο διαφορετικό ρόλο. Οι αποστολές είναι διαφορετικές, το πόσο χρόνο περνώ με ανθρώπινα όντα αλλάζει τη συμπεριφορά μου» λέει για το εικονικό franchise και τον ρόλο στην τελευταία ταινία «Terminator: Dark Fate», που προβάλλεται τώρα στους κινηματογράφους.</p>
      <p>Ο 72χρονος σταρ λέει ότι οι άνθρωποι εξακολουθούν να ταυτίζονται με τον χαρακτήρα που υποδύθηκε για πρώτη φορά στην πρώτη ταινία του 1984.</p>
      <p>«Οι άνθρωποι θέλουν να είναι σαν αυτό τον χαρακτήρα. Είναι τόσο θυμωμένοι με αυτό που συμβαίνει στη ζωή τους και στον κόσμο. Θέλουν να αγωνιστούν, αλλά δεν έχουν καμία εξουσία» προσθέτει.</p>
      <p>Φυσικά, η πολιτική δεν είναι ποτέ μακριά από τη σκέψη του πρώην κυβερνήτη της Καλιφόρνιας, ο οποίος λέει ότι η κλιματική αλλαγή πρέπει να βρίσκεται στην κορυφή της λίστας προτεραιοτήτων της κυβέρνησης των ΗΠΑ.</p>
      <p>«Δεν πρέπει να υπάρχει αποθήκη στις Ηνωμένες Πολιτείες Αμερικής που να μην είναι καλυμμένη από φωτοβολταϊκά. Δώστε επιδοτήσεις γι 'αυτό. Εμείς στην Καλιφόρνια το κάνουμε αυτό" αναφέρει. "Η Αμερική μπορεί να είναι ένα καλό παράδειγμα για το πώς μπορείτε να προχωρήσετε και να είστε ηγέτες σε θέματα περιβάλλοντος - ακριβώς όπως ο Κένεντι ηγήθηκε στην εξερεύνηση του διαστήματος. Μπορούμε να δείξουμε στον κόσμο ότι μπορούμε να έχουμε μια επιτυχημένη οικονομία, την οικονομία Νο 1, και να είμαστε Νο 1 σε θέματα περιβάλλοντος» προσθέτει.</p>
      <p>Το τεύχος του Δεκεμβρίου του Cigar Aficionado κυκλοφορεί με τον Άρνολντ Σβαρτσενέγκερ φωτογραφημένο με πούρο για το εξώφυλλο. Ο ηθοποιός τονίζει ότι ως πρώην κυβερνήτης στην Καλιφόρνια υπέγραψε πολλούς αντικαπνιστικούς νόμους.</p>
      <p>«Αισθανόμουν πάντα ότι κανένας άλλος δεν θα έπρεπε να υποφέρει εξαιτίας του καπνού μου ... Δεν προσπαθούσα να προστατεύσω εμένα ή τους καπνιστές πούρων, προσπαθούσα να προστατεύσω τους πάντες” προσθέτει. "Ας μάθουμε πώς να συνυπάρχουμε. Και πώς συνυπάρχουμε; Συναντιόμαστε στο μέσον» αναφέρει τονίζοντας ότι ο μόνος τομέας στον οποίο συναντά δυσκολία να βρει το μέσον είναι η πολιτική.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/lifestyle/article/1922222/o-arnolnt-svartsenegker-tima-kalitero-tou-filo-franko-kolompou.html"/>
        <a href="https://www.news.gr/lifestyle/article/1863683/o-iios-tou-svartsenegker-ine-enas-kakos-fantastikos-filos-se-thriler.html"/>
        <a href="https://www.news.gr/kosmos/article/1738513/vinteo-apo-tin-sokaristiki-epithesi-ston-svartsenegker.html"/>
      </related>
    </article>
  </body>
</html>