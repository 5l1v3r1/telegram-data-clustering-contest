<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/aktiviste-nas-nastvali-rika-za-horniky-o-demonstraci-na-rypadle-arnost-sevcik-20191106.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T02:00:00+00:00"/>
    <meta property="og:title" content="Demonstrace na rypadle? Aktivisté nás naštvali, říká horník Arnošt Ševčík"/>
    <meta property="og:description" content="Nelegální demonstrace maskovaných mladých lidí v lomu Vršany u Mostu horníky rozčílila. „Být tam moje dcera, tak ji doma zapřáhnu, aby neměla čas někomu překážet v práci,“ říká zaměstnanec společnosti Sev.en Energy Arnošt Ševčík k nedávnému obsazení rypadla na slatinické výsypce vršanského lomu. Skupina aktivistů, sedm dívek a jeden mladík, strávila na střeše zastaveného velkostroje tři dny, kdy protestovali proti těžbě a spalování uhlí a kapitalismu."/>
  </head>
  <body>
    <article>
      <h1>Demonstrace na rypadle? Aktivisté nás naštvali, říká horník Arnošt Ševčík</h1>
      <address><time datetime="2019-11-07T02:00:00+00:00">07 Nov 2019, 02:00</time> by <a rel="author">Martin Vokurka</a></address>
      <p><b>Jak moc omezili aktivisté chod lomu Vršany, když bylo rypadlo odstavené?<br/></b>Mělo být odstavené jen na státní svátek, další den už jsme počítali s pokračováním provozu. Jde o skrývkový bagr, takže na těžbu uhlí neměla akce dopad. Spíš to naštvalo nás všechny, co pracujeme na šachtě.</p>
      <p><b>Proč?<br/></b>Protože osádky musely zůstat doma. Kvůli mladým holkám, které někdo živí, stará se o jejich pohodlí, aby měly co do pusy, na sebe a mohly se věnovat jen tomu, co je baví. A ty chybějící tři dny za nás nikdo z nich fakt neodmaká.</p>
      <figure>
        <img src="https://g.denik.cz/13/b9/aktiviste-rypadlo-vrsany-20191029-10_denik-150-3x2.jpg"/>
      </figure>
      <aside>
        <a href="https://www.denik.cz/regiony/aktiviste-obsadili-rypadlo-v-lomu-vrsany-vadi-jim-prodej-elektrarny-pocerady-20191029.html">Aktivisté obsadili rypadlo v Lomu Vršany. Vadí jim prodej Elektrárny Počerady Přečíst článek ›</a>
      </aside>
      <p><b>Aktivisté ale neobsadili rypadlo kvůli tomu, aby vás naštvali. Chtěli upozornit na to, že kapitalismus neumí čelit takovým hrozbám, jakými jsou znečištění ovzduší či změny klimatu.<br/></b>Tomu rozumím, ale připadá mi to úplně absurdní. Holky, kterým určitě ještě nebylo ani třicet, budou nám padesátníkům vysvětlovat, že beztřídní společnost by byla pro přírodu a ovzduší příznivější? Nám, co pamatujeme komunisty a smradlavé žluté mlhy v Podkrušnohoří? A úplně nejvtipnější je, když někdo drží jednou rukou transparent namířený proti kapitalismu a druhou vyťukává přes mobil zprávy na sociální sítě.</p>
      <p><b>Ale součástí polistopadových změn byl přece i požadavek na svobodu projevu.<br/></b>Tu jim neberu, ať si dělají, co chtějí. Ale ať tím neomezují nikoho dalšího. Nikdo z nás si nemůže dovolit jen tak se na tři dny rozvalit někde na střeše a nic nedělat. Nám stojí práce, zatímco se mládež baví. Hlavně, že se vidí všude možně na internetu, to je pro ně důležitější a skutečné práce si neváží.</p>
      <p><b>Policie už všechny aktivisty propustila a incident kvalifikovala jako přestupek, za který hrozí pokuta. Považujete to za adekvátní trest?<br/></b>To ať posoudí policie. Ale kdyby tam nahoře byla moje holka, tak bych ji doma zapřáhnul, aby neměla čas překážet jiným v práci.</p>
      <p><b>Myslíte si, že podobné protesty budou pokračovat?<br/></b>To, že nás aktivisté nějakým způsobem nepřestanou obtěžovat, je možné. Přesvědčili jsme se o tom během jejich protestních Klimakempů. Stojí nás nemalé úsilí zabezpečit dobývací prostor, kam nikdo nepovolaný nemůže vstoupit, například z bezpečnostních důvodů.</p>
      <figure>
        <img src="https://g.denik.cz/13/34/aktiviste-dul-vrsany-most-20191031-26_denik-150-3x2.jpg"/>
      </figure>
      <aside>
        <a href="https://www.denik.cz/regiony/aktiviste-se-vzdali-a-slezli-z-rypadla-mistni-se-divili-nekdo-tu-demonstroval-20191031.html">Aktivisté se vzdali a slezli z rypadla. Místní se divili: Někdo tu demonstroval? Přečíst článek ›</a>
      </aside>
      <p><b>Dají se doly nějak ochránit, třeba plotem a kamerami, aby se protestům zabránilo?<br/></b>Plot a kamery nemůžou být všude, proto je dobývací prostor označen v souladu s legislativou a předpisy báňského úřadu. Navíc z chování aktivistů je jasné, že je plot nebo jiná překážka nezastaví. Když toto někdo poruší, někdo by měl hned konat.</p>
      <p><b>Policie tedy měla aktivisty ze střechy hned sundat?<br/></b>Nemohu komentovat policejní postup. Spíš chci upozornit na to, že by se mělo ctít právo. Není přece možné vstoupit na cizí pozemek a omezovat tam provoz. Každopádně by aktivisté měli uhradit vše, co způsobili.</p>
    </article>
  </body>
</html>