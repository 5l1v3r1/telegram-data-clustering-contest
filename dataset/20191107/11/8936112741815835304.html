<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/siatkowka,119/bunt-w-kadrze-siatkarek-zawodniczki-wydaly-oswiadczenie,983629.html"/>
    <meta property="og:site_name" content="TVN24"/>
    <meta property="article:published_time" content="2019-11-07T11:42:00+00:00"/>
    <meta property="og:title" content="Siatkarki atakują związek i trenera. &quot;Dopuszczanie do niemoralnego zachowania&quot;"/>
    <meta property="og:description" content="Ciąg dalszy afery w reprezentacji Polski. W środę gruchnęła wiadomość o buncie siatkarek, które zażądały zwolnienia selekcjonera Jacka Nawrockiego. Pojawiło się dużo sprzecznych informacji. Teraz s..."/>
  </head>
  <body>
    <article>
      <h1>Siatkarki atakują związek i trenera. "Dopuszczanie do niemoralnego zachowania"</h1>
      <address>
        <time datetime="2019-11-07T11:42:00+00:00">07 Nov 2019, 11:42</time>
      </address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/bf718d32-9fbd-4f28-a8aa-acd27d8740b4.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/d3a58690-ad42-416c-9c6c-205c856f423e-480p.mp4"/>
          <figcaption>Polskie siatkarki wróciły z mistrzostw Europy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/5fcf1a3c-6409-48c3-8ce7-a742d30ae06c-480p.mp4"/>
          <figcaption>Jacek Nawrocki: Satysfakcja i niedosyt. Medal był blisko</figcaption>
        </figure>
        <figcaption>Jacek Nawrocki prowadzi kadrę od 2015 roku Video: tvn24</figcaption>
      </slideshow>
      <h3>Ciąg dalszy afery w reprezentacji Polski. W środę gruchnęła wiadomość o buncie siatkarek, które zażądały zwolnienia selekcjonera Jacka Nawrockiego. Pojawiło się dużo sprzecznych informacji. Teraz same zawodniczki opublikowały oświadczenie.</h3>
      <related>
        <a href="https://eurosport.tvn24.pl/siatkowka,119/grupa-siatkarek-zada-zwolnienia-selekcjonera-zwiazek-odpowiada,983413.html"/>
      </related>
      <p>Z środowego tekstu w "Gazecie Wyborczej" można się było dowiedzieć m.in. o tym, że starszym zawodniczkom nie podoba się faworyzowanie młodych: Magdaleny Stysiak oraz Marii Stenzel. Większość, bo 13 z 15 siatkarek zażądało zwolnienia trenera, który pracuje z drużyną narodową od 2015 roku.</p>
      <p>Potem w wywiadzie dla portalu Onet kapitan kadry Agnieszka Kąkolewska zapewniała, że problemem są m.in. kłopoty komunikacyjne ze sztabem trenerskim. Środkowa narzekała także na selekcjonera, który nie pojawiał się na meczach reprezentantek występujących na co dzień we włoskiej ekstraklasie.</p>
      <h3>Huczało przez cały dzień</h3>
      <p>W środowisku od razu plotkowało się, że to nie są najbardziej istotne sprawy, które nie podobają się zawodniczkom. Mówiło się, że sprawa ma charakter obyczajowy i chodzi o jednego z członków sztabu, ale nie samego selekcjonera. Oświadczenie wysłane do mediów potwierdziło te przypuszczenia.</p>
      <p>Dodatkowo dowiedzieliśmy się m.in. o bagatelizowaniu przez Nawrockiego zgłaszanych problemów, o nieprzykładaniu odpowiedniej uwagi do kłopotów zdrowotnych zawodniczek, obniżaniu poczucia wartości, złym reagowaniu na wydarzenia boiskowe, wybuchowości trenera i mobbingowaniu członków sztabu.</p>
      <p>
        <b>W piśmie czytamy:</b>
      </p>
      <p>"W dniu 9 września 2019 r. powołane przedstawicielki, spotkały się z Prezesem Kasprzykiem i przedstawiły problemy zaistniałe w kadrze z prośbą o reakcję, informując tym samym, że zespół nie widzi dalszej możliwości współpracy z trenerem Nawrockim. Delegacja nie została uznana przez Prezesa Kasprzyka za wiarygodną, co skłoniło nas do wystosowania pisma, potwierdzającego zgodność reszty drużyny z przedstawicielkami".</p>
      <p>Pojawiają się zarzuty:</p>
      <related>
        <a href="https://eurosport.tvn24.pl/siatkowka,119/polskie-siatkarki-poznaly-rywalki-w-walce-o-igrzyska,982817.html"/>
      </related>
      <p>- "Zespół (...) próbował rozmawiać z Trenerem Nawrockim na temat bieżących problemów, jednak każda rozmową spotykała się z negatywnym odbiorem i bagatelizowaniem",</p>
      <p>- "Bagatelizowanie stanu zdrowia zawodniczek oraz okazywanie niezadowolenia w przypadku kontuzji. Często przedkładanie wyniku ponad zdrowie zawodniczek",</p>
      <p>- "Obniżanie poczucia wartości zespołu, pewności siebie oraz indywidualnie zawodniczek. Zaniżanie aspiracji i potencjału drużyny. Brak psychologicznego i mentalnego prowadzenia zespołu",</p>
      <p>- "Akceptowanie przez Trenera Nawrockiego nieprofesjonalnego zachowania jednego z członków sztabu (zażyłe, bliskie relacje z jedną z zawodniczek). Dopuszczanie do niemoralnego zachowania, przy jednoczesnym braku reakcji ze strony Trenera na zgłaszanie problemu przez zawodniczki",</p>
      <p>- "Brak profesjonalnego sztabu szkoleniowego i prowadzenie zajęć przez Trenerów niekompetentnych do szkolenia zawodniczek Reprezentacji",</p>
      <p>- "Oczernianie członka sztabu przez Trenera Nawrockiego oraz resztę sztabu szkoleniowego w obecności zawodniczek, tym samym wprowadzanie niekomfortowej atmosfery pracy".</p>
      <p>
        <a href="http://r.dcs.redcdn.pl/http/o2/tvn/web-content/m//p1/f/2d00f43f07911355d4151f13925ff292/f2b56754-f28d-4dd5-91f0-c0f8a813df1b.pdf">PEŁNA TREŚĆ OŚWIADCZENIA SIATKAREK REPREZENTACJI POLSKI</a>
      </p>
      <p>Autor: Srogi / Źródło: eurosport.pl</p>
    </article>
  </body>
</html>