<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459285/%E0%A6%B0%E0%A6%A6%E0%A7%8D%E0%A6%B0%E0%A6%BF%E0%A6%97%E0%A7%8B%E0%A6%B0-%E0%A6%B9%E0%A7%8D%E0%A6%AF%E0%A6%BE%E0%A6%9F%E0%A6%9F%E0%A7%8D%E0%A6%B0%E0%A6%BF%E0%A6%95-%E0%A6%A4%E0%A7%81%E0%A6%B0%E0%A7%8D%E0%A6%95%E0%A6%BF-%E0%A6%95%E0%A7%8D%E0%A6%B2%E0%A6%BE%E0%A6%AC%E0%A7%87-%E0%A6%97%E0%A7%8B%E0%A6%B2%E0%A7%87%E0%A6%B0-%E0%A6%AC%E0%A6%A8%E0%A7%8D%E0%A6%AF%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T11:04:00+00:00"/>
    <meta property="og:title" content="রদ্রিগোর হ্যাটট্রিক ॥ তুর্কি ক্লাবে গোলের বন্যা রিয়ালের"/>
    <meta property="og:description" content="অনলাইন ডেস্ক ॥ তুর্কি ক্লাব গ্যালাতাসারের বিপক্ষে আগের ম্যাচে ১-০ গোলে জিতে এসেছিল রিয়াল মাদ্রিদ। ঘরের মাঠে তুরস্কের ক্লাবটিকে বুধবার রাতে আতিথেয়তা দিয়েছিল জিনেদিন জিদানের দল। কিন্তু সেই আতিথেয়তা মোটেও সুখকর হলো না গ্যালাতাসারের জন্য। লজ ব্লাঙ্কোজদের কাছে গুনে গুনে ৬টি গোল হজম করেছে তারা। হাফ ..."/>
  </head>
  <body>
    <article>
      <h1>রদ্রিগোর হ্যাটট্রিক ॥ তুর্কি ক্লাবে গোলের বন্যা রিয়ালের</h1>
      <address>
        <time datetime="2019-11-07T11:04:00+00:00">07 Nov 2019, 11:04</time>
      </address>
      <figure>
        <img src="http://www.dailyjanakantha.com/files/201911/1573128254_12.jpg"/>
      </figure>
      <p>অনলাইন ডেস্ক ॥ তুর্কি ক্লাব গ্যালাতাসারের বিপক্ষে আগের ম্যাচে ১-০ গোলে জিতে এসেছিল রিয়াল মাদ্রিদ। ঘরের মাঠে তুরস্কের ক্লাবটিকে বুধবার রাতে আতিথেয়তা দিয়েছিল জিনেদিন জিদানের দল। কিন্তু সেই আতিথেয়তা মোটেও সুখকর হলো না গ্যালাতাসারের জন্য।</p>
      <p>লজ ব্লাঙ্কোজদের কাছে গুনে গুনে ৬টি গোল হজম করেছে তারা। হাফ ডজন গোলের বন্যায় ভেসে হেরে এলো তারা। অথচ একটি গোলও শোধ করতে পারলো না। দুই লেগে রিয়ালের কাছে তারা হারলো ৭-০ ব্যবধানে।</p>
      <p>বার্সেলোনার যেমন ভবিষ্যৎ মেসি বলা হচ্ছে আনসু ফাতিকে, তেমনি রিয়ালের ভবিষ্যৎ তারকা মনে করা হচ্ছে ১৮ বছর বয়সী ব্রাজিলিয়ান তারকা রদ্রিগোকে। তরুণ এই ফুটবলারকে কেন ভবিষ্যৎ তারকা বলা হচ্ছে, তার দারুণ একটি প্রদর্শনী করলেন বুধবার রাতে। গ্যালাতাসারির জালে তিনবার বল জড়িয়েছেন তিনি। অথ্যাৎ, করলেন দুর্দান্ত এক হ্যাটট্রিক।</p>
      <p>১৩ বারের চ্যাম্পিয়ন রিয়াল মাদ্রিদকে ম্যাচের চতুর্থ মিনিটেই দারুণ এক গোলে এগিয়ে দেন রদ্রিগো। দুই ডিফেন্ডারকে কাটিয়ে যেভাবে গোল করেছেন তিনি, তা ছিল দেখার মত। এটা ছিল আবার চ্যাম্পিয়ন্স লিগে রদ্রিগোর প্রথম গোল।</p>
      <p>শুধু ৪র্থ মিনিটের ওই গোলটি হলেই কথা ছিল, এর মাত্র তিন মিনিট পরই, খেলার ৭ম মিনিটে আবারও গোল করে বসেন এই তরুণ ব্রাজিলিয়ান তারকা। স্বদেশি মার্সেলোর পাস থেকে বল পেয়ে দুর্দান্ত গোলটি করে বসেন রদ্রিগো। একই সঙ্গে চ্যাম্পিয়ন্স লিগের ইতিহাসে সবচেয়ে দ্রুততম সময়ের মধ্যে দুই গোল করার কৃতিত্ব দেখালেন তিনি।</p>
      <p>ম্যাচের ১৪তম মিনিটে আবারও গ্যালাতাসারিকে পেছনে ফেললো রিয়াল। এবার পেনাল্টি পেয়ে যায় স্বাগতিকরা। সেই পেনাল্টি থেকে ‘পানেনকা’ শটে গোল করেন অধিনায়ক সার্জিও রামোস।</p>
      <p>করিম বেনজেমা করেন জোড়া গোল। ম্যাচের প্রথমার্ধ শেষ হওয়ার ঠিক আগ মুহূর্তে দলের হয়ে চতুর্থ গোল করেন বেনজেমা। দ্বিতীয়ার্ধে তুর্কি ক্লাবটি নিজেদের অনেকটাই গুছিয়ে নেয়। যে কারণে দ্বিতীয়ার্ধের শুরুতে আর গোলই করতে পারেনি রিয়াল। তবে, ৮১তম মিনিটে গিয়ে আবারও গোল। এবার গোল করেন করিম বেনজেমা।</p>
      <p>ম্যাচ শেষ হওয়ার ঠিক আগ মুহূর্তে (ইনজুরি সময়ে, ৯০ +২ মিনিটে) নিজের হ্যাটট্রিক পূরণ করে ফেলেন রদ্রিগো। সঙ্গে সঙ্গেই চ্যাম্পিয়ন্স লিগের ইতিহাসে দ্বিতীয় সর্বকনিষ্ট হিসেবে হ্যাটট্রিক করার গৌরব অর্জন করলেন তিনি। তার আগে সর্বকনিষ্ট হিসেবে হ্যাটট্রিক করেন রিয়ালেরই কিংবদন্তি ফুটবলার রাউল গঞ্জালেজ।</p>
      <p>হ্যাটট্রিকের পর রদ্রিগো বলেন, ‘যখন শুনলাম রিয়াল মাদ্রিদ আমাকে তাদের দলে নিচ্ছে, তখন সেটা ছিল আমার জন্য একটি স্বপ্নের মত। স্বপ্নটাই যেন সত্যি হলো। একই সঙ্গে আমি খুবই খুশি যে এই রাতটা হবে আমার জন্য খুবই আনন্দপূর্ণ একটি রাত। তবে আমি চেষ্টা করবো, যতটা সম্ভব শান্ত থাকা যায়।’</p>
    </article>
  </body>
</html>