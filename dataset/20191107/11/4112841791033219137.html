<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76311-2-seria-The-End-of-the-Fing-World-ma-slabsiu-pointu-a-je-zbytocnym-prostrednikom-nerealnej-tinedzerskej-romantike-Recenzia"/>
    <meta property="og:site_name" content="REFRESHER"/>
    <meta property="article:published_time" content="2019-11-07T11:35:00+00:00"/>
    <meta property="og:title" content="2. séria The End of the F***ing World má slabšiu pointu a je zbytočným prostredníkom nereálnej tínedžerskej romantike (Recenzia)"/>
    <meta property="og:description" content="Alyssa je späť, no jej život nie je o nič jednoduchší."/>
  </head>
  <body>
    <article>
      <h1>2. séria The End of the F***ing World má slabšiu pointu a je zbytočným prostredníkom nereálnej tínedžerskej romantike (Recenzia)</h1>
      <address><time datetime="2019-11-07T11:35:00+00:00">07 Nov 2019, 11:35</time> by <a rel="author">Dominik Vetrák</a></address>
      <p>
        <b>Alyssa je späť, no jej život nie je o nič jednoduchší.</b>
      </p>
      <p>Miniséria The End of the F***ing World sa na Netflixe (aj keď to nie je ich seriál) objavila v januári 2018. Vôbec nešlo o zásah z neba. O projekte sme si ešte pred recenziou napísali dva články, no a samotnej recky sa zhostil Pepo, ktorý seriály neznáša. Uvalil jej 8,5/10 a následne sme si to pozreli v redakcii viacerí.</p>
      <p>Čuduj sa svete, bol to okamžitý hit, a tak si fanúšikovia zažiadali druhé sériu. Lenže tvorcovia vyčerpali všetok knižný materiál na prvú sériu, a tak sa rozhodli pokračovať v úplnej kreatívnej voľnosti a natočiť aj druhú sériu. Tá by mala byť posledná, no a po dopozeraní tej druhej v to aj dúfam. <b>Nemusíš sa však báť, nie to žiadny veľký prúser.</b> V podstate sme sa dočkali presne toho, čo sme čakali, a čoho sa zároveň obávali. V nasledujúcich riadkoch sa nájde odhalenie toho, čo sa stalo s Jamesom, takže čítaj len na vlastnú zodpovednosť. </p>
      <p>Príbeh nás presúva o 2 roky ďalej. Alyssa žije so svojou mamou u jej sestry, pracuje v kaviarni pri ceste, čaká ju svadba a v podstate sa bezcieľne túla životom. James sa učí chodiť. Áno, postrelenie z konca prvej série prežil a jeho otec mu je veľkou oporou. Život ide ďalej, oni sa nestretávajú, no stane sa niečo, čo Jamesa donúti vyhľadať ju. A to je asi tak všetko, čo o udalostiach potrebuješ vedieť pred tým, než si nové časti pustíš. </p>
      <figure>
        <img src="https://i.refresher.sk/public/dominik-v/2019/_november/The-End-of-the-Fking-World-Series-2-Alyssa.jpg"/>
      </figure>
      <p>2. séria sa nedrží silnej predlohy, čoho následkom je oveľa slabšia údernosť a pointa. Je prítomná, hodí sa do tohto sveta a medzi tie postavy, no celý čas som čakal, že príde niečo pozoruhodnejšie a ja si spomeniem na kvality predošlých dielov. Nič také sa však nedostavilo. Posledné dve-tri epizódy to vytiahli, no dá sa povedať, že to bolo celé zbytočné.</p>
      <p>8 nových epizód nám o Alysse a Jamesovi nepovedali absolútne nič nové a podstatné, vracali sa do minulosti a ich charaktery prakticky vôbec nerozvinuli. <b>Celý čas sa točili v kruhu.</b> Tvorcovia majú plus aspoň za to, že sa nebáli odkloniť od tradičných romantických príbehov a vykreslili ich vzťah celkom netradične, značne reálne (oproti iným teen romantikám) a dali im milé zakončenie.</p>
      <p>Ako som však už spomínal, ide o identické postavy z prvej série, ktoré sa nijako nevyvíjajú, a tak si postupom času uvedomíš, že ťa vlastne až tak nebavia a sleduješ to, aby si zistil, ako skončia. </p>
      <figure>
        <img src="https://i.refresher.sk/public/dominik-v/2019/_november/The-End-Of-The-Fking-World-Series-2-Tim-Key-.jpg"/>
      </figure>
      <p>Ja osobne som s koncom bol spokojný, aj keď ho možno vytesnám z hlavy a budem sa tváriť, že druhá séria neexistuje. Nič k deju nepridáva a je podstatne slabšia, no tvorcovia počúvali svojich fanúšikov, a tak im to nemáme za zlé. Menšie sklamanie poskytlo aj spracovanie hlbších a serióznejších tém, a to nielen v tínedžerskom ponímaní. <br/><br/>Dôležitú rolu tu plnila nová postava menom Bonnie. Tá bola špeciálne vytvorená na to, aby malo pokračovanie príbehu nejaký zmysel.<b> Scenár však len kĺzal po povrchu možností, čo s ňou urobiť, ako nazrieť do jej vnútra a ako z toho diváka poučiť</b>. Jej potenciál zostal nevyužitý. </p>
      <figure>
        <img src="https://i.refresher.sk/public/dominik-v/2019/_november/The-End-of-the-Fucking-World-Season-2-Netflix-good.jpg"/>
      </figure>
      <p>Pravdou však ostáva, že som nové diely zjedol behom jediného dňa, podobne ako naposledy. Končia sa menšími cliffhangermi a vďaka 20-minútovému formátu sa jednotlivé epizódy dajú hltať rad radom. Seriál si udržal ťah na bránu, vôbec nenudí a jeho technická stránka je stále chvályhodná. <br/><br/>2. séria The End of the F***ing World je príjemným návratom do obľúbeného sveta predstaveného v minulom roku. Bohužiaľ, príbehovo ani postavami sa na tú prvú zďaleka nechytá. Tvorcovia síce vymysleli inteligentnú a z deja prirodzene vyplývajúcu zápletku, nedokázali ju však naplno využiť.</p>
      <p><b>Udeľujem teda šesť a pol boda z desiatich</b>. Neľutujem čas, ktorý som tomu venoval, no zároveň si nemyslím, že na 2. sériu budem spomínať. Niektoré veci nepotrebujú pokračovania, nepotrebujú odkryť všetky svoje karty a nepotrebujú skúšať rozvíjať príbeh po ukončení svojej predlohy. Toto bol jeden z tých prípadov. </p>
      <h4>Aké hodnotenie by si dal ty?</h4>
      <p><a href="https://refresher.sk/javascript:void(0);">zobraziť výsledky</a><a href="https://refresher.sk/javascript:void(0);">skryť výsledky<br/></a>0/10</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/50486-Potencialny-mlady-psychopat-uvazuje-o-vrazde-svojej-priatelky-Zda-sa-vsak-ze-vsetko-nakoniec-dopadne-uplne-inak"/>
        <a href="https://refresher.sk/50825-Namiesto-zabitia-svojej-spoluziacky-sa-do-nej-psychopat-James-zamiluje-Netflix-vydal-dalsi-bravurny-serial-ktori-miluju-kritici-aj-divaci"/>
        <a href="https://refresher.sk/71474-Skvely-serial-The-End-of-the-Fucking-World-od-Netflixu-dostane-2-seriu"/>
        <a href="https://refresher.sk/51016-Netlix-prichadza-s-dalsou-serialovou-peckou-Romanticky-krvavy-a-sucasne-vtipny-pohlad-na-dospievanie-vacsinu-z-vas-potesi-Recenzia"/>
        <a href="https://refresher.sk/70747-The-End-of-the-Fking-World-pokracuje-2-seriou-V-prvom-traileri-sledujeme-Alyssu-rok-po-udajnej-smrti-Jamesa"/>
        <a href="https://refresher.sk/76162-Ak-by-vo-filme-Amnestie-spomenuli-amnestie-a-vzburu-v-Leopoldove-jednou-vetou-dej-by-sa-vyrazne-nemenil-A-to-je-skoda-Recenzia"/>
        <a href="https://refresher.sk/76099-Novy-Terminator-je-prekvapivo-dobrym-filmom-a-seria-tak-moze-pokracovat-Recenzia"/>
        <a href="https://refresher.sk/76060-Pri-liecbe-genetickej-poruchy-vidi-mlady-chlapec-duchov-Horor-Eli-na-Netflixe-prekvapi-svojim-zaverom"/>
      </related>
    </article>
  </body>
</html>