<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76325-Vis-a-vis-je-europskym-Orange-Is-the-New-Black-Dalsi-spanielsky-serial-ktory-nebudes-chciet-prestat-pozerat-Tip-na-serial"/>
    <meta property="og:site_name" content="REFRESHER"/>
    <meta property="article:published_time" content="2019-11-07T11:52:00+00:00"/>
    <meta property="og:title" content="Vis a vis je európskym Orange Is the New Black. Ďalší španielsky seriál, ktorý nebudeš chcieť prestať pozerať (Tip na seriál)"/>
    <meta property="og:description" content="Napínavý seriál zhltneš raz-dva."/>
  </head>
  <body>
    <article>
      <h1>Vis a vis je európskym Orange Is the New Black. Ďalší španielsky seriál, ktorý nebudeš chcieť prestať pozerať (Tip na seriál)</h1>
      <address><time datetime="2019-11-07T11:52:00+00:00">07 Nov 2019, 11:52</time> by <a rel="author">Timea Krauszová</a></address>
      <p>
        <b>Napínavý seriál zhltneš raz-dva.</b>
      </p>
      <p>Španielsky seriál <i>Vis a vis</i> (v angličtine <i>Locked Up</i>) je, odvážim sa tvrdiť, nový <i>Orange Is the New Black</i>. Médiá spočiatku tvorcov obviňovali z krádeže originálneho nápadu na americký trhák. Európsky skvost sa však líši najmä v tóne, ktorý je vážnejší a chladnejší ako jeho americký starší brat. Pripodobnila by som ho skôr k <b>thrilleru</b> než ku dráme s prvkami komédie. Podľa tohto porovnania ti je asi jasné, že seriál sa odohráva v ženskej väznici. Čo si o ňom myslím?</p>
      <p><b>Rýchlo sa namotáš</b>. Počas momentálne štyroch sérií môžeš sledovať pomerne klasický príbeh Španielky Macareny (<i>Maggie Civantos</i>), ktorú neprávom odsúdia za finančné podvody. Až vo väzení sa však začne meniť jej doteraz nevinná a bojazlivá povaha a postupne sa stane podobnou tým, s ktorými celé dni žije: <b>stane sa kriminálničkou, aby v base prežila</b>. Táto premena je rýchla, ale určite nie jednoduchá a do dokonalosti ju doženie až v tretej sérii. Ako to už pri seriáloch býva, postupne sleduješ aj príbehy ďalších postáv, do centra diania sa neskôr dostanú iné ženské postavy.</p>
      <p>Celkovo sú herecké výkony <b>vyrovnané a kvalitné</b>, tvorcovia vybrali skvelú hudbu a na svete je ďalší pútavý príbeh zo Španielska. Jedna zápletka strieda druhú a priebežná premena v podaní Civantos je prerušovaná vedľajšími líniami, ktoré sú však rovnako <b>zaujímavé</b>.</p>
      <p>Kľúčovou je v tejto zápletke práve Civantos. Španielska herečka doteraz hrala v ľahších žánroch, naposledy v <i>Las chicas del cable</i>, a rola Macareny podľa mňa jej až tak spočiatku nesadla. Prechod z naivnej krásnej slečny na postrach v base bol síce postupný, ale nie dosť na to, aby si človek, ktorý ju z televízie už pozná, na nový spôsob vystupovania zvykol.</p>
      <p>V mnohých scénach pripadala strnulá alebo <b>až príliš hysterická a pôsobila neprirodzene</b>. Uznávam, že za to môže moja predchádzajúca skúsenosť s touto herečkou. Úloha sladkej Barbie sa jej podľa mňa jednoducho hodí viac. Nie je to však natoľko zlé, aby som mala chuť to pri prvej sérii vypnúť. Za to však môžem viac než Civantos vďačiť scenáristom. Ak Civantos ešte nepoznáš, takýto problém nebudeš musieť riešiť.</p>
      <p>
        <i>Maggie Civantos v úlohe Macareny Ferreiro</i>
      </p>
      <figure>
        <img src="https://i.refresher.sk/public/timea-krauszova/oktober/58_1.jpg"/>
        <figcaption>
          <cite>Antena 3 / Netflix</cite>
        </figcaption>
      </figure>
      <p>Tvorcovia našli skvelý čas a priestor, preto sa seriálu aj darí. Okrem sexu a drog ponúka množstvo príležitostí na <b>prejav silných žien</b>, neočakávané bitky a tiež boj o to, kto to tam vlastne má pod kontrolou. Vtipných momentov je tu pomenej, hoci postavy vedia byť značne <b>ironické</b>.</p>
      <p>Nechýbajú ani <b>šteklivé scény</b>. Počas prvej série veľmi rýchlo pochopíš <b>power play</b> a dynamiku väznice, v ktorej sa pašujú drogy, predávajú slabšie väzenkyne ako sexuálne otrokyne, flirtuje sa s bacharmi a mlátia sa tie, ktoré sa tomuto spôsobu fungovania nechcú podradiť.</p>
      <figure>
        <iframe src="https://www.youtube.com/embed/ceNKwOvSVm8" width="700" height="380" data-service="Youtube" scrolling="no"/>
      </figure>
      <p>Samozrejme, seriál sa venuje aj príbehom vedľajších postáv. Nechýbajú ani <b>sklamaní rodičia</b> väzenkýň. Krásnym príkladom je dievčina z rómskej rodiny, Saray. Jej rodina veľmi dbá na tradície a fakt, že je lesbička, odmietajú prijať. Stvárňuje ju známa <i>Alba Flores,</i> ktorá pochádza z umeleckej rodiny. Jej nádherný hlas a nadanie na temperamentné flamenco si užiješ aj v seriáli. Jej stvárnenie postavy je celkovo nielen dôveryhodné, ale aj <b>okúzľujúce</b>. Flores si môžeš pamätať aj zo španielskeho hitu <b><a href="https://filmkult.refresher.sk/13575-La-casa-de-papel-je-napinavou-lupeznou-jazdou-plnou-napatia-a-sialenych-napadov-od-ktorej-sa-neodtrhnes-Tip-na-serial">La Casa de Papel </a>(Money Heist)</b>,<b> </b>kde stvárnila Nairobi.</p>
      <p>
        <i>Alba Flores</i>
      </p>
      <figure>
        <img src="https://i.refresher.sk/public/timea-krauszova/oktober/58_3.jpg"/>
        <figcaption>
          <cite>Antena 3 / Netflix</cite>
        </figcaption>
      </figure>
      <p>Očakávaným klišé je doktor Sandoval (<i>Ramiro Blas</i>), ktorý zneužíva svoju pozíciu. Televízneho herca Blasa môžeš najskôr poznať zo seriálu Ministerstvo času (<i>El ministerio del tiempo</i>), vieš si ho pozrieť na Netflixe. <b>Jeho postava je zložitá, krutá, ale s prekvapivou úctou voči manželke.</b></p>
      <p>Režisér postupne posúva Blasa do stále nepohodlnejších scén: znásilňuje, manipuluje, podvádza, dokonca ženy aj mláti. Miestami som mala problém oddeliť herca od postavy (ani zďaleka to však nejde porovnať s mojimi „vrúcnymi“ citmi voči <a href="https://filmkult.refresher.sk/13921-Lena-Headey-z-Game-of-Thrones-chcela-pre-Cersei-lepsiu-smrt">Cersei Lannister</a>). Občas som však scenáru nerozumela, násilie či sprosté slová sa v ňom jednoducho objavili asi <b>iba pre efekt</b>.</p>
      <related>
        <a href="https://filmkult.refresher.sk/13637-Drogy-sex-alebo-sikana-Tychto-10-najlepsich-tinedzerskych-serialov-ta-donuti-premyslat-o-problemoch-na-strednej-skole"/>
      </related>
      <p>Najväčším tajomstvom zostáva príbeh hlavnej zápornej postavy: Zulema Zair od začiatku strpčuje život nielen Macarene, ale aj jej rodine. Stvárňuje ju <i>Najwa Nimri</i>, pôvodom jordánska herečka, ktorá sa tiež objavila v<b> La Casa de Papel </b>v postave Alicie Sierra. Zulema je <b>na hranici bláznovstva a geniality</b> a Nimri sa táto postava dokonale hodí. Aj tie najbláznivejšie nápady jej uveríš a navyše si ju napriek tomu, že patrí medzi antagonistov, <b>obľúbiš</b>.</p>
      <p>
        <i>Najwa Nimri v úlohe Zulemy</i>
      </p>
      <figure>
        <img src="https://i.refresher.sk/public/timea-krauszova/oktober/58_2.jpg"/>
        <figcaption>
          <cite>Antena 3 / Netflix</cite>
        </figcaption>
      </figure>
      <p>Uznávam, že sa tvorcom nepodarilo úplne sa vyhnúť rôznym <b>klišé</b> <b>situáciám</b>. Najmenej dôveryhodný (minimálne v prvej sérii a tiež v polovici druhej) je vzťah Macareny s jedným z bacharov. <b>Niektoré vtipy sú navyše silené. </b>Diváci so slabším žalúdkom by mali mať na pamäti, že občas budú musieť odvracať zrak kvôli násilným scénam.</p>
      <p>Vo všeobecnosti sa ale seriál stretol s pozitívnymi ohlasmi, najskôr v Španielsku a Latinskej Amerike, potom v Spojenom kráľovstve a vďaka Netflixu sa dostal aj do povedomia zvyšku sveta. Na IMDb sa teší hodnoteniu 8,3/10 a <b>osem hviezdičiek by som spokojne mu udelila aj ja.</b> Odporúčam ti pozrieť si seriál a pre najlepší zážitok to vyskúšaj s pôvodným znením a anglickými titulkami.</p>
      <p>Poslednú, štvrtú, sériu ukončila Antena 3 začiatkom tohto roka, na Netflixe si ju môžeš pozrieť od septembra (září) 2019. Chystá sa aj <b>spin-off séria</b> s podtitulom <i>El oasis</i> (Oáza). Naplánovaná je na rok 2020.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/29959-Netflix-trafil-do-cierneho-aj-s-Jessicou-Jones-Dockame-sa-aj-Iron-Fista-a-timovky-The-Defenders"/>
        <a href="https://refresher.sk/72361-Biograficka-komedia-od-Netflixu-nam-rozpovie-blaznivy-pribeh-kultoveho-satirickeho-casopisu-ktory-sa-vysmieval-uplne-kazdemu"/>
        <a href="https://refresher.sk/71597-Netflix-v-roku-2018-minie-na-svoje-projekty-rekordnych-13-miliard-dolarov-viac-ako-ktorekolvek-hollywoodske-studio"/>
        <a href="https://refresher.sk/72365-Z-prave-premierujuceho-akcneho-fantasy-Bright-bude-v-ramci-streamovacich-spolocnosti-prva-filmova-seria-Netflix-totiz-potvrdil-pokracovanie"/>
        <a href="https://refresher.sk/72683-Netflix-pripravi-v-spolupraci-s-autorom-komiksov-Kingsman-ci-KickAss-dalsie-sialene-filmy-Co-nas-caka"/>
        <a href="https://refresher.sk/74688-Daredevilov-buduci-partak-Luke-Cage-dostane-vlastny-serial-uz-na-jesen-Bude-o-politike"/>
        <a href="https://refresher.sk/74338-The-Defenders-sa-uz-natacaju-Ktore-postavy-su-pre-serial-potvrdene"/>
        <a href="https://refresher.sk/74945-Punisher-Elektra-a-Daredevil-pozuju-na-novych-obrazkoch-pre-druhu-seriu-netflixackeho-hitu"/>
      </related>
    </article>
  </body>
</html>