<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/Macron-kaller-NATO-alliansen-%C2%ABhjerned%C3%B8d%C2%BB-20342401.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T11:52:06+00:00"/>
    <meta property="og:title" content="Macron kaller NATO-alliansen «hjernedød»"/>
    <meta property="og:description" content="Frankrikes president Emmanuel Macron uttrykker stor bekymring for forsvarsalliansen NATO i et intervju hvor han hevder USA vender Europa ryggen."/>
  </head>
  <body>
    <article>
      <h1>Macron kaller NATO-alliansen «hjernedød»</h1>
      <address><time datetime="2019-11-07T11:52:06+00:00">07 Nov 2019, 11:52</time> by <a rel="author">(NTB) NTB-AFP</a></address>
      <p>Frankrikes president Emmanuel Macron uttrykker stor bekymring for forsvarsalliansen NATO i et intervju hvor han hevder USA vender Europa ryggen.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>– Det vi nå opplever, er at NATO-alliansen er hjernedød, sier han til <a href="https://www.economist.com/europe/2019/11/06/emmanuel-macron-warns-europe-nato-is-brain-dead">The Economist</a>.</p>
      <p>I intervjuet advarer presidenten om at Europa står «på kanten av stupet» og snart må begynne å tenke på seg selv som en strategisk, geopolitisk maktfaktor. Macron slår fast at dersom regionen ikke gjør dette, er Europa «ikke lenger i stand til å kontrollere vår egen skjebne».</p>
      <p>– USA vender ryggen til det europeiske prosjektet. Det er på tide å våkne opp, sier Macron i det oppsiktsvekkende intervjuet.</p>
      <h3>– Ingen koordinering</h3>
      <p>Den franske presidenten viser også til Tyrkias intervensjon i det nordlige Syria, som ble igangsatt i oktober.</p>
      <p>– Du har ingen koordinering overhodet knyttet til beslutningstaking mellom USA og de NATO-allierte. Ingen. Du har en ukoordinert aggressiv handling begått av en annen NATO-alliert, Tyrkia, i et område der våre interesser står på spill, sier Macron.</p>
      <p>Presidenten har også tidligere stilt seg kritisk til NATOs håndtering av Tyrkias aggresjon i Syria.</p>
      <p>– Jeg mener at det som har pågått de siste dagene, er et alvorlig feilgrep av Vesten og av NATO i regionen, sa han da han møtte pressen etter EU-toppmøtet i Brussel 18. oktober.</p>
      <p>Han viste til at han «via en tweet» fikk vite at amerikanerne trakk ut soldatene som var stasjonert i Syria med kurderne, og at tyrkerne få dager etter rykket inn i det nordøstlige Syria.</p>
      <h3>Usikker på artikkel 5</h3>
      <p>Flere NATO-land har fordømt Tyrkias militæraksjon og har gått til det uvanlige skritt å innføre våpenembargo mot en alliert.</p>
      <p>På spørsmål om hva Macron mener om hvor effektiv NATO-traktatens artikkel 5 er, svarer han følgende:</p>
      <p>– Jeg vet ikke, men hva vil artikkel 5 bety i morgen?</p>
      <p>Artikkel 5 innebærer at et angrep på ett medlemsland anses som et angrep på alle.</p>
      <p>(©NTB)</p>
    </article>
  </body>
</html>