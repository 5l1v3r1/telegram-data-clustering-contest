<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/07/itt-a-labda-amellyel-a-puskas-arenat-is-avatjak"/>
    <meta property="og:site_name" content="infostart"/>
    <meta property="article:published_time" content="2019-11-07T11:22:00+00:00"/>
    <meta property="og:title" content="Itt a labda, amellyel a Puskás Arénát is avatják"/>
    <meta property="og:description" content="Az Adidas bemutatta a 2020-as Európa-bajnokság hivatalos labdáját, az Uniforiát."/>
  </head>
  <body>
    <article>
      <h1>Itt a labda, amellyel a Puskás Arénát is avatják</h1>
      <address><time datetime="2019-11-07T11:22:00+00:00">07 Nov 2019, 11:22</time> by <a rel="author">Infostart</a></address>
      <h3>Az Adidas bemutatta a 2020-as Európa-bajnokság hivatalos labdáját, az Uniforiát.</h3>
      <p>A sokszínűség és az összefogásban rejlő erő ihlette az Adidas új labdáját, az Uniforiát, amellyel a 2020-as kontinenstorna mérkőzéseit játsszák majd Európa legjobb csapatai. A gyártó magyarázata szerint az elnevezés az angol egység (unity) és lelkesedés, izgalom (euphoria) szavakat foglalja magába.</p>
      <p>A jövő évi kontinensbajnokságot rendhagyó módon 12 ország egy-egy városában, köztük Budapesten rendezik. A Puskás Aréna három csoportmérkőzésnek és egy nyolcaddöntőnek ad majd otthont. A hivatalos indokolás szerint az egyedülálló lebonyolítási forma inspirálta a hivatalos labdát is.</p>
      <p>"A hivatalos meccslabda tervezésekor mindig a kultúra visszatükrözését tartjuk szem előtt: az utcák, városok szellemiségét" – mondta Anika Marie Kennaugh, az Adidas terméktervezője a szerdai londoni bemutatón. Az Uniforia a határok elmosódását és a tornát körüllengő sokszínűséget hivatott jelképzeni – mindezen pedig 2018 óta dolgoztak a tervezők.</p>
      <figure>
        <img src="https://infostart.hu/images/site/articles/inline/2019/11/1573115750-0U04MolLn_md.jpg"/>
      </figure>
      <p>Vastag, fekete vonalak futnak végig a labdán, amelyek a határok keresztezését és elmosódását szimbolizálják. Ezeket a vonalakat élénk, világos színek ötvözik, amelyek a torna sokszínűségét és a különböző kultúrák találkozását jelenítik meg.</p>
      <p>Az Európa-bajnokság 2020 június 12-én, Rómában kezdődik, a döntőt pedig egy hónappal később, a londoni Wembley Stadionban játsszák.</p>
      <p>A labdát mostantól már élesben is tesztelik, így a november 15-én, a Puskás Aréna avatásán is Uniforiát rúghat a magyar és az uruguayi válogatott.</p>
      <p>
        <i>Nyitókép: Adidas</i>
      </p>
    </article>
  </body>
</html>