<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/07/i-sapori-dellautunno-a-pollenza-e-lora-di-cantine-e-castagnata/1322129/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-07T11:58:35+00:00"/>
    <meta property="og:title" content="I sapori dell’autunno a Pollenza, è l’ora di “Cantine e castagnata”"/>
    <meta property="og:description" content="EVENTO – L'undicesima edizione della manifestazione in programma da domani a domenica per tre giorni di spettacoli e degustazioni"/>
  </head>
  <body>
    <article>
      <h1>I sapori dell’autunno a Pollenza, è l’ora di “Cantine e castagnata”</h1>
      <h2>EVENTO – L'undicesima edizione della manifestazione in programma da domani a domenica per tre giorni di spettacoli e degustazioni</h2>
      <address><time datetime="2019-11-07T11:58:35+00:00">07 Nov 2019, 11:58</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F07%2Fi-sapori-dellautunno-a-pollenza-e-lora-di-cantine-e-castagnata%2F1322129%2F">Condividi176</a><a href="https://twitter.com/intent/tweet?text=I+sapori+dell%27autunno+a+Pollenza%2C++%C3%A8+l%27ora+di+%22Cantine+e+castagnata%22&amp;url=https%3A%2F%2Fwww.cronachemaceratesi.it%2F2019%2F11%2F07%2Fi-sapori-dellautunno-a-pollenza-e-lora-di-cantine-e-castagnata%2F1322129%2F">Tweet</a>Email176 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/cantine-pollenza-1-650x433.jpg"/>
      </figure>
      <p> </p>
      <p>
        <b>Tutto pronto per l’11esima edizione di “Cantine e castagnata” a Pollenza, una delle manifestazioni più attese a celebrare i sapori dell’autunno. Il festival, curato dalla Pro loco di Pollenza col sostegno del Comune e di varie associazioni, animerà le vie del paese nei giorni da domani fino a domenica.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/cantine-pollenza-2-325x217.jpg"/>
      </figure>
      <p>Tanti sono gli eventi  previsti nei tre giorni di festa, sia negli spazi pubblici che all’interno delle cantine. Tra i più attesi c’è il concerto dei Mortimer Mc Grave, previsto per domani alle 22. Sabato invece il palco di Piazza Libertà sarà occupato dalla band Il diavolo e l’acqua santa, mentre si alterneranno spettacoli e animazioni per le vie del paese. Domenica i più piccoli potranno divertirsi con i giullari musici e tanto altro ancora dalle 15.<b> Ben 13 saranno le cantine aperte per l’occasione in cui si potranno degustare i piatti tipici della stagione, venerdì e sabato dalle 19,30, mentre domenica dalle 16.</b> Zuppe, legumi, polente, carni alla brace e buon vino accompagneranno i tre giorni di festa e musica, ma è previsto anche un momento di educazione alimentare con <b>il convegno “Il benessere a tavola”, curato da Unicam, che si terrà sabato alle 18  al teatro “Giuseppe Verdi”</b>. Gli esperti affronteranno vari temi, tra cui le proprietà nutritive della mela rosa dei Sibillini, nonché l’importanza dell’impiego del latte di asina in cosmesi e un importante focus su come leggere correttamente le etichette degli alimenti. <b>Domenica invece, alle 17,30, sarà possibile effettuare una visita guidata gratuita a teatro, alla scoperta delle sue bellezze artistiche e delle vicende che lo hanno consegnato ai pollentini</b>.</p>
      <p> </p>
    </article>
  </body>
</html>