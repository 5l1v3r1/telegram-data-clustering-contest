<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/venerdi/2019/11/07/news/sulla_strada_della_ndrangheta-240479458/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T11:20:00+00:00"/>
    <meta property="og:title" content="Sulla strada della 'Ndrangheta"/>
    <meta property="og:description" content="Paesoni sperduti. Bambinelli decapitati. Lapidi di morti ammazzati e silenzi. In copertina sul &quot;Venerdì&quot; dell'8 novembre un"/>
  </head>
  <body>
    <article>
      <h1>Sulla strada della 'Ndrangheta</h1>
      <h2>Paesoni sperduti. Bambinelli decapitati. Lapidi di morti ammazzati e silenzi. In copertina sul<i> </i>"Venerdì" dell'8 novembre un reportage nei luoghi dove è nata la mafia più potente e feroce. E da dove ancora muove i suoi fili, arrivati in tutto il mondo. <a href="https://video.repubblica.it/cronaca/sul-venerdi-la-and-8217;ndrangheta-on-the-road/347568/348154"><b>Video</b></a></h2>
      <address>
        <time datetime="2019-11-07T11:20:00+00:00">07 Nov 2019, 11:20</time>
      </address>
      <p>Una Statale che parla di ’Ndrangheta. È la 106: per conoscere davvero la mafia che dalla Calabria ha conquistato il mondo, bisogna percorrerla chilometro dopo chilometro. Lo hanno fatto, nel reportage in copertina sul <i>Venerdì</i><i>,</i> il nostro inviato Marco Cicala e il giornalista e scrittore Antonio Talia, che a questa strada ha dedicato un libro (<i>Statale 106</i>, minimum fax). Tutto parte da qui, in un groviglio di boschi, mulattiere e paesoni taciturni con case costruite a metà, relitti industriali diventati approdi per il traffico di droga, spiagge metafisiche e struggenti. Una tappa importante del viaggio è il santuario della Madonna di Polsi, dove davanti all’altare sono disposte simmetricamente due statuine della Madonna, entrambe con il bambino decapitato. Fino a pochi anni fa, i vertici delle <i>'ndrine</i>, le famiglie mafiose, ci si ritrovavano per il loro summit annuale. Si pensava che fosse solo una leggenda nera, ma le carte dei processi hanno dimostrato il contrario. Riti arcaici e modernità, la ’Ndrangheta è questo. Ora, dopo le guerre tra cosche con centinaia di morti, alla fase militare si sta sostituendo quella affaristica, con l’infiltrazione dell’illegale nel legale. Uno scenario che Giuseppe Lombardo, procuratore aggiunto di Reggio Calabria intervistato da Alessia Candito, conosce bene. Lui, magistrato in prima fila, spiega come ormai il capitalismo del crimine, grazie alle illimitate risorse della droga, si sia radicato nel mondo.<br/><br/>Inoltre, sempre su questo numero del <i>Venerdì</i>, un reportage di Claudia Arletti dal carcere modello di Bollate, vicino a Milano, e le interviste ai <a href="https://rep.repubblica.it/pwa/anteprima/2019/11/06/news/il_ritorno_di_frozen_-240428408/">registi di <i>Frozen II</i>. <i>Il segreto di Arendelle</i></a>, secondo film sulle avventure di Elsa e Anna, e a Christian Bale, protagonista con Matt Damon di<i> Le Mans ’66</i>, sulla grande sfida tra Ford e Ferrari, al cinema dal 14 novembre.</p>
    </article>
  </body>
</html>