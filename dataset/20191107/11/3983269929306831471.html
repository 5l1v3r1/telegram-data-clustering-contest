<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/manuel-cruz-insta-lindependentisme-a-admetre-que-es-responsable-de-la-pujada-de-vox/noticia/2961630/"/>
    <meta property="og:site_name" content="CCMA"/>
    <meta property="article:published_time" content="2019-11-07T11:13:00+00:00"/>
    <meta property="og:title" content="Manuel Cruz (PSC) insta l'independentisme a admetre que és responsable de la pujada de Vox"/>
    <meta property="og:description" content="El candidat del PSC a repetir com a president del Senat diu que les declaracions del president en funcions sobre la Fiscalia s'han malinterpretat"/>
  </head>
  <body>
    <article>
      <h1>Manuel Cruz (PSC) insta l'independentisme a admetre que és responsable de la pujada de Vox</h1>
      <h2>El candidat del PSC a repetir com a president del Senat diu que les declaracions del president en funcions sobre la Fiscalia s'han malinterpretat</h2>
      <address><time datetime="2019-11-07T11:13:00+00:00">07 Nov 2019, 11:13</time> by <a rel="author">Redacció</a></address>
      <p>El president del Senat i candidat del PSC a repetir en aquest càrrec, <b>Manuel Cruz</b>, ha defensat aquest dijous <a href="https://www.ccma.cat/324/els-fiscals-critiquen-sanchez-per-dir-que-depenen-dell-i-afirmen-que-son-independents/noticia/2961392/"><b>Pedro Sánchez</b> per les seves polèmiques declaracions sobre el seu presumpte <b>control de la Fiscalia.</b></a></p>
      <p>Segons Cruz, les paraules de Sánchez han estat<b> malinterpretades.</b></p>
      <blockquote>"Jo crec que aquí hi ha hagut un malentès, i, en època electoral, tothom s'ha d'agafar a tot el que hi hagi, i, en aquest cas, unes declaracions que jo crec que han estat malinterpretades." "En cap moment el president del govern en funcions ha parlat com si ell, com a cap de l'executiu, pogués prendre una iniciativa. L'única iniciativa que pot prendre, com se sap, el president del govern és instar la Fiscalia perquè actuï d'una determinada manera."</blockquote>
      <p>
        <b>Sánchez, massa tou?</b>
      </p>
      <p>Preguntat sobre si aquesta i altres promeses de Sánchez signifiquen <b>aixecar el to </b>contra l'independentisme, Cruz ha dit que és "<b>la dreta"</b> qui està fent això.</p>
      <blockquote>"Jo crec que el to contra l'independentisme l'està apujant, evidentment, la dreta. Més aviat, la crítica que està rebent Pedro Sánchez és que és massa tou amb l'independentisme."</blockquote>
      <p>
        <b>Vox i l'independentisme</b>
      </p>
      <p>Entrevistat a <b>El</b><b> Matí de Catalunya Ràdio</b> i a<b> Els</b><b> matins de TV3</b>, el candidat socialista ha instat l'independentisme a acceptar "una bona part de la responsabilitat" de <b>la pujada de l'extrema dreta.</b></p>
      <blockquote>"Ens hem de plantejar molt seriosament de qui és la responsabilitat del creixement de Vox: si ens creiem l'argument, que es repetia molt des de Catalunya, que l'origen del creixement de l'independentisme era Madrid, ara hem d'acceptar que una bona part de la responsabilitat del creixement de Vox és de l'independentisme. Si acceptem un argument, acceptem l'altre."</blockquote>
      <p> </p>
      <figure>
        <img src="https://www.ccma.cat/multimedia/jpg/6/5/1573122805256.jpg"/>
      </figure>
      <p>
        <b>
          <a href="https://www.ccma.cat/324/el-regne-unit-es-disculpa-i-diu-que-no-veu-desproporcionada-leuroordre-contra-ponsati/noticia/2961539/">L'euroordre "desproporcionada" de Ponsatí</a>
        </b>
      </p>
      <blockquote>"No veig el problema enlloc. Un cop les instàncies judicials britàniques diuen: "perdó, en cap moment vam dir això, en cap moment vam dir que era desproporcionada, això és un error nostre", patacada, cap ni una." "El que s'està transmeten és una imatge deformada si es parla com si Europa fos una unitat dintre de la qual no hi ha cap problema i hi circulen les extradicions lliurement i només és amb Espanya on hi ha problemes."</blockquote>
      <p>
        <b>La carta de Sánchez a diaris europeus</b>
      </p>
      <blockquote>"Existeix una cosa que es diu Diplocat i altres instàncies que es dediquen sistemàticament a fer aquesta publicitat del que fins ara era el procés, i entenc perfectament que un govern o un estat ha d'intervenir si resulta que a l'exterior s'està donant una imatge que aquest estat considera lesiva. Em sembla absolutament normal."</blockquote>
      <p>
        <b>Les trucades de Torra a Sánchez</b>
      </p>
      <blockquote>"La maniobra de dir que ell trucava a Pedro Sánchez i no s'hi posava és manifestament una maniobra de distracció. És a dir, si el president Torra hagués tingut alguna voluntat que a Catalunya no hi hagués hagut la situació de tensió que va haver-hi, no hauria començat des de la universitat de Prada fins fa quatre dies instant a la desobediència, a la confrontació, etc."</blockquote>
      <figure>
        <img src="https://www.ccma.cat/multimedia/jpg/9/0/1573122798809.jpg"/>
      </figure>
      <p>
        <b>Referèndum?</b>
      </p>
      <p>Cruz ha dit que a Catalunya caldrà votar, però no "un <b>referèndum en termes binaris".</b></p>
      <blockquote>"Que en algun moment a Catalunya els ciutadans s'hauran de pronunciar, això és absolutament evident. L'única diferència és que els socialistes sempre han dit que s'han de pronunciar sobre un acord prèviament, al qual han d'arribar les forces polítiques." "Podria ser que la ciutadania rebutgés un acord acceptat per totes les forces polítiques, incloses les independentistes? M'estranyaria molt, perquè aleshores significaria que l'independentisme no té ni el més mínim lideratge sobre els seus electors, i això no m'ho crec."</blockquote>
      <p>
        <b>Sánchez i la penalització dels referèndums</b>
      </p>
      <p>Preguntat per la proposta de <b>Pedro Sánchez</b> d'il·legalitzar els referèndums, Cruz ha recordat que va ser <b>José María Aznar</b> qui va introduir-ho al<b> Codi Penal</b> contra el <b>Pla Ibarretxe</b>, i que ara hi ha motius per tornar-ho a fer.</p>
      <blockquote>"Després hi ha hagut governs autonòmics que han convocat referèndums il·legals, i els han convocat dues vegades. Sembla raonable que, si això s'està produint i es considera que és un delicte, és conseqüència de la reiteració de certs comportaments."</blockquote>
      <figure>
        <img src="https://www.ccma.cat/multimedia/jpg/2/9/1573122803192.jpg"/>
      </figure>
      <p> </p>
    </article>
  </body>
</html>