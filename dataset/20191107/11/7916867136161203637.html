<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134394-pries-musi-su-barcelona-abejones-del-grigonio-galimybiu-zaisti.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-07T11:23:00+00:00"/>
    <meta property="og:title" content="Prieš mūšį su „Barcelona“ – abejonės dėl Grigonio galimybių žaisti"/>
    <meta property="og:description" content="Mariaus Grigonio sugrįžimo penktadienio rungtynėse su „Barcelona“ veikiausiai neišvysime. Dvikovoje su Stambulo „Fenerbahče“ pėdą susižeidęs gynėjas dar nesitreniravo su komanda ir, kaip teigė Šarūnas Jasikevičius, lapkritis nėra tinkamas metas rizikuoti. „Negaliu pasakyti, ar rytoj žais. Šiandien bandysime žiūrėti, ar jis gali su komanda treniruotis 100 proc., nes dar nėra to daręs (po traumos). Kažkiek turi būti balansas, ar galime ..."/>
  </head>
  <body>
    <article>
      <h1>Prieš mūšį su „Barcelona“ – abejonės dėl Grigonio galimybių žaisti</h1>
      <address><time datetime="2019-11-07T11:23:00+00:00">07 Nov 2019, 11:23</time> by <a rel="author">https://www.facebook.com/jmiklovas</a></address>
      <p>Nuotr.: BasketNews.lt/D.Lukšta</p>
      <figure>
        <a href="https://www.basketnews.lt/paveikslelis-205624-any1000x1000.jpg">
          <img src="https://www.basketnews.lt/paveikslelis-205624-any630x500.jpg"/>
        </a>
      </figure>
      <p>Nuotr. BasketNews.lt/D.Lukšta</p>
      <p>Mariaus Grigonio sugrįžimo penktadienio rungtynėse su „Barcelona“ veikiausiai neišvysime.</p>
      <p>Dvikovoje su Stambulo „Fenerbahče“ pėdą susižeidęs gynėjas dar nesitreniravo su komanda ir, kaip teigė Šarūnas Jasikevičius, lapkritis nėra tinkamas metas rizikuoti.</p>
      <p>„Negaliu pasakyti, ar rytoj žais. Šiandien bandysime žiūrėti, ar jis gali su komanda treniruotis 100 proc., nes dar nėra to daręs (po traumos). Kažkiek turi būti balansas, ar galime rizikuoti, ar jam gali pablogėti. Reikia priimti tą faktą, kad esame lapkričio mėnesį ir tai yra ne tas metas, kai reikia versti žaidėjus“, – sakė Jasikevičius.</p>
      <p>Anot „Žalgirio“ stratego, akivaizdu, kad be Grigonio Kauno klubas netenka didelės dalies savo žaidimo.</p>
      <p>„Tai – vienas pagrindinių mūsų ginklų. Svarbus jo vaidmuo tiek gynyboje, tiek puolime. Jeigu gynyboje dar yra Walkupas, tai puolime mes prarandame daug taškų. Bet, kai tiek daug rungtynių, visi sveiki nebus“, – pridėjo Jasikevičius.</p>
      <figure>
        <iframe src="https://www.youtube.com/embed/tB9XB7RW728" width="630" height="354" data-service="Youtube" scrolling="no"/>
      </figure>
      <p>Vis tik „Žalgirio“ treneris įpūtė šiek optimizmo pridėdamas, jog į treniruotes grįžo traumą išsigydęs Rokas Jokubaitis, kuris rytdienos dvikovai jau bus pasirengęs.</p>
      <p>„Žalgiris“ penktadienį namie priims komandą, kuri Eurolygoje startavo penkiais laimėjimais iš eilės ir pirmą kartą suklupo tik praėjusią savaitę, kai 70:83 nusileido Milano „AX Armani Exchange“.</p>
      <p>„Barca“ vasarą pasipildė krūva žvaigždžių, pradedant Nikola Mirotičiumi ir Alexu Abrinesu, baigiant Brandonu Daviesu ir Cory Higginsu.</p>
      <p>Anot Jasikevičiaus, ant popieriaus Katalonijos ekipa turi geriausią sudėtį Europoje, o dar labiau stebina tai, kad ji galingai žaidžia ir be kelių traumuotų žaidėjų – Thomaso Heurtelio, Kevino Pangoso, Pau Ribaso, dabar susižeidė ir Victoras Claveras.</p>
      <p>„Begalinis talentas, – varžovus apibūdino Šaras. – Pasirašyti geriausi žaidėjai Europoje kiekvienoje pozicijoje. Kai pagalvoji, kad jiems dar trūksta 3-4 žaidėjų, tai yra tikrai įspūdinga. Kai jie visi susieis, tai bus, ko gero, pati geriausia sudėtis Europoje. Jie klijuojasi ir rodo įspūdingą krepšinį. Kai bus visa sudėtis, prasidės kitokie dalykai, bet, mano manymu, tai – geriausia sudėtis Europoje.“</p>
      <p>Kaip paaiškinti gerą „Barcos“ žaidimą nepaisant to, kad traumas yra patyrę kūrėjai – įžaidėjai?</p>
      <p>„Tai tokie dalykai, kuriais garsėja Pešičius – disciplina, gera gynyba, fiziškumas. Jų bazė susideda iš šitų dalykų. Nekalbant apie tą talentą, kuris nusprendžia daug rungtynių puolime“, – sakė Jasikevičius.</p>
      <p>„Barcelonoje“ žiba buvęs žalgirietis Daviesas, kuris per mačą vidutiniškai renka po 10,7 taško, 4,3 atkovoto kamuolio ir 3 rezultatyvius perdavimus.</p>
      <p>Anot Jasikevičiaus, po praėjusio sezono centras dar labiau patobulėjo.</p>
      <p>„Po vasaros pailsėjo ir matosi, kad dar labiau susitupėjęs žmogus, su ta pačia begaline energija, kaip čia buvo. Brandonas jau pernai buvo pripažintas geriausiu centru Europoje. Manau, kad jeigu ne geriausias, tai Top 3 tikrai. Tiesiog įspūdingai įsiliejo į naują komandą ir jo vaidmuo yra didžiulis“, – sakė Jasikevičius.</p>
      <p>„Žalgirio“ strategas nesileido į kalbas apie tai, kad jo asistentas Darius Maskoliūnas gali tapti Lietuvos rinktinės vyriausiuoju treneriu.</p>
      <p>Kitą antradienį vyksiančiame LKF vykdomajame posėdyje Maskoliūno pavardę, manoma, iškels federacijos prezidentas Arvydas Sabonis.</p>
      <p>Anot Jasikevičiaus, kol kas apie tai kalbėti anksti.</p>
      <p>„Jeigu situacija prieitų prie šito, bandytume tai spręsti“, – sakė strategas.</p>
      <p>„Žalgirio“ ir „Barcelonos“ dvikova Kaune vyks jau rytoj. Mačo pradžia – 20 val.</p>
      <h3>Šį sezoną metami dvitaškiai</h3>
      <figure>
        <img src="https://www.basketnews.lt/paveikslelis-3704-any100x100.jpg"/>
      </figure>
      <p>48% 18,0</p>
      <figure>
        <img src="https://www.basketnews.lt/paveikslelis-93901-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/25-eurolyga/statistika.html">18,0</a></li>
        <li>Taiklumas: <a href="https://www.basketnews.lt/lygos/25-eurolyga/statistika.html">47,8%</a></li>
        <li>Vieta lygoje: <a href="https://www.basketnews.lt/lygos/25-eurolyga/statistika.html">12</a></li>
        <li>Geriausias pasiekimas: <a href="https://www.basketnews.lt/rungtynes/ziureti/82230-kauno-zalgiris-madrido-real.html">24</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82211-kauno-zalgiris-vitorijos-baskonia.html">13</a></li>
        <li>Daugiausia pataiko: <a href="https://www.basketnews.lt/zaidejai/22749-zach-leday.html">Zach LeDay</a></li>
      </ul>
      <h3>Kauno Žalgiris / Tvarkaraštis</h3>
      <figure>
        <img src="https://www.basketnews.lt/paveikslelis-3810-tmlgs.jpg"/>
      </figure>
      <p>
        <a href="https://www.basketnews.lt/komandos/584-stambulo-fenerbahce.html">Stambulo Fenerbahce</a>
      </p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p><a href="https://www.basketnews.lt/komandos/265-kauno-zalgiris.html">Kauno Žalgiris</a> <a href="https://www.basketnews.lt/rungtynes/ziureti/82233-stambulo-fenerbahce-kauno-zalgiris.html">76-79</a></p>
      <figure>
        <img src="https://www.basketnews.lt/paveikslelis-3704-tmlgs.jpg"/>
      </figure>
      <p>
        <a href="https://www.basketnews.lt/komandos/265-kauno-zalgiris.html">Kauno Žalgiris</a>
      </p>
      <figure>
        <img src="https://www.basketnews.lt/paveikslelis-3649-tmlgs.jpg"/>
      </figure>
      <p><a href="https://www.basketnews.lt/komandos/60-barselonos-fc-barcelona.html">Barselonos FC Barcelona</a> <a href="https://www.basketnews.lt/rungtynes/ziureti/82234-kauno-zalgiris-barselonos-fc-barcelona.html">Penk.<br/>20:00</a></p>
    </article>
  </body>
</html>