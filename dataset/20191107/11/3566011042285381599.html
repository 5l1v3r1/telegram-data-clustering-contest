<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545410.html/%D8%A7%D8%B3%D8%AA%DB%8C%D8%B6%D8%A7%D8%AD--%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE--%D9%88%D8%A7%D8%B1%D8%AF-%D9%85%D8%B1%D8%AD%D9%84%D9%87-%D8%AA%D8%A7%D8%B2%D9%87-%D8%A7%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T11:35:00+00:00"/>
    <meta property="og:title" content="استیضاح «دونالد ترامپ» وارد مرحله تازه‌ای می‌شود"/>
    <meta property="og:description" content="با برگزاری جلسات علنی استماع شاهدان که قرار است به صورت زنده از تلویزیون پخش شود، روند انجام تحقیقات برای تشکیل یک پرونده اتهامی با هدف استیضاح ترامپ رئیس جمهوری آمریکا وارد مرحله تازه‌ای می‌شود."/>
  </head>
  <body>
    <article>
      <h1>استیضاح «دونالد ترامپ» وارد مرحله تازه‌ای می‌شود</h1>
      <address>
        <time datetime="2019-11-07T11:35:00+00:00">07 Nov 2019, 11:35</time>
      </address>
      <p>با برگزاری جلسات علنی استماع شاهدان که قرار است به صورت زنده از تلویزیون پخش شود، روند انجام تحقیقات برای تشکیل یک پرونده اتهامی با هدف استیضاح ترامپ رئیس جمهوری آمریکا وارد مرحله تازه‌ای می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از یورونیوز، جلسات علنی استماع شاهدان پرونده‌ای که قرار است بر اساس آن دونالد ترامپ، رئیس جمهوری آمریکا به دلیل سوء استفاده از قدرت و باز کردن پای یک کشور خارجی در رقابت‌های انتخاباتی استیضاح شود هفته آینده با شنیدن سخنان چند دیپلمات آغاز خواهد شد.</p>
      <p>دموکرات‌ها که معتقدند ترامپ با تحت فشار قرار دادن دولت اوکراین و سوء استفاده از جایگاه قانونی خود زمینه دخالت این کشور در انتخابات ریاست جمهوری سال آینده میلادی را فراهم کرده خواهان استیضاح وی هستند.   مجلس نمایندگان آمریکا که تحت کنترل دموکرات‌ها است پیش از این جلساتی را برای شنیدن سخنان شاهدان این پرونده به صورت غیر علنی ترتیب داده و از جان بولتون، مشاور برکنار شده امنیت کاخ سفید به عنوان بارزترین چهره دعوت شده به این جلسات نام برده شده بود.   این در حالی است که با برگزاری جلسات علنی استماع شاهدان که قرار است به صورت زنده از تلویزیون پخش شود، روند انجام تحقیقات برای تشکیل یک پرونده اتهامی با هدف استیضاح رئیس جمهوری آمریکا وارد مرحله تازه‌ای می‌شود.   این جلسات از روز سیزدهم نوامبر (چهارشنبه 22 آبان) با شنیدن سخنان ویلیام تیلور، کاردار سفارت آمریکا در کی یف و جورج کنت، یک مسئول بلند پایه و متخصص امور اوکراین در وزارت امور خارجه آمریکا آغاز خواهد شد.   ماری یووانوویچ، سفیر سابق آمریکا در کی یف که دونالد ترامپ در جریان مکالمه تلفنی مشهور خود با ولودیمیر زلنسکی از او انتقاد کرده بود از جمله دیگر شاهدان این پرونده معرفی شده که قرار است روز پانزده نوامبر (جمعه 24 آبان) برای شرکت در جلسات علنی استماع در مجلس نمایندگان آمریکا حاضر شود.   روند استیضاح دونالد ترامپ پنجشنبه شب گذشته با تصویب قطعنامه‌ای تاریخی در این خصوص در مجلس نمایندگان آمریکا رسمیت یافت، قطعنامه‌ای که دونالد ترامپ آنرا «بزرگترین ساحره گیری تاریخ آمریکا» توصیف کرد.   <b>تغییر موضع یک شاهد کلیدی</b>   از سوی دیگر روز چهارشنبه اعلام شد که گوردون ساندلند، سفیر آمریکا در اتحادیه اروپا نسبت به آنچه پیشتر در کمیته‌های تحقیق این پرونده در مجلس نمایندگان ایراد کرده بود پشیمان شده و موضع خود را تغییر داده است.   سفیر ایالات متحده در اتحادیه اروپا ماه اکتبر برای ادای شهادت در خصوص این پرونده به کنگره آمریکا رفته بود. اکنون گفته می‌شود که در شهادت نامه تازه‌ای که پس از حضور گوردون ساندلند در کنگره توسط وکیل وی در اختیار مجلس نمایندگان قرار گرفته سخنان تازه‌ای مطرح شد که بخشی از آن به تعلیق کمک‌های نظامی آمریکا به اوکراین مربوط می‌شود.   در بخشی از شهادت نامه جدید که از سوی کمیته‌های تحقیق کنگره بر روی پرونده استیضاح منتشر شده آمده است که ساندلند برخلاف سخنان قبلی خود تایید کرده است که از توقف کمک‌های نظامی به اوکراین در زمان تحت فشار قرار دادن کی یف برای انجام تحقیقات بر روی نزدیکان رقبای انتخاباتی با خبر بوده است.   به گفته سفیر ایالات متحده آمریکا در اتحادیه اروپا رودی جولیانی، وکیل شخصی رئیس جمهوری آمریکا مسئولیت اعمال فشار بر کی یف برای انجام تحقیقات مرتبط با «فساد مالی» احتمالی جو بایدن و نزدیکان را بر عهده داشته است.   دونالد ترامپ از سوی دموکرات‌ها متهم شده است که در جریان تماس تلفنی با همتای اوکراینی اش کمک نظامی به این کشور را به انجام تحقیقاتی درباره فرزند جو بایدن، مهمترین رقیب احتمالی دموکرات وی در انتخابات پیش روی ریاست جمهوری در آمریکا مشروط کرده است.   اگر چه این احتمال می‌رود که پرونده اتهامی بر ضد دونالد ترامپ در نهایت در مجلس نمایندگان آمریکا با آراء دموکرات‌ها به تصویب برسد اما تصمیم گیری در باره این اتهام و تایید فرایند استیضاح بر عهده مجلس سنا است که جمهوری خواهان در آن اکثریت دارند.   منبع: تسنیم    </p>
    </article>
  </body>
</html>