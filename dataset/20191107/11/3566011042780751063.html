<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545393.html/%D9%88%D8%B6%D8%B9%DB%8C%D8%AA-%D8%A2%D9%85%D9%88%D8%B2%D8%B4-%D8%B9%D8%A7%D9%84%DB%8C-%D8%AF%D8%B1-%D8%B4%D9%87%D8%B1%D8%B3%D8%AA%D8%A7%D9%86-%D8%B1%D8%B2%D9%86-%D9%88-%D8%AF%D8%B1%DA%AF%D8%B2%DB%8C%D9%86-%D9%85%D9%86%D8%A7%D8%B3%D8%A8-%D9%86%DB%8C%D8%B3%D8%AA-%D9%86%DB%8C%D8%A7%D8%B2%D9%85%D9%86%D8%AF-%D8%B9%D8%B2%D9%85-%D9%88-%D8%A7%D8%B1%D8%A7%D8%AF%D9%87-%D8%AC%D8%AF%DB%8C-%D8%A8%D8%B1%D8%A7%DB%8C-%D8%A8%D9%87%D8%A8%D9%88%D8%AF-%D9%88%D8%B6%D8%B9%DB%8C%D8%AA-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T11:14:00+00:00"/>
    <meta property="og:title" content="وضعیت آموزش عالی در شهرستان رزن و درگزین مناسب نیست/نیازمند عزم و اراده جدی برای بهبود وضعیت هستیم"/>
    <meta property="og:description" content="رئیس دانشکده مدیریت و حسابداری رزن با انتقاد از وضعیت آموزش عالی در این شهرستان گفت :چشم انداز آموزش عالی در شهرستان با ادامه روند کنونی، روشن و مناسب نخواهد بود."/>
  </head>
  <body>
    <article>
      <h1>وضعیت آموزش عالی در شهرستان رزن و درگزین مناسب نیست/نیازمند عزم و اراده جدی برای بهبود وضعیت هستیم</h1>
      <h2>رئیس دانشکده مدیریت و حسابداری رزن:</h2>
      <address>
        <time datetime="2019-11-07T11:14:00+00:00">07 Nov 2019, 11:14</time>
      </address>
      <p>رئیس دانشکده مدیریت و حسابداری رزن با انتقاد از وضعیت آموزش عالی در این شهرستان گفت :چشم انداز آموزش عالی در شهرستان با ادامه روند کنونی، روشن و مناسب نخواهد بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/30414">عصر همدان</a>؛ وضعیت آموزش عالی و حضور دانشگاه ها در شهرستان رزن و درگزین با وجود وعده های فراوان داده شده در دوره های مختلف نمایندگی و فرمانداری افراد مختلف در شهرستان وضعیتی مبهم و غیر قابل قبول را سپری میکند.</p>
      <p>برای بررسی وضعیت آینده آموزش عالی در شهرستان رزن با کریم نادری رئیس دانشکده مدیریت و حسابداری رزن به گفت و گو پرداخته ایم.</p>
      <p>رئیس دانشکده مدیریت و حسابداری رزن با بیان اینکه دانشکده های اقماری با اهداف افزایش صندلی های دانشگاهی در اوایل دهه ۹۰ که جوانان زیادی پشت کنکور می ماندند ایجاد شدند اظهار کرد: مبنای آن اعلام نیاز مسئولین شهرستانها به دانشگاه مادر بوده است.</p>
      <p>وی عنوان کرد: لذا در راستای این سیاست، دانشکده مدیریت و حسابداری رزن به درخواست نماینده وقت و موافقت دانشگاه بوعلی سینا، در سال ۹۰ با فضایی در حدود۴۰۰متر مربع وبا یک رشته و ۳۰ دانشجو و ۳ کارمند و بدون عضو هیات علمی تاسیس گردید که جا دارد از شورای شهر رزن و جهاد کشاورزی شهرستان بدلیل در اختیار گذاشتن ساختمان تا سال ۹۷، تشکر و قدردانی نمائیم.</p>
      <p>نادری افزود: در حال حاضر دانشکده دارای چهار رشته فعال، دو گروه آموزشی، ۶ عضو هیات علمی و حدود ۳۲۰ دانشجوی تمام وقت، یک دانشجوی خارجی است که ۹۰ درصد دانشجویان غیر بومی هستند و ایجاد اشتغال مستقیم برای ۳۰ نفر و غیر مستقیم ۶۰ نفر انجام شده است.</p>
      <p>وی با اشاره به لزوم ترسیم چشم انداز دقیق و از آموزش عالی رزن ادامه داد: در اولین جلسه حضور اینجانب بعنوان رییس دانشکده، در شهرستان به مسئولین ارشد شهرستان اعلام کردیم که چشم انداز اموزش عالی در شهرستانها به این شیوه کنونی ادامه دار و مناسب نخواهد بود.</p>
      <p>عضو هیئت علمی دانشگاه رزن گفت: ما اعلام کردیم که قدمهایی با هماهنگی دانشگاه در راستای افزایش جذابیت و ماندگاری دانشجویان خواهیم برداشت و شهرستان نیز بایستی در این راستا اقدامات و امکانات فراهم نماید که دانشگاه بوعلی سینا به وعده خود وفا کرد.</p>
      <p>نادری ادامه داد: در راستای افزایش جذابیت دانشکده، بمنظور ماندگاری دانشجویان در دانشکده، در سال ۱۳۹۶ ساختمانی با ۱۵۵۰ متر فضا و نسبتا مناسب از محل اعتبارات دانشگاه خریداری و تجهیز شد که تاثیر خوبی در موفقیت دانشجویان ما در قبولی در مقطع ارشد داشت و به نوعی دانشکده مدیریت از لحاظ قبولی در ارشد جزء اولین های دانشگاه بوعلی سینا قرار گرفت.</p>
      <p>وی گفت: البته لازم است از همراهان و همکارانم در ارتقای وضعیت دانشکده به این سطح تشکر و قدردانی کنم و بنده و همکارانم ماموریتمان را بگونه مناسب انجام دادیم و کاستی ها مربوط عدم همکاری ها در سطح شهرستان بود.</p>
      <p>رئیس دانشکده مدیریت و حسابداری رزن در پاسخ به این سوال که علت این شرایط بوجود آمده را چه چیزی باید دانست گفت: به نوعی درسطح شهرستان بدلیل عدم نگرش کلان به موضوع و فقدان اینده نگری، بی توجهی ها ادامه داشت بطوریکه نزدیکترین پارک که دانشجویان برای تفریح و هواخوری استفاده می کردند را از دانشجو گرفتند، سالن مطالعه و مرکز فوق برنامه را از دانشجو گرفتند، سالن بدنسازی تنها مکان ورزش و مشغولیت سالم را از دانشجویان سلب کردند.</p>
      <p>نادری در پاسخ به سوال ما در مورد کاهش رشته ها نیز گفت: درخصوص کاهش رشته بایستی اعلام نماییم که از سال ۹۷ اقبال به دانشکده های اقماری و دانشگاه های با کیفیت پایین، کم شده و به نظر در آینده یک بحران عدم مراجعه به دانشگاههای بی امکانات و سطح پایین بوجود خواهد آمد که شروع شده است.</p>
      <p>وی تصریح نمود: وزارت علوم برای رفع رجوع این مساله اقدام به ساماندهی مراکز آموزش عالی نموده است که براساس مفاد این طرح، رشته های موازی و بدون هیات علمی امکان پذیرش دانشجو نخواهند داشت.</p>
      <p> افزود: لذا دو رشته از ۴ رشته دانشکده فعلا شرایط پذیرش دانشجو ندارند که برای جبران آن در عوض ظرفیت پذیرش دو رشته فعلی را افزایش دادیم ولی در عمل به دلیل بحرانی که عرض کردم، ۵۰ درصد از ظرفیت تکمیل شد و غالب آنهایی هم که ثبت نام کرده اند به امید انتقالی فعلا مشغول به تحصیل هستند که قطعا درصدی هم بصورت انتقالی و انصرافی ریزش خواهد داشت.</p>
      <p>استاد دانشگاه بوعلی سینا در خصوص راهکارهای برون رفت از فعلی تصریح نمود: اولا عزم و اراده جدی برای فعال بودن دانشکده با توجه واقعی و غیر شعاری، دوما آینده نگری و نگاه فرابخشی و سوما تجمیع واحدهای دانشگاهی راهکارهایی است که می تواند موانع را رفع نماید.</p>
      <p>وی ادامه داد: چند واحد دانشگاهی در شهرستان ها دیگر جوابگو نیست و بنوعی اتلاف منابع و امکانات کشور است و بایستی یک واحد اموزش عالی در رزن فعال باشد و امکانات و فضاها تجمیع شوند تا جذابیت و کیفیت افزایش یابد و رضایت مندی ببار بیاورد که مستلزم عزم، اینده نگری و نگاه کلان به موضوع است.</p>
      <p>نادری تاکید نمود: در پایان لازم است تشکر ویژه ای از اقای دکتر غلامی و هیات رئیسه دانشگاه داشته باشم که توجه خاصی به پیشبرد امور دانشکده داشته اند و بنده و همه مسئولین دانشگاه از وقت و اعتبار علمی خود در راستای امور اجرایی خرج می کنیم و هیچ دلبستگی به پست و مدیریت نداریم.</p>
      <p>وی خاطرنشان کرد: این نکته هم شایان ذکر است که به عنوان مدیریت دانشکده رابطه صمیمانه ای با نماینده محترم شهرستان جناب اقای لطفی و فرماندار محترم داریم و قولهای مساعدی هم داده شده که شایسته تقدیر است و  پس از تحقق، اطلاع رسانی خواهد شد.</p>
      <p>انتهای پیام/</p>
    </article>
  </body>
</html>