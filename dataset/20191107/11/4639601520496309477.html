<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/society/kairos-ektakto-deltio-epideinosis-deite-pou-erxontai-kataigides-kai-xalazi-xartes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T11:41:48+00:00"/>
    <meta property="og:title" content="Καιρός : Έκτακτο δελτίο επιδείνωσης – Δείτε πού έρχονται καταιγίδες και χαλάζι (χάρτες)"/>
    <meta property="og:description" content="Για νέα επιδείνωση του καιρού που θα περιλαμβάνει ισχυρές βροχές και καταιγίδες σε αρκετές περιοχές της χώρας προειδοποιεί η Εθνική Μετεωρολογική Υπηρεσία με έκτακτο δελτίο επιδείνωσης του καιρού."/>
  </head>
  <body>
    <article>
      <h1>Καιρός : Έκτακτο δελτίο επιδείνωσης – Δείτε πού έρχονται καταιγίδες και χαλάζι (χάρτες)</h1>
      <h2>Για νέα επιδείνωση του καιρού που θα περιλαμβάνει ισχυρές βροχές και καταιγίδες σε αρκετές περιοχές της χώρας προειδοποιεί η Εθνική Μετεωρολογική Υπηρεσία με έκτακτο δελτίο επιδείνωσης του καιρού.</h2>
      <address><time datetime="2019-11-07T11:41:48+00:00">07 Nov 2019, 11:41</time> by <a rel="author">ΤοΒΗΜΑ Team</a></address>
      <p>Για νέα επιδείνωση του <a href="https://www.tovima.gr/tag/%CE%BA%CE%B1%CE%B9%CF%81%CF%8C%CF%82/">καιρού</a> που θα περιλαμβάνει ισχυρές βροχές και καταιγίδες σε αρκετές περιοχές της χώρας προειδοποιεί η Εθνική Μετεωρολογική Υπηρεσία με έκτακτο δελτίο επιδείνωσης του καιρού.</p>
      <p>Σύμφωνα με την ΕΜΥ, οι  ισχυρές βροχές και καταιγίδες οι οποίες εκδηλώνονται στο βόρειο Ιόνιο και την Ήπειρο αναμένεται να συνεχιστούν και να επεκταθούν και σε άλλες περιοχές.</p>
      <p>
        <a href="https://www.in.gr/2019/11/07/economy/bloomberg-mati-stous-ependytes-kleinei-kyvernisi/">Bloomberg : Το μάτι στους επενδυτές κλείνει η κυβέρνηση</a>
      </p>
      <p>Πιο συγκεκριμένα:</p>
      <ul>
        <li>Από το απόγευμα της σημερινής ημέρας (Πέμπτη 07-11-2019), εκτός από το βόρειο Ιόνιο και την Ήπειρο αναμένεται να επηρεαστεί η δυτική Στερεά και μέχρι τη νύχτα τα υπόλοιπα τμήματα του Ιονίου και η δυτική Πελοπόννησος. Από το μεσημέρι της Παρασκευής (08-11-2019) τα φαινόμενα στις παραπάνω περιοχές θα εξασθενήσουν.</li>
        <li>Από τις πρώτες πρωινές ώρες της Παρασκευής (08-11-2019) θα επηρεαστεί η ανατολική Πελοπόννησος και βαθμιαία η ανατολική Στερεά (συμπεριλαμβανομένης πιθανώς και της Αττικής), η Εύβοια, η κεντρική και η ανατολική Μακεδονία, η Θράκη, τα νησιά του βορείου Αιγαίου και πιθανώς πρόσκαιρα η Θεσσαλία, οι Κυκλάδες και η δυτική Κρήτη.</li>
        <li>Σταδιακή εξασθένηση των φαινομένων από το απόγευμα της Παρασκευής</li>
      </ul>
      <h3>Τα φαινόμενα θα είναι τοπικά έντονα</h3>
      <p>Σύμφωνα με το meteo.gr,  οι βροχές και οι καταιγίδες που εκδηλώνονται το πρωί της Πέμπτης 7/11, στο Βόρειο Ιόνιο και στην Ήπειρο έως το βράδυ θα επεκταθούν στο σύνολο της Δυτικής Ελλάδας, ενώ τις νυκτερινές ώρες θα κινηθούν ανατολικότερα.</p>
      <p>Κατά τη διάρκεια τη νύχτας προς Παρασκευή βροχές και καταιγίδες θα εκδηλωθούν σε πολλές περιοχές της ηπειρωτικής χώρας, στις Σποράδες και στα νησιά του Βορείου Αιγαίου. Τα φαινόμενα θα είναι τοπικά έντονα και σε ορισμένες περιπτώσεις θα συνοδευτούν από χαλαζοπτώσεις και πολύ ενισχυμένους ριπαίους ανέμους.</p>
      <p>Στο χάρτη που ακολουθεί παρουσιάζονται τα εκτιμώμενα αθροιστικά ύψη βροχόπτωσης έως το ξημέρωμα της Παρασκευής, και επισημαίνονται οι περιοχές όπου περιμένουμε τα εντονότερα φαινόμενα.</p>
      <figure>
        <img src="https://www.in.gr/wp-content/uploads/2019/11/xartisbroxes1-600x489.jpg"/>
      </figure>
      <p>Την Παρασκευή 08/11, ισχυρές βροχές και καταιγίδες που τοπικά θα συνοδεύονται από χαλαζοπτώσεις και πολύ ενισχυμένους ριπαίους ανέμους θα εκδηλωθούν σχεδόν στο σύνολο της ηπειρωτικής χώρας, συμπεριλαμβανομένης της Αττικής και της Θεσσαλονίκης, στις Κυκλάδες, στις Σποράδες και στα νησιά του Βορείου Αιγαίου. Μέχρι το βράδυ πάντως τα φαινόμενα θα περιοριστούν στη βορειοανατολική χώρα, ενώ στις υπόλοιπες περιοχές ο καιρός θα βελτιωθεί πρόσκαιρα.</p>
      <h3>Συμβουλές από την ΓΓ Πολιτικής Προστασίας</h3>
      <p>Η <b>Γενική Γραμματεία Πολιτικής Προστασίας (</b><a href="https://click.pg.mlsend.com/link/c/YT0xMjgzOTY3MTgzNzIxODU5OTg4JmM9YzBwOCZlPTE0NTE3MSZiPTI5MDk3MDQyOCZkPWkxbDB4NWk=.nNuWluSYiGCeWPEm0YOc6ujKY7YncUT9Aey3pK_OAuI">www.civilprotection.gr</a><b>)</b> <b>του Υπουργείου Προστασίας του Πολίτη,</b> έχει ενημερώσει τις αρμόδιες υπηρεσιακά εμπλεκόμενες κρατικές υπηρεσίες, καθώς και τις περιφέρειες και τους δήμους της χώρας, ώστε να βρίσκονται σε <b>αυξημένη ετοιμότητα πολιτικής προστασίας</b>, προκειμένου να αντιμετωπίσουν άμεσα τις επιπτώσεις από την εκδήλωση των έντονων καιρικών φαινομένων<b>.</b></p>
      <p>Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη <b>λήψη μέτρων αυτοπροστασίας</b><b> από</b> <b>κινδύνους που προέρχονται από την εκδήλωση των έντονων καιρικών φαινομένων</b><b>.</b></p>
      <p>Ειδικότερα, σε περιοχές όπου <b>προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων</b>:</p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζή ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
      </ul>
      <p>Για πληροφορίες και ανακοινώσεις <b>σχετικά με την επικρατούσα κατάσταση και την βατότητα του οδικού δικτύου</b> λόγω εισροής πλημμυρικών υδάτων σε αυτό οι πολίτες μπορούν να επισκεφθούν την ιστοσελίδα της ΕΛ.ΑΣ. <a href="https://click.pg.mlsend.com/link/c/YT0xMjgzOTY3MTgzNzIxODU5OTg4JmM9YzBwOCZlPTE0NTE3MSZiPTI5MDk3MDQzMCZkPXIwdDRnOWE=.Vjf1r-dIlCJMoLKi9CI8d_dR7SIA4HExBAR6bkVAojI">www.astynomia.gr</a>.</p>
      <p>Για περισσότερες <b>πληροφορίες και οδηγίες αυτοπροστασίας</b> από τα έντονα καιρικά φαινόμενα, οι πολίτες μπορούν να επισκεφθούν την <b>ιστοσελίδα</b> <b>της Γενικής Γραμματείας Πολιτικής Προστασίας</b> στην ηλεκτρονική διεύθυνση <a href="https://click.pg.mlsend.com/link/c/YT0xMjgzOTY3MTgzNzIxODU5OTg4JmM9YzBwOCZlPTE0NTE3MSZiPTI5MDk3MDQzMiZkPWM0eTdyOGU=.JWXo3poZB-ZeeNx3YC5nZJSf8TXSqu16ttEOnZg4rq8">www.civilprotection.gr</a>.</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>