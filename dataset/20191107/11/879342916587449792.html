<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/novyna/polityka/nabu-rozsliduye-peredachu-zemel-vijskovoho-aerodromu-odesi"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T11:40:02+00:00"/>
    <meta property="og:title" content="НАБУ розслідує передачу земель військового аеродрому в Одесі"/>
    <meta property="og:description" content="У Національному бюро розслідують можливу незаконну передачу земель армійського аеродрому в користування комунальним підприємствам і ФОП."/>
  </head>
  <body>
    <article>
      <h1>НАБУ розслідує передачу земель військового аеродрому в Одесі</h1>
      <address>
        <time datetime="2019-11-07T11:40:02+00:00">07 Nov 2019, 11:40</time>
      </address>
      <p>
        <b>Детективи Національного антикорупційного бюро розслідують факти передачі Одеською міською радою у постійне користування своїм комунальним підприємствам та в оренду фізичним особам - підприємцям – земель військового аеродрому «Шкільний».</b>
      </p>
      <p>Про це йдеться в рішенні Вищого антикорупційного суду від 4 листопада, повідомляє «Слово і Діло».</p>
      <p>За версією слідства, службові особи Одеської міськради, зловживаючи своїм становищем, передали в оренду та користування понад 94 га землі, яка фактично розташована у межах території військового містечка № 10 (аеродрому «Одеса-Шкільний») та перебуває у користуванні Міністерства оборони України. За даними детективів, такі дії було проведені одеською владою без погодження з Міноборони.</p>
      <p>Детективи встановили, що 5 земельних ділянок передали в постійне користування комунальним підприємствам «Міське капітальне будівництво», «Міськзелентрест» і «Одесміськелектротранс». Ще одну земельну ділянку було передано двом ФОП площею 1,212 га. У цій справі за клопотанням НАБУ та рішенням суду було призначено експертизу, яку проводить Київський науково-дослідний інститут судових експертиз. Від експертів до НАБУ надійшло клопотання про надання їм доступу до оригінали або належним чином оформлені копії документацій із землеустрою, за якими сформовано земельні ділянки, передані одеською владою.</p>
      <p>Тому детектив просив суд надати доступ до таких документів, які мають зберігатися в Одеській міськраді. Суд клопотання задовольнив.</p>
      <p>Нагадаємо, <a href="https://www.slovoidilo.ua/2018/03/27/novyna/polityka/sprava-truxanova-nabu-rozsliduye-kupivlyu-kolyshnoho-aerodromu-zastava">НАБУ розслідує покупку Одеською міськрадою колишнього аеродрому «Застава» за завищеною вартістю</a>. У цій справі <a href="https://www.slovoidilo.ua/2018/09/21/novyna/polityka/nabu-vidstezhuye-rux-koshtiv-spravi-kupivli-aerodromu-zastava">детективи відстежували рух коштів на рахунках пов'язаних фірм</a>. Пізніше експертиза підтвердила, що <a href="https://www.slovoidilo.ua/2019/06/05/novyna/polityka/odeska-miskrada-prydbala-aerodrom-zastava-zavyshhenoyu-czinoyu-ekspertyza">ціна аеродрому «Застава» була завищеною</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/07/09/novyna/polityka/aerodrom-zastava-nabu-otrymalo-dostup-dokumentiv-firmy"/>
        <a href="https://www.slovoidilo.ua/2019/10/18/novyna/polityka/antykorupczijnyj-sud-pryznachyv-sklad-sudu-spravi-truxanova"/>
        <a href="https://www.slovoidilo.ua/2019/08/12/novyna/polityka/sprava-truxanova-firma-sxemy-povernula-odesi-lyshe-26-mln-hrn"/>
      </related>
    </article>
  </body>
</html>