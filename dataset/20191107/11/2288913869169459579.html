<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705288"/>
    <meta property="og:site_name" content="De Standaard"/>
    <meta property="article:published_time" content="2019-11-07T11:57:00+00:00"/>
    <meta property="og:title" content="Tottenham-doelman Hugo Lloris dan toch onder het mes"/>
    <meta property="og:description" content="Tottenham-doelman Hugo Lloris is dan toch onder het mes gegaan aan zijn ontwrichte linkerelleboog. Dat heeft zijn team donderdag laten weten. De Spurs verw..."/>
  </head>
  <body>
    <article>
      <h1>Tottenham-doelman Hugo Lloris dan toch onder het mes</h1>
      <address>
        <time datetime="2019-11-07T11:57:00+00:00">07 Nov 2019, 11:57</time>
      </address>
      <p>
        <b>Tottenham-doelman Hugo Lloris is dan toch onder het mes gegaan aan zijn ontwrichte linkerelleboog. Dat heeft zijn team donderdag laten weten. De Spurs verwachten de Fransman nog altijd begin 2020 terug op het veld.</b>
      </p>
      <p>De partij van Tottenham tegen Brighton was begin oktober nauwelijks op gang gefloten toen Lloris een voorzet ongelukkig uit de handen liet glippen. De Franse doelman ging hierbij neer, en kwam slecht op zijn elleboog terecht. Maupay was bij de pinken en tikte voor Brighton de 1-0 binnen, maar intussen schreeuwde Lloris het uit van de pijn. Hij werd lange tijd ter plekke verzorgd en nadien op een draagberrie afgevoerd. Hij kreeg ook zuurstof toegediend. Uiteindelijk verloren de Spurs de wedstrijd met 3-0.</p>
      <p>Tottenham liet in eerste instantie weten dat de doelman niet onder het mes moest, maar kwam daar “na verder advies van specialisten” op terug. Lloris wordt nog altijd begin volgend jaar weer op de velden verwacht.</p>
    </article>
  </body>
</html>