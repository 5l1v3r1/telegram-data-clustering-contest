<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/07/ilva-sindacati-conte-alle_DFjmnMd9Dd5wkw5omgqtRM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T11:30:00+00:00"/>
    <meta property="og:title" content="Ex Ilva, sindacati da Conte"/>
    <meta property="og:description" content="Convocazione per Cgil, Cisl e Uil dopo la decisione di ArcelorMittal di recedere dal contratto sottoscritto nel 2018. Proclamate 24 ore di sciopero"/>
  </head>
  <body>
    <article>
      <h1>Ex Ilva, sindacati da Conte</h1>
      <address>
        <time datetime="2019-11-07T11:30:00+00:00">07 Nov 2019, 11:30</time>
      </address>
      <p>I leader di <b>Cgil, Cisl e Uil</b>, a quanto si apprende, sono stati <b>convocati a palazzo Chigi</b>. Al centro gli sviluppi della vertenza sugli impianti dell'<a href="https://www.adnkronos.com/Search/Link/keyword/ex%20ilva">ex Ilva</a> e la decisione, ribadita ancora nel vertice con il governo da <b>ArcelorMittal</b>, di <b>recedere dal contratto </b>di affitto sottoscritto nel 2018. Presenti inoltre Ugl, Usb, Fiom Cgil, Fim Cisl, Uilm Uil e Confindustria. A Palazzo Chigi Conte vedrà anche il presidente della Regione Puglia Michele Emiliano, il presidente della Provincia di Taranto Giovanni Gugliotti, il sindaco di Taranto Rinaldo Melucci e i sindaci di Massafra, Statte, Crispiano, Montemesola. Fim Fiom e Uilm hanno intanto proclamato <b>24 ore di sciopero</b> per l'intero gruppo ArcelorMittal a partire dalle 7 di venerdì 8 novembre. Le tre sigle si ricompattano così in vista di ore decisive per gli stabilimenti dell'ex gruppo Ilva: per le tute blu di Cgil Cisl e Uil, infatti, è "intollerabile" quanto emerso dal vertice a Palazzo Chigi. Le <b>condizioni </b>poste dalla multinazionale infatti "sono <b>provocatorie </b>e <b>inaccettabili</b>", scandiscono ancora i sindacati, che puntano il dito su quelle che giudicano "più gravi e relative alla modifica del Piano ambientale, al ridimensionamento produttivo a 4 milioni di tonnellate e alla richiesta di licenziamento di 5mila lavoratori, oltre alla messa in discussione del ritorno a lavoro dei 2mila attualmente in Amministrazione straordinaria".</p>
    </article>
  </body>
</html>