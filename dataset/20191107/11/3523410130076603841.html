<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638625/%D8%A8%D9%86%D8%B2%D9%85%D8%A7-%D8%AF%D8%B1-%D8%AA%D8%A7%D8%B1%DB%8C%D8%AE-%D8%A8%D8%A7%D8%B4%DA%AF%D8%A7%D9%87-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF-%D9%85%D8%A7%D9%86%D9%86%D8%AF-%D8%B1%D9%88%D9%86%D8%A7%D9%84%D8%AF%D9%88-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T11:21:00+00:00"/>
    <meta property="og:title" content="بنزما در تاریخ باشگاه رئال مادرید مانند رونالدو است"/>
    <meta property="og:description" content="سرمربی تیم فوتبال رئال مادرید بعد از پیروزی پرگل تیمش مقابل گالاتاسرای در لیگ قهرمانان از مهاجم فرانسوی‌اش و ستاره جوان برزیلی‌اش تمجید کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638625/%D8%A8%D9%86%D8%B2%D9%85%D8%A7-%D8%AF%D8%B1-%D8%AA%D8%A7%D8%B1%DB%8C%D8%AE-%D8%A8%D8%A7%D8%B4%DA%AF%D8%A7%D9%87-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF-%D9%85%D8%A7%D9%86%D9%86%D8%AF-%D8%B1%D9%88%D9%86%D8%A7%D9%84%D8%AF%D9%88-%D8%A7%D8%B3%D8%AA">بنزما در تاریخ باشگاه رئال مادرید مانند رونالدو است</a>
      </h1>
      <h2>سرمربی تیم فوتبال رئال مادرید بعد از پیروزی پرگل تیمش مقابل گالاتاسرای در لیگ قهرمانان از مهاجم فرانسوی‌اش و ستاره جوان برزیلی‌اش تمجید کرد.</h2>
      <address><time datetime="2019-11-07T11:21:00+00:00">07 Nov 2019, 11:21</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، زین‌الدین زیدان در پی برتری 6 بر صفر خانگی شب گذشته (چهارشنبه) شاگردانش مقابل گالاتاسرای در هفته چهارم مرحله گروهی لیگ قهرمانان اروپا گفت: ما بابت زدن 6 گل می‌توانیم خوشحال باشیم، اما در عین حال موفق شدیم دروازه‌مان را هم بسته نگه داریم و تا آخرین لحظه دفاع کردیم و به حریف‌مان هم احترام گذاشتیم، چون گاهی اوقات وقتی در نیمه اول چهار گل به ثمر می‌رسانید، می‌توانید با آرامش خاطر به بازی‌تان ادامه دهید اما ما این کار را نکردیم و نیمه دوم هم بازی را جدی گرفتیم و وقتی توپ را از دست می‌دادیم، بازیکنان گالاتاسرای را سخت تحت‌فشار قرار می‌دادیم که این باعث شد تا بازی خوبی را از خود به نمایش بگذاریم.</p>
      <p>سرمربی رئال مادرید همچنین در تمجید از مهاجم فرانسوی‌اش که با دو گلی که در این بازی به ثمر رساند، شمار گل‌های زده‌اش در لیگ قهرمانان اروپا را به عدد 50 رساند، اظهار داشت: آمار بنزما خود گویای همه چیز است. کسانی که فوتبالدوست هستند، می‌‌دانند که کریم بازیکن باکیفیتی است. او بازیکن مهمی برای رئال مادرید و برای خط حمله است و کارش را به خوبی انجام می‌دهد. تنها چیزی که دستخوش تغییر شده این است که بنزما پس از جدایی کریستیانو رونالدو، بازیکن پخته‌تری شده است.</p>
      <p>وی افزود: کریم یک پدر است و خب اخیراً اتفاقاتی برای او افتاده که بر عملکردش در زمین تأثیر گذاشته است. برای کریم خوشحال هستم. بنزما حالا از رکود اسطوره این باشگاه یعنی آلفردو دی‌استفانو (49 گل‌زده در رقابت‌های اروپایی) گذشت و حالا در تاریخ این باشگاه به مانند کریستیانو رونالدو است. کریم در حال انجام کاری فوق‌العاده است و ما هم باید از این موضوع لذت ببریم.</p>
      <p>در این بازی رودریگو، مهاجم 18 ساله رئال مادرید عملکرد خیلی خوبی از خود ارائه داد و سه گل (یک گل با پای چپ، یک گل با پای راست و یک گل با ضربه سر) برای رئال مادرید به ثمر رساند. این مهاجم برزیلی حالا تبدیل به جوانترین گلزن برزیلی تاریخ لیگ قهرمانان شد. او همچنین با 18 سال و 301 روز سن، تبدیل به دومین گلزن جوان تاریخ لیگ قهرمانان شد که در یک بازی هت‌تریک کرده است. رائول گونسالس، اسطوره باشگاه رئال مادرید این رکورد را با هت‌تریک در سن 18 سالگی و 113 روز در اختیار دارد.</p>
      <p>زیزو که پاسخ اعتمادش به ستاره جوانش را در این بازی گرفت، در تمجید از این بازیکن گفت: رودیگو 18 ساله است و هر موقع که فرصت بازی پیدا می‌کند، تمام تلاشش را برای تیم به کار می‌گیرد. او هم در حمله مشارکت دارد و هم در دفاع. رودریگو سخت تلاش می‌کند و کارش را به درستی انجام می‌دهد. از هر حیث اما ما نباید به او فشاری بیاوریم. رودریگو فرصت بازی پیدا کرد و کارش را به خوبی انجام داد. دیدن بازی او لذت‌بخش است</p>
    </article>
  </body>
</html>