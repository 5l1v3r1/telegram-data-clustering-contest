<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/dzhejms-dijn-se-zavrashta-v-goljamoto-kino.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T11:26:00+00:00"/>
    <meta property="og:title" content="Джеймс Дийн се &quot;завръща&quot; в голямото кино"/>
    <meta property="og:description" content="Това ще е първата му роля от 1955 г. насам, когато ярката звезда на Холивуд... умира на 24-годишна възраст"/>
  </head>
  <body>
    <article>
      <h1>Джеймс Дийн се "завръща" в голямото кино</h1>
      <h2>Това ще е първата му роля от 1955 г. насам, когато ярката звезда на Холивуд... умира на 24-годишна възраст</h2>
      <address><time datetime="2019-11-07T11:26:00+00:00">07 Nov 2019, 11:26</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Легендарният холивудски актьор от 50-те Джеймс Дийн отново ще изгрее на голям екран. Почитателите на седмото изкуство ще го видят във филма „Търсенето на Джак”, съобщава <a href="https://www.hollywoodreporter.com/news/afm-james-dean-reborn-cgi-vietnam-war-action-drama-1252703">The Hollywood Reporter</a>.</p>
      <p>Това ще стане възможно благодарение на компаниите Image Engine и MOI Worldwide. Те са се наели да създадат реалистична версия на Джеймс Дийн, като използват видео и фотографии на актьора.</p>
      <p>Дийн обаче ще бъде озвучен от друг актьор, отбелязва изданието. А ролята му във филма ще е второстепенна, но не по-малко важна.</p>
      <p>Студиото Magic City Films е придобило правата за ползване на образа на актьора от роднините му.</p>
      <p>„Много сме горди, че семейството му ни подкрепя и ще предприемем всички необходими мерки наследството му като една от най-големите холивудски звезди да остане непокътнато”, заявиха Антон Ърнст и Тати Голух, които са режисьори на лентата.</p>
      <p>Премиерата на филма се очаква през ноември 2020 г. Той ще е адаптация на едноименната повест на Гарет Крокър, а героят на Дийн ще се казва Роган.</p>
      <p>Джеймс Дийн загина в автокатастрофа през 1955 г. на 24-годишна възраст. Въпреки кратката си кариера, успява да изиграе няколко значими роли и се превръща в една от легендите на американското кино. Посмъртно получава номинация за „Оскар” за изпълнението му във филма „Гигант”.</p>
    </article>
  </body>
</html>