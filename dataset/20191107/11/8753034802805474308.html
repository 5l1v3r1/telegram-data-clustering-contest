<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/8mVzb2/bergen-tingrett-kan-ha-funnet-nye-feilaktige-nav-dommer"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T11:41:17+00:00"/>
    <meta property="og:title" content="Bergen tingrett kan ha funnet nye feilaktige Nav-dommer"/>
    <meta property="og:description" content="Bergen tingrett har funnet åtte nye dommer mot Nav-klienter som kan være avsagt uten å være i samsvar med norsk lov, melder retten."/>
  </head>
  <body>
    <article>
      <h1>Bergen tingrett kan ha funnet nye feilaktige Nav-dommer</h1>
      <h2>Bergen tingrett har funnet åtte nye dommer mot Nav-klienter som kan være avsagt uten å være i samsvar med norsk lov, melder retten.</h2>
      <address><time datetime="2019-11-07T11:41:17+00:00">07 Nov 2019, 11:41</time> by <a rel="author">NTB</a></address>
      <p>Torsdag er disse dommene oversendt Domstoladministrasjonen for videre oppfølging og avklaring.</p>
      <p>Funnet av de åtte dommene kommer etter at retten har gjennomført søk tilbake til 2012. Flere av dommene som nå er oppdaget, er avsagt i sommer og i høst – den siste 25. september 2019.</p>
      <p>Tidligere var det registrert seks dommer som er avsagt på feilaktig grunnlag i Bergen tingrett.</p>
      <p>– Siden søkefunksjonene i domstolenes saksbehandlingssystem er begrensede, kan vi ikke utelukke at det kan finnes flere saker som ikke er blitt oppdaget, heter det i en melding fra tingretten.</p>
      <p>Norske tingretter har dermed til sammen meldt fra om ytterligere 38 saker hvor uskyldige kan ha blitt dømt for trygdesvindel, i tillegg til de første 48 sakene fra Riksadvokaten.</p>
      <p>Totalt kan det være snakk om opp mot 90 saker der folk urettmessig har blitt dømt for å ta med seg trygdeytelser til andre EØS-land. I flere av sakene har folk fått ubetinget fengselsstraff.</p>
    </article>
  </body>
</html>