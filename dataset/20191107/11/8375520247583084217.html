<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/odeska-miskrada-virishila-torguvati-zapisami-z-kamer-videosposterezhennya-638308.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T11:04:33+00:00"/>
    <meta property="og:title" content="Одеська міськрада вирішила торгувати записами з камер відеоспостереження (документ)"/>
    <meta property="og:description" content="Ціна одного відео від 70 до 354 грн"/>
  </head>
  <body>
    <article>
      <h1>Одеська міськрада вирішила торгувати записами з камер відеоспостереження (документ)</h1>
      <address>
        <time datetime="2019-11-07T11:04:33+00:00">07 Nov 2019, 11:04</time>
      </address>
      <h4>Ціна одного відео від 70 до 354 грн</h4>
      <p>Виконком Одеської міської ради ухвалив рішення «Про встановлення тарифів на послуги, що надаються комунальною установою «Центр інтегрованої системи відеоспостереження та відеоаналітики міста Одеси (Центр – «077»)». Про це <a href="https://omr.gov.ua/ua/acts/committee/176673/">повідомляє офіційний сайт</a> міста.</p>
      <p>Влада міста наголошує, що це рішення ухвалене «з метою забезпечення сталого функціонування та розвитку Інтегрованої системи відеоспостереження та відеоаналітики міста Одеси».</p>
      <figure>
        <img src="https://glavcom.ua/img/forall/users/49/4935/1_1442.jpg"/>
      </figure>
      <p>Виконком встановив тарифи на послуги, що надаються комунальною установою «Центр інтегрованої системи відеоспостереження та відеоаналітики міста Одеси (Центр – «077»).</p>
      <p>Наприклад, ціна за придбання відео коливається від 70 до 354 грн. Придбати можна як повне відео за день, так і певний фрагмент - при зазначенні дати і часу.  Також можна придбати доступ до хмарного сервісу, на якому зберігаються файли.  Якщо відео захищене водяним знаком Центру і записано на диск, його ціна становить 240 грн. 99 коп.  Якщо дата і час відеозапису невідомі, то диск з такою інформацією обійдеться у 354 грн. 25 коп.</p>
      <p>Для тих, хто хоче підключитися до відеоархіву без права завантаження відео, послуга підключення становитиме 71 грн. А щомісячна абонплата складе 554 грн. Підключення до хмарного сервісу (VSaaS) коштуватиме 73 грн.,  з абонплатою - 680 грн. на місяць.</p>
    </article>
  </body>
</html>