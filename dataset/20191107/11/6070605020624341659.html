<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Esquerra-Republicana-Pais-Valencia-Vox_0_2339766130.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T11:23:44+00:00"/>
    <meta property="og:title" content="Esquerra Republicana del País Valencià denuncia tres diputats de Vox per haver retirat una pancarta de la formació"/>
    <meta property="og:description" content="ERPV també ha demanat la reprovació de les Corts dels dirigents de la formació d'extrema dreta"/>
  </head>
  <body>
    <article>
      <h1>Esquerra Republicana del País Valencià denuncia tres diputats de Vox per haver retirat una pancarta de la formació</h1>
      <h2>ERPV també ha demanat la reprovació de les Corts dels dirigents de la formació d'extrema dreta</h2>
      <address>
        <time datetime="2019-11-07T11:23:44+00:00">07 Nov 2019, 11:23</time>
      </address>
      <p>Esquerra Republicana del País Valencià (ERPV) ha presentat davant la Junta Electoral Provincial de València una denúncia contra la portaveu de Vox a les Corts Valencianes, Ana Vega, i els diputats d’aquesta formació David Garcia i Miguel Pascual  per la retirada dimarts d'una pancarta d'ERPV situada en un pont sobre l'autovia A-7 a l'altura d'Ontinyent (Vall d'Albaida).</p>
      <figure>
        <img src="https://www.ara.cat/2019/06/13/politica/portaveu-Vox-Parlament-Ana-Vega_2251585062_63492767_117x66.jpg"/>
      </figure>
      <p>
        <a href="https://www.ara.cat/paisvalencia/Tres-Esquerra-Republicana-Valencia-Twitter_0_2338566292.html">Tres diputats de Vox retiren una pancarta d'Esquerra Republicana del País Valencià i ho publiquen a Twitter</a>
      </p>
      <p>En la seva denúncia, la formació valenciana addueix que l’article 144 de la llei electoral "determina que infringir les normes legals en matèria de cartells electorals i espais reservats, així com les normes relatives a les reunions i altres actes públics de propaganda electoral, seran castigats amb multa i/o pena privativa de llibertat". En el seu escrit, ERPV també demana que se sancioni els diputats i s’informi el ministeri fiscal perquè investigui els fets.</p>
      <p>El president d'Esquerra Republicana del País Valencià, Josep Barberà, ha afirmat que a l'estat espanyol s'està produint "un clar retrocés democràtic també en les formes i donem per vàlids comportaments que en cap democràcia avançada del món s’admetrien. Les nostres propostes ideològiques i els nostres lemes no tenen perquè agradar la resta de sensibilitats, de la mateixa manera que a nosaltres no ens agraden les de moltes formacions. De fet, a ERPV ens enorgullim de representar tot el contrari que l’extrema dreta de Vox, un partit hereu del franquisme més dur que no oblidem que ha exercit l’acusació particular en l’infame judici contra els nou presos polítics catalans i que demana la il·legalització de tot aquell que pensa diferent".</p>
      <h3>Reprovació de les Corts</h3>
      <p>A més de la denúncia davant la Junta Electoral Provincial de València, des d'ERPV estan estudiant denunciar Vox per haver animat als seus seguidors i militants a despenjar els cartells i pancartes de la formació independentista d'arreu el País Valencià. De fet, i en aquesta línia, la formació també ha registrat una petició al president de les Corts Valencianes, Enric Morera, perquè es reprovin els tres diputats valencians.</p>
    </article>
  </body>
</html>