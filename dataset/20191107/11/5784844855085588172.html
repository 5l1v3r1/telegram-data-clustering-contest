<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/prvi-telefon-s-fotoaparatom-locljivosti-108-milijonov-slikovnih-tock.html?RSS26cadc4395576b7f9dfd01c64a4a0434"/>
    <meta property="og:site_name" content="Računalniške novice"/>
    <meta property="article:published_time" content="2019-11-07T11:47:00+00:00"/>
    <meta property="og:title" content="Telefon s fotoaparatom ločljivosti 108 milijonov slikovnih točk"/>
    <meta property="og:description" content="Nedavno smo poročali o tem, da je Samsung predstavil napredno slikovno tipalo družine ISOCELL za pametne mobilne telefone, ki se lahko pobaha z ločljivostjo 108 milijonov točk."/>
  </head>
  <body>
    <article>
      <h1>Telefon s fotoaparatom ločljivosti 108 milijonov slikovnih točk</h1>
      <address>
        <time datetime="2019-11-07T11:47:00+00:00">07 Nov 2019, 11:47</time>
      </address>
      <slideshow>
        <figure>
          <img src="https://www.racunalniske-novice.com/images/1/H_MAX_1024x768/61781583-xiaomi-mi-cc9-pro.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/61781582-xiaomi-mi-cc9-pro.jpg"/>
        </figure>
        <figcaption>Pametni mobilni telefon Xiaomi Mi CC9 Pro je prvi opremljen s fotoaparatom ločljivosti 108 milijonov slikovnih točk.</figcaption>
      </slideshow>
      <p>Nedavno smo poročali o tem, da je podjetje Samsung predstavilo napredno slikovno tipalo družine ISOCELL za pametne mobilne telefone, ki se baha z impresivno ločljivostjo 108 milijonov slikovnih točk. Slikovno tipalo Samsung ISOCELL Bright HMX je najzmogljivejše slikovno tipalo v zgodovini pametnih mobilnih telefonov, njegova velikost pa znaša 1/1,33 palca. S pomočjo novinca in napredne tehnologije Samsung Tetracell bo dejansko mogoče zajemati fotografije do ločljivosti 27 milijonov slikovnih točk, saj bodo pri zajemu fotografije štiri slikovne točke združene v eno. To bo seveda omogočalo zajem boljših oziroma kakovostnejših fotografij tudi pri slabih svetlobnih pogojih.</p>
      <p>Prvo podjetje, ki se je odločilo za vgradnjo slikovnega tipala ločljivosti 108 milijonov slikovnih točk v svoj izdelek,  je podjetje Xiaomi. Tu gre za pred kratkim predstavljen pametni mobilni telefon Xiaomi Mi CC9 Pro, ki poleg glavne kamere ločljivosti 108 milijonov slikovnih točk, razpolaga še s slikovnimi tipali ločljivosti 20 milijonov slikovnih točk (ultra široka kamera) in dvema telefoto slikovnima tipaloma ločljivosti 12 milijonov in osem milijonov slikovnih točk. Tu seveda nikakor ne gre spregledati petkratne optične povečave za kakovostnejše fotografiranje oddaljenih objektov.</p>
      <p>Tudi preostala strojna oprema pametnega mobilnega telefona Xiaomi Mi CC9 Pro pričakovano ni od muh. Ta namreč zajema zaslon AMOLED s 16,4-centimetrsko oziroma 6,47-palčno diagonalo in ločljivostjo Full HD +, spletno kamero ločljivosti kar 32 milijonov slikovnih točk in Qualcommov mobilni procesor Snapdragon 730G. Za dolgo delovanje skrbi baterija zmogljivosti 5.260 mAh s podporo za hitro polnjenje moči 30 vatov. To v praksi pomeni, da bomo lahko povsem izpraznjeno baterijo v zgolj 30 minutah napolnili do 58 odstotkov, za 100 odstotkov pa bomo potrebovali dobro uro.</p>
      <p>Pametni mobilni telefon Xiaomi Mi CC9 Pro na srečo ni pretirano drag. Za vstopno različico, opremljeno s šestimi gigabajti sistemskega pomnilnika in 128 gigabajti prostora za shranjevanje podatkov je namreč na kitajskem trgu treba odšteti okoli preračunanih 361 evrov. Nekoliko zmogljivejši model, opremljen z osmimi gigabajti sistemskega pomnilnika in 128 gigabajti prostora za shranjevanje podatkov je vrednoten na preračunanih 397 evrov, za najzmogljivejši model z osmimi gigabajti sistemskega pomnilnika in 256 gigabajti prostora za shranjevanje podatkov pa bo treba odšteti okoli preračunanih 451 evrov, kar za odličen pametni mobilni telefon ni veliko.</p>
      <figure>
        <iframe src="https://www.youtube.com/embed/VvmDDMb7r7k" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.mi.com/global">Mi</a></footer>
    </article>
  </body>
</html>