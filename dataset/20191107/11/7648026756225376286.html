<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%91%d7%a8%d7%99%d7%90%d7%95%d7%aa/%d7%a0%d7%99%d7%aa%d7%95%d7%97-%d7%97%d7%93%d7%a9%d7%a0%d7%99-%d7%91%d7%93%d7%a8%d7%9b%d7%99-%d7%94%d7%a0%d7%a9%d7%99%d7%9e%d7%94-%d7%94%d7%97%d7%96%d7%99%d7%a8-%d7%9c%d7%a2%d7%95%d7%9e%d7%a8-%d7%91%d7%9f-%d7%94-3-%d7%95%d7%97%d7%a6%d7%99-%d7%90%d7%aa-%d7%94%d7%99%d7%9b%d7%95%d7%9c%d7%aa-%d7%9c%d7%a0%d7%a9%d7%95%d7%9d-416506/4"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-07T11:40:00+00:00"/>
    <meta property="og:title" content="ניתוח חדשני בדרכי הנשימה החזיר לעומר בן ה-3 וחצי את היכולת לנשום"/>
    <meta property="og:description" content="עומר עטר בן ה-3 וחצי עבר לאחרונה ניתוח חדשני בדרכי הנשימה במרכז שניידר לרפואת ילדים בפתח תקוה. מאז שנולד סבל עומר מקשיי נשימה ודלקות ריאה חוזרות והתאשפז לעתים קרובות בבית החולים, בשל מום מולד בדרכי הנשימה והעיכול – פיסטולה בין קנה לוושט ואטרזיה של הוושט"/>
  </head>
  <body>
    <article>
      <h1>ניתוח חדשני בדרכי הנשימה החזיר לעומר בן ה-3 וחצי את היכולת לנשום</h1>
      <h2>עומר עטר בן ה-3 וחצי עבר לאחרונה ניתוח חדשני בדרכי הנשימה במרכז שניידר לרפואת ילדים בפתח תקוה. מאז שנולד סבל עומר מקשיי נשימה ודלקות ריאה חוזרות והתאשפז לעתים קרובות בבית החולים, בשל מום מולד בדרכי הנשימה והעיכול – פיסטולה בין קנה לוושט ואטרזיה של הוושט</h2>
      <address><time datetime="2019-11-07T11:40:00+00:00">07 Nov 2019, 11:40</time> by <a rel="author">מיינט פתח תקוה</a></address>
      <figure>
        <img src="https://cdn.isnet.co.il/dyncontent/2019/11/7/4ca0b42f-167c-46d4-8f6e-c68a3f95e1df.jpg"/>
        <figcaption>צילום: דוברות מרכז שניידר לרפואת ילדים</figcaption>
      </figure>
      <p>עומר עטר בן ה-3 וחצי עבר לאחרונה ניתוח חדשני בדרכי הנשימה במרכז שניידר לרפואת ילדים בפתח תקוה. מאז שנולד סבל עומר מקשיי נשימה ודלקות ריאה חוזרות והתאשפז לעתים קרובות בבית החולים, בשל מום מולד בדרכי הנשימה והעיכול – פיסטולה בין קנה לוושט ואטרזיה של הוושט. מום מולד זה מופיע אצל אחד מכל 3,000 ילדים, חלקם יזדקקו לניתוח זה. הניתוח החדשני שבוצע עד כה רק בבית החולים לילדים בבוסטון, ארה"ב, יובא לאחרונה לארץ ועתיד לשפר את איכות חייהם של ילדים רבים. עומר הוא אחד משלושת הילדים הראשונים שעברו בארץ את הניתוח.</p>
      <p>לפני כשנה טסו רופאים מומחים ממרפאת נע"ם (נשימה-עיכול משולב) במרכז שניידר, לבית החולים לילדים בבוסטון ארה"ב, בכדי ללמוד מד"ר ראסל ג'נינגס Russell Jennings, MD, על ניתוחי הטרכאופקסי (Tracheopexy) החדשניים אותם הוא מבצע על פי הגישה שפיתח, ניתוחים שנועדו לתקן את קנה הנשימה ולשפר משמעותית את מצבם של הילדים הסובלים מטרכיאומלציה חמורה. עם צוות המומחים ממרכז שניידר נמנו: ד"ר פטריק שטפלר, רופא בכיר במכון הריאות, ד"ר עמנואל סגייה, רופאה בכירה במחלקה הכירורגית וד"ר גבי אמיר, כירורג חזה ולב בכיר.</p>
      <p>בתחילת חודש אוקטובר, 2019, הגיעו שישה אנשי צוות רפואי מבוסטון לארץ, בכדי להכשיר את מומחי שניידר לבצע את הניתוחים החדשניים והייחודיים הללו. במסגרת הביקור, נותח עומר בן ה-3 וחצי על ידי הצוות האמריקאי והצוות הישראלי. במשך 13 שעות רצופות ניתחו הצוותים את עומר הקטן, לאחר מכן הוא אושפז ביחידה לטיפול נמרץ בשניידר, שם התאושש ולאחר שבוע שוחרר לביתו. בימים אלה עומר מחלים בקצב מהיר, ובקרוב מאוד יחזור לגן הילדים. הניתוח החדשני ישפר משמעותית את חייו ואיכות חייו ושל ילדים נוספים אשר נחסכה מהם הטיסה לבוסטון לביצוע הניתוח. הצוותים הרפואיים בבית החולים בבוסטון ובמרכז שניידר נמצאים בקשר רציף, כולל שיחות וידאו בין הצוותים בהם נידונים המקרים המורכבים.</p>
      <p>בשנת 2017 הושקה במרכז שניידר מרפאת נע"ם (נשימה-עיכול משולב), המהווה את המרכז האירודיג'סטיבי הראשון מסוגו בארץ. המרפאה הוקמה במטרה לתת מענה מקצועי כוללני לילדים ובני נוער עם בעיות בריאות מורכבות, המערבות את דרכי האוויר ודרכי העיכול (aerodigestive tract), ילדים הסובלים ממחלות כגון דלקות ריאה על רקע אספירציה, הפרעות בתנועתיות הוושט, שסע לרינגאלי, שיתוק מיתרי קול, פיסטולה בין הקנה לוושט ועוד.</p>
      <p>הגישה המשולבת כבר הוכיחה את עצמה והובילה לקצב מהיר יותר באבחון, יחד עם יתר דיוק אבחנתי וטיפולי. בהתאם לצורך הרפואי, מבצע הצוות פעולות משולבות – כלומר מספר פעולות תחת אותה הרדמה, בכלל זה ברונכוסקופיה גמישה, גסטרוסקופיה וברונכוסקופיה קשיחה, בנוכחות רופא מרדים המנוסה בשליטה על דרכי האוויר בעת פעולות מורכבות אלו. לא פעם מצליח הצוות – בזכות הגישה המשולבת ועבודת הצוות – לבצע אבחון במקרים שלא אובחנו במרכזים אחרים.</p>
      <p>בשל מורכבות המקרים, הטיפול במרפאה משלב מומחים רפואיים ממספר תחומים, ביניהם: רופאי ריאות, גסטרואנטרולוגיה, תזונה ומחלות כבד, אף אוזן גרון, המערך הכירורגי, השירות לריפוי בעיסוק, הרדמה, רדיולוגיה, השירות לפיזיותרפיה והשירות לתזונה ודיאטה. עבודת צוות המרפאה מבוססת על גישה רב תחומית, היוצרת תיאום מרבי בין אנשי הצוות במקצועות השונים, הנותנים לילד המטופל מענה כוללני ומקיף ביום מרוכז אחד. גישה זו, המכונה clinical care co-ordination, פותחה לפני למעלה מעשרים שנה בבית החולים לילדים בסינסינטי שבארה"ב, ומיושמת במרכז שניידר במסגרת המענה לבעיות המורכבות ברפואת הילדים השלישונית.</p>
      <p>הצוות הגרעיני של המרפאה כולל את ד"ר פטריק שטפלר, מייסד המרפאה, ד"ר ארי סילברמינץ, רופא בכיר במכון לגסטרואנטרולוגיה, ד"ר יורם שטרן וד"ר משה היין, רופאים בכירים ביחידת אף אוזן גרון, ד''ר סילביה גרוזובסקי, רופאה בכירה במחלקת הדמיה, יוליה גנדלר, אחות אחראית מכון ריאות ומתאמת שירות נע"ם, יפעת ניצן, קלינאית התקשורת, עדי שמעוני, מרפאה בעיסוק, תמי שניידרמן, פיזיותרפיסטית, יפעת פישר, דיאטנית ואוריין לוסנה, מזכירה.</p>
    </article>
  </body>
</html>