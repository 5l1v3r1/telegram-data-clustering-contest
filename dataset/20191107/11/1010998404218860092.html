<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/chervenite-eleni-evoljuirat-po-barzo-zaradi-globalnoto-zatopljane.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T11:10:00+00:00"/>
    <meta property="og:title" content="Червените елени еволюират по-бързо заради глобалното затопляне"/>
    <meta property="og:description" content="Това е първият случай, в който учени наблюдават подобни бързи темпове на еволюция заради климатичните промени"/>
  </head>
  <body>
    <article>
      <h1>Червените елени еволюират по-бързо заради глобалното затопляне</h1>
      <h2>Това е първият случай, в който учени наблюдават подобни бързи темпове на еволюция заради климатичните промени</h2>
      <address><time datetime="2019-11-07T11:10:00+00:00">07 Nov 2019, 11:10</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Популацията на червени елени на шотландския остров Ръм еволюира по-бързо заради глобалното затопляне. Това е първият случай, в който учени наблюдават подобни бързи темпове на еволюция заради климатичните промени, предаде „Индипендънт“.</p>
      <p>Използвайки данни от 1970 г. насам учените от университета в Единбург установили, че заради затоплящия се климат елените са започнали да раждат малките си по-рано. Тази промяна настъпва много по-бързо от очакваното – на всеки три години ражданията се изместват все по-рано. Причините са комплексни, но главната е по-топлият климат.</p>
      <p>Учените установили за първи път, че глобалното затопляне води до генетични промени заради естествения подбор – теория, описана още от Чарлз Дарвин.</p>
      <p>Женските червени елени раждат по едно малко всяка година, като тези, които се възпроизвеждат по-рано правят по-голямо поколение в рамките на живота си. По този начин гените, които са отговорни за по-ранното раждане на малки започват да доминират над останалите.</p>
      <p>„Това е един от първите случаи, в които сме документирали действието на еволюцията. Това ни показва, че животинските видове може и да успеят да се адаптират към климатичните промени“, коментира д-р Тимъти Боне от Австралийския национален университет, участвал в изследването.</p>
    </article>
  </body>
</html>