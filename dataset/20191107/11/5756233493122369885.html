<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620330/%DA%86%D9%86%D8%AF-%D9%86%DA%A9%D8%AA%D9%87-%D8%AF%D8%B1%D8%A8%D8%A7%D8%B1%D9%87-%D9%81%D8%A7%D8%AC%D8%B9%D9%87-%D9%88%D8%A7%DA%98%DA%AF%D9%88%D9%86%DB%8C-%D8%AE%D9%88%D8%AF%D8%B1%D9%88-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A8%D8%B4%D8%A7%DA%AF%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T11:37:00+00:00"/>
    <meta property="og:title" content="چند نکته درباره فاجعه واژگونی خودرو دانش آموزان بشاگرد"/>
    <meta property="og:description" content="۱۴ آبان ماه امسال باز هم شاهد خبر واژگونی خودرو حامل دانش آموزان در بشاگرد از توابع هرمزگان بودیم که باردیگر مردم استان و حتی کشورمان را در غم از دست رفتن این نونهالان فرو برد."/>
  </head>
  <body>
    <article>
      <h1>چند نکته درباره فاجعه واژگونی خودرو دانش آموزان بشاگرد</h1>
      <address>
        <time datetime="2019-11-07T11:37:00+00:00">07 Nov 2019, 11:37</time>
      </address>
      <p>
        <i>۱۴ آبان ماه امسال باز هم شاهد خبر واژگونی خودرو حامل دانش آموزان در بشاگرد از توابع هرمزگان بودیم که باردیگر مردم استان و حتی کشورمان را در غم از دست رفتن این نونهالان فرو برد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>واژگونی خودروی دانش آموزان در بشاگرد برای چندمین بار در سالهای اخیر رخ داده و دانش آموزان بیگناه که به صرف رسیدن به مقصد ازاین خودروها استفاده می کنند به کام مرگ فرستاد و این داستان تمام شدنی نیست.</p>
      <p>این بار هم یک خبری مبنی براینکه واژگونی وانت سایپای سرویس دانش آموزان در روستای دستگرد درگاز بشاگرد ۲ کشته و پنج زخمی برجای گذاشت عمق فاجعه آنقدر زیاد بود که خبر در تمام شبکه های اجتماعی و خبری پیچید.</p>
      <figure>
        <img src="https://aftabnews.ir/files/fa/news/1398/8/16/356356_411.jpg"/>
      </figure>
      <p>اینکه هرسال شماری از دانش آموزان روستاهای بشاگرد به این شیوه قربانی توجه نکردن به موضوع امنیت و سلامت آنها می شوند تاکنون درحد تاکید و گزارش بوده ولی اقدام اساسی دراین زمینه صورت نگرفته است و خانواده های قربانیان همچنان ازاین روند ناراحت هستند.</p>
      <p>بیش از سه دهه است که سوار کردن افراد در بالای خودرو وانت ممنوع بوده و این اقدام اول اینکه خلاف قانون راهنمایی و رانندگی بوده و دوم اینکه این خودروها برای حمل بار ساخته شده و نباید افراد آنهم کودکان ونو جوانان که بیشتر باید مواظب کرد با این وسیله رفت وآمد کنند.</p>
      <p>امروز در دنیا و درکشورخودمان خودروهای سواری اگر سرنشینان آن کمر بند ایمنی نبندند برای حفظ ایمنی جریمه می شوند ولی در روستاهای بشاگرد وانت بار نیسان به عنوان وسیله رفت وآمد دانش آموزان به مدرسه است.</p>
      <p>۴ دهه از انقلاب اسلامی گذشته و برای رفع محرومیت بیشترین اعتبار دراین سالها برای عمران وآبادانی بشاگرد هزینه شده ولی هنوز نشانه های محرومیت خودنمایی می کند و باید شاهد مرگ افرادی باشیم که برای آموختن علم ودانش باید قربانی کوتاهی ما باشند.</p>
      <p>درطول این سالها، این همه هزینه برای رفع محرومیت بشاگرد شد چندین شهر و روستا را آباد کرد ولی می بینیم انگار این پول درچاه ریخته شده و چیزی از رفع محرومیت کم نشده زیرا هرچه هم شده با یک تصادف همه چیز خودنمایی می کند.</p>
      <p>حتما باید یک رتفاق مثل اینگونه حوادث رخ دهد تا سازمانهای سازمانه و نهادی های متولی به خود بیاند و احساس مسوولیت کنند که دراین حوادث پاسخگو باشند و حالا هم که جانهای زیادی از دست رفته به دنبال راه چاره باشند.</p>
      <p>
        <b>راه، بهانه مسوولانه در حوادث جاده‌ای بشاگرد</b>
      </p>
      <p>با وجود تلاش های زاید برای توسعه بشاگرد که از یک روستا به بخش و سپس به شهرستان تبدیل شد ولی معضل نبود راه مناسب ارتباطی بین روستاها همچنان خودنمایی می کند و هنوز به مولفه های اصلی توسعه نزدیک نشده و محرومیت آن به پایان نرسیده است.</p>
      <p>بشاگرد بدلیل کوهستانی بودن مسیر آن همواره سخت گذر بوده و به جای هزینه های دیگر چه خوب بود که ابتدا راههای ارتباطی برای سهولت دسترسی مردم اقدام می شد و این امر عمران وآبادانی دراین منطقه که اسوه محرومیت کشور است، تسریع می کرد.</p>
      <p>بطور معمول راه و نامناسب بودن آن در بشاگرد بهانه‌ای است که تا به امروز در حوادثی همچون حادثه تلخ ۱۴ آبان در این منطقه، دستگاه‌هایی که باید پاسخگو باشند، به آن چنگ می زنند و عنوانش می کنند که عذر بدتر از گناه است.</p>
      <p>در بیشتر کشورهای پیشرفته دنیا زمانی که حادثه ای رخ می دهد، علل آن بررسی و در اسرع وقت جهت حل و فصل و رفع موانع اقدام می شود که جای بسی تاسف است که مسوولان ما مشکل را می دانند اما چاره‌ای برای آن تا به امروز اتخاذ نکرده اند.</p>
      <p>
        <b>امکان حذف وانت برای رفت و آمد دانش آموزان وجود ندارد</b>
      </p>
      <p>مدیر کل آموزش و پرورش هرمزگان در تازه ترین اظهارات خود گفته اکنون امکان حذف وانت خودرو برای رفت و آمد دانش آموزان وجود ندارد و به علت سخت گذر و کوهستانی بودن راه‌های روستایی در بشاگرد امکان استفاده از خودروهای دیگر و مینی بوس نیست.</p>
      <p>موسی دادی زاده به دنبال حادثه واژگونی وانت حامل دانش آموزان بشاگردی به خبرنگاران اظهار داشت: این حادثه برای دانش آموزانی رخ داد که به صورت روستا مرکزی تحصیل می‌کردند.</p>
      <p>وی ادامه داد: اکنون ۵۰ وانت سایپا بیش از ۷۰۰ دانش آموز روستایی را در بخش های مرکزی و گافر و پارامون بشاگرد جا به جا می‌کنند که در تلاش هستیم با توسعه مدارس شبانه روزی تعداد رفت و امد دانش آموزان را کاهش دهیم..</p>
      <p>بنابه اظهار وی امسال با راه اندازی ۳ مدرسه شبانه روزی ۲۰ سرویس وانت سایپا حذف شد و در سال آینده نیز با راه اندازی دو مدرسه شبانه روزی دیگر ۸ سرویس وانت سایپا حذف می‌شود.</p>
      <p>وی اضافه کرد: هر وانت سایپا بطور متوسط ۶ دانش آموز را جابه جا می‌کند که در حادثه اخیر به علت خرابی وانت سایپای سرویس از خودروی جایگزین و عبوری استفاده شد و شمار دانش آموزان در خودرو نیز ۱۲ نفر بود.</p>
      <p>
        <b>آموزش و پرورش بشاگرد تسهیلات ویژه برای خرید مینی بوس می دهد</b>
      </p>
      <p>مدیرکل آموزش و پرورش هرمزگان به دنبال این حادثه به خبرنگاران اظهار داشته است: آموزش و پرورش بشاگرد آماده پرداخت تسهیلات برای خرید مینی بوس ویژه جابه جایی دانش آموزان در مناطق روستایی این شهرستان است.</p>
      <p>این موضوع در شرایطی از سوی این مقام مسوول عنوان شده که وی پیش از بیان این مطلب ، اعلام کرده بود که به دلیل سخت گذر بودن راه‌های بشاگرد، امکان جابجایی دانش آموزان با مینی بوس نیست.</p>
      <p>حال این سول مطرح است که اگر امکان جابجایی دانش آموزان با مینی بوس نیست، پس چطور تسهیلات ویژه ای برای خرید آن ارایه می دهید؟ اگر امکان جابه جایی با مینی بوس هست، چرا تا به امروز این تسهیلات را نداده اید ؟ مگر پیش از این حوادثی از این قبیل رخ نداده بود که حال به فکر افتاده اید.</p>
      <p>
        <b>تشکیل پرونده برای مقصران حادثه واژگونی خودرو دانش آموزان</b>
      </p>
      <p>رییس کل دادگستری هرمزگان دراین زمینه گفت: به دنبال حادثه تلخ و غم انگیر واژگونی وانت سایپای سرویس دانش آموزان در شهرستان بشاگرد، پرونده قضایی از سوی دادگستری استان برای رسیدگی سریع به این موضوع تشکیل شد.</p>
      <p>علی صالحی تصریح کرد: پرونده قضایی در خصوص این حادثه تشکیل و دستورهای لازم برای رسیدگی ویژه و در اسرع وقت به آن و بررسی علل حادثه صادر شده که پس از رسیدگی به پرونده و انجام کارشناسی‌ها، میزان خطای مقصر یا مقصران حادثه به صورت دقیق اطلاع رسانی خواهد شد.</p>
      <p>وی خاطرنشان کرد: در خصوص متوفیان حادثه نیز تأکیدهای لازم در راستای تسریع اقدامات قانونی، احراز هویت، بررسی علل فوت و تحویل به خانواده‌ها به پزشکی قانونی استان ابلاغ شده است.</p>
      <p>رییس کل دادگستری هرمزگان بیان داشت: دستگاه قضایی استان در راستی احقاق حقوق عامه و جلوگیری از تکرار حوادث از این نوع به اداره کل آموزش پرورش هرمزگان اعلام کرده تا هر چه سریعتر نسبت به استانداردسازی سرویس مدارس بشاگرد و اختصاص اتوبوس و خودروهای مناسب اقدام نماید.</p>
      <p>رئیس روابط عمومی و امور بین الملل دانشگاه علوم پزشکی هرمزگان هم گفت: در این حادثه یک دانش آموز دختر ۱۳ ساله و یک دانش آموز پسر ۱۳ ساله به علت شدت ترومای وارده فوت شده اند.</p>
      <p>فاطمه نوروزیان افزود: حادثه ساعت ۶:۴۵ روز سه شنبه ۱۴آبان ۹۸ رخ داد و مجروحان در بیمارستان بقیه الله سردشت درحال مداوا هستند که البته حال یکی از دانش آموزان وخیم گزارش شده که به بیمارستان میناب اعزام شده است.</p>
      <p>وی اضافه کرد: با وجود وخامت حال مصدومان و تعداد بالای آنها، هیچکدام از افراد حاضر در محل حادثه با اورژانس ۱۱۵ تماس نگرفته و مصدومان را با ماشین عبوری به بیمارستان بقیه الله بشاگرد انتقال داده اند.</p>
      <p>وانت سایپا ۱۵ دانش آموز را از روستاهای سرتنگ، بند بارک و موردان دربند صلاح به مدرسه رازی دستگرد درگاز می‌برد.آموزش و پرورش بشاگرد دارای بیش از هفت هزار و ۵۰۰ دانش آموز است که در ۱۹۶ مدرسه مشغول به تحصیل می باشند.</p>
      <p>این برای نخستین بار نیست که خبر سانحه واژگونی سرویس مدارس در این منطقه اعلام می شود و پیش از این نیز بارها شاهد وقوع این حادثه بودهایم که در یکی از این حوادث در سال ۹۵ یک دانش آموز جان خود را از دست داد.</p>
      <p>اردیبهشت ماه امسال نیز بر اثر واژگونی وانت سرویس مدارس حامل هشت دانش آموز، سه نفر مصدوم و تحت درمان قرار گرفتند.این حادثه در روستای سگرکن در بخش گافر و پاراموند بشاگرد به دلیل نقص در سیستم ترمز سرویس مدرسه رخ داده بود.</p>
      <p>شهرستان بشاگرد منطقه کوهستانی در ۳۰۰ کیلومتری شرق بندرعباس مرکز استان هرمزگان واقع شده است</p>
    </article>
  </body>
</html>