<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/del-laborisme-estabilitat-Jeremy-Corbyn_0_2339766119.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T11:00:00+00:00"/>
    <meta property="og:title" content="La dimissió del número 2 del laborisme atia la divisió entre moderats i corbynistes en plena campanya electoral al Regne Unit"/>
    <meta property="og:description" content="Tom Watson al·lega raons &quot;personals&quot; però la renúncia culmina el xoc amb l'ala esquerra del partit"/>
  </head>
  <body>
    <article>
      <h1>La dimissió del número 2 del laborisme atia la divisió entre moderats i corbynistes en plena campanya electoral al Regne Unit</h1>
      <h2>Tom Watson al·lega raons "personals" però la renúncia culmina el xoc amb l'ala esquerra del partit</h2>
      <address>
        <time datetime="2019-11-07T11:00:00+00:00">07 Nov 2019, 11:00</time>
      </address>
      <p>Les primeres vint-i-quatre hores de campanya electoral britànica oficial, que ha començat dimecres, han posat al descobert les dificultats amb què els dos grans partits fan front a la decisiva jornada del <a href="https://www.ara.cat/internacional/eleccions-regne-unit-12-desembre-brexit-boris-johnson_0_2334966537.html">12 de desembre</a>. La dimissió a mig matí del ministre per a Gal·les, Alun Cairns, per haver mentit en relació amb el coneixement que tenia sobre la intervenció d'un exassessor seu en el sabotatge d'un judici per violació, va amenaçar amb fer descarrilar l'arrencada de Johnson, que es va fer al vespre a Birmingham.</p>
      <p>Però mentre Johnson parlava en un escenari envoltat de fidels, dissenyat només perquè a la televisió aparegués ple de gom a gom el que en realitat era una gran nau gairebé buida, el laborisme s'esquerdava una mica més. Tom Watson, número 2 del partit des del mateix moment en què va ser elegit l'actual líder, Jeremy Corbyn (2015), anunciava per Twitter que renunciava al càrrec i que no es presentaria a les eleccions. Watson ha sigut parlamentari des del 2001 pel districte de West Bromwich East, a West Midlands.</p>
      <figure>
        <iframe data-src="https://twitter.com/tom_watson/status/1192169894479122433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>  </p>
      <p>"Després de 35 anys de fer política a temps complet, he decidit renunciar a fer campanya per superar la crisi de salut pública que han causat els <i>tories</i>. Estic tan compromès amb el laborisme com sempre. Em passaré aquestes eleccions lluitant pels brillants candidats laboristes i per a un futur millor per al nostre país", deia.</p>
      <p>Però més enllà de les raons "personals, no polítiques" que també ha exposat a la carta que acompanya la piulada, el cas és que la inesperada marxa de Watson arriba en el pitjor moment per al laborisme, i només un mes i mig després que des del sector corbynista del partit s'intentés descavalcar-lo del càrrec just abans del començament del congrés anual del partit, en què també es va voler boicotejar el seu discurs als congressistes. El mateix Corbyn va aturar a l'últim minut l'operació anti-Watson, per mirar d'aturar la ja fràgil imatge d'unitat de la formació.</p>
      <p>Watson ha sigut el líder del sector moderat i centrista del partit, i la veu amb més ressò del laborisme en demanda d'un segon referèndum del Brexit, una posició amb què el mateix Corbyn mai s'ha compromès obertament fins fa pràcticament un parell de mesos, i gairebé a contracor.</p>
      <p>Una altra de les raons que han enfrontat Corbyn i Watson al llarg dels quatre anys de colideratge del partit ha sigut la manera com la direcció laborista ha abordat <a href="https://www.ara.cat/internacional/grans-partits-britanics-acusats-racisme_0_2194580716.html">les denúncies d'antisemitisme</a> que des de l'estiu del 2018 han planat sobre la direcció, i que han comportat la marxa d'uns quants diputats. Diferents personalitats del partit han retut tribut a Watson en les últimes hores, com l'alcalde de Londres Sadiq Khan.</p>
      <p>La marxa de Watson ha sigut aprofitada pels enemics de Corbyn per llançar-li veritables càrregues de profunditat aquest dijous i intentar mostrar la suposada radicalització en què el partit ha caigut des que és liderat pel veterà diputat pel barri d'Islington, al nord de Londres. És el cas de l'exdiputat laborista Ian Austin, que va ser col·laborador de l'ex primer ministre Gordon Brown (2007-10).</p>
      <p>En una explosiva entrevista al programa <i>Today </i>de BBC Radio 4, Austin ha demanat el vot per a Boris Johnson i ha assegurat que "Jeremy Corbyn no està capacitat per dirigir el país". I ha afegit que les polítiques econòmiques del laborisme "deixarien el país pitjor". Austin va renunciar al partit el febrer passat. Fill adoptiu d'un refugiat jueu que es va escapar de l'Holocaust, ha esmentat "l'escàndol de l'antisemitisme, que ha enverinat el Partit Laborista". Per a ell, Corbyn és "un extremista".</p>
    </article>
  </body>
</html>