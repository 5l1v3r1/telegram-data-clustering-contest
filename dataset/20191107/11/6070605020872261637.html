<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Robyn-Crawford-relacio-sentimental-Witey-Houston-lesbiana-bisexual_0_2339766113.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T11:01:54+00:00"/>
    <meta property="og:title" content="Robyn Crawford confirma que va mantenir una relació sentimental amb Whitney Houston"/>
    <meta property="og:description" content="Després d'anys de rumors, la que era la seva assistent confirma el que la cantant sempre va negar"/>
  </head>
  <body>
    <article>
      <h1>Robyn Crawford confirma que va mantenir una relació sentimental amb Whitney Houston</h1>
      <h2>Després d'anys de rumors, la que era la seva assistent confirma el que la cantant sempre va negar</h2>
      <address>
        <time datetime="2019-11-07T11:01:54+00:00">07 Nov 2019, 11:01</time>
      </address>
      <p>La coneguda com la millor amiga de Whitney Houston, Robyn Crawford, ha confessat en un llibre autobiogràfic que en el temps que va passar al costat de la cantant va mantenir-hi una relació sentimental, cosa que confirma els rumors que durant anys van circular sobre l'estret vincle entre totes dues. Segons la revista <i>People</i>, que publica un fragment de l'obra, titulada <i>A song for you: my life with Whitney Houston</i>, l'artista va posar fi a l'apartat sexual de la relació en els moments inicials de la seva carrera per por que sortís a la llum.</p>
      <p>"Si la gent se n'hagués assabentat, ho hauria fet servir en contra nostra", va assegurar Crawford, que va dir que la cantant "als anys 80, pensava així". La nord-americana i Houston es van conèixer quan la cantant tenia 17 anys i ella 19, moment en què totes dues treballaven en un campament d'estiu a l'estat de Nova Jersey. Des de llavors es van fer inseparables.</p>
      <p>"Volíem estar juntes, i això significava només nosaltres dues", detalla l'autora del llibre, que surt a la llum set anys després de la mort de Houston causada per la seva addicció a les drogues. Whitney, explica, va posar fi a l'aspecte sexual de la seva relació el 1982, poc després de signar un contracte amb el productor Clive Davis, fundador de la discogràfica Arista.</p>
      <p>La intèrpret de <i>How will I know</i> li va entrgar una bíblia blava per comunicar-li la seva decisió, argumentant que amb aquest tipus de relació "el camí es tornaria encara més complicat". Les dues van compartir durant anys una amistat tan pròxima que va ser objecte de rumors constants que en realitat eren parella i mantenien una relació sentimental, tot i que Houston sempre ho va negar.</p>
      <p>Crawford explica, a més, que també hi va haver molta pressió per part de la família de l'artista, entre elles de la seva mare, la cantant de gòspel Cissy Houston: "Whitney em va dir que la seva mare deia que no era natural que dues dones fossin amigues tan íntimes". Apunta també que entre elles mai es va parlar d'"etiquetes com <i>gai</i> o <i>lesbiana</i>": "Simplement vivíem les nostres vides i jo esperava que pogués continuar així per sempre". Amb el llibre, assenyala Crawford, té l'objectiu d'"elevar el seu llegat, donar-li respecte i compartir la història de qui era abans de la fama".</p>
      <p>Houston va estar casada només un cop. El seu marit va ser el cantant Bobby Brown, amb qui va arribar a tenir una filla, Bobbi Kristina Brown. La jove va morir només tres anys després que la seva mare, als 22 anys. Crawford va treballar molts anys com a assistent de Houston, acompanyant-la a les gires i en tota mena d'esdeveniments. La tensa relació de la cantant amb el seu marit –a qui va arribar a acusar de maltractaments– i amb les drogues va fer que Crawford finalment marxés del seu costat, professionalment i amistosa.</p>
    </article>
  </body>
</html>