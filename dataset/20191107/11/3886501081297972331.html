<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/118994-nuns-zasto-vlast-ne-spreci-nastavak-kampanje-mrznje-protiv-n1?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T11:25:05+00:00"/>
    <meta property="og:title" content="NUNS: Zašto vlast ne spreči nastavak kampanje mržnje protiv N1"/>
    <meta property="og:description" content="Nezavisno udruženje novinara Srbije osudilo je danas najnoviji pokušaj zastrašivanja redakcije Televizije N1 i pozvalo nadležne policijske i tužilačke organe da istraže i konačno utvrde ko i po čijem nalogu učestalo propagira mržnju prema tom mediju.&quot;Neshvatljivo je to da policija ne može da identifikuje lica koja jednom mesečno rasturaju letke sa pretećim porukama protiv N1. Ukoliko bi se ta kampanja mržnje neometano nastavila to će samo pojačati sumnje da aktuelnoj vlasti odgovara zastrašivanje i diskreditacija medija koji objektivno informiše javnost o svim temama važnim za sve gradjane Srbije&quot;, naveo je NUNS u saopštenju.To novinarsko udruženje je ukazalo da se najviši nosioci javnih funkcija u vlasti do sada nisu oglašavali kako bi ne samo osudili već i zaustavili učestalo zastrašivanje novinara i redakcije N1 i drugih malobrojnih nezavisnih medija.&quot;Naprotiv, najviši državni funkcioneri i prorežimski tabloidi svojim diskriminatornim i uvredljivim izjavama i spekulacijama protiv nezavisnih medija direktno…"/>
  </head>
  <body>
    <article>
      <h1>NUNS: Zašto vlast ne spreči nastavak kampanje mržnje protiv N1</h1>
      <address>
        <time datetime="2019-11-07T11:25:05+00:00">07 Nov 2019, 11:25</time>
      </address>
      <p><b>Nezavisno udruženje novinara Srbije osudilo je danas najnoviji pokušaj zastrašivanja redakcije Televizije N1 i pozvalo nadležne policijske i tužilačke organe da istraže i konačno utvrde ko i po čijem nalogu učestalo propagira mržnju prema tom mediju.</b><br/><br/>"Neshvatljivo je to da policija ne može da identifikuje lica koja jednom mesečno rasturaju letke sa pretećim porukama protiv N1. Ukoliko bi se ta kampanja mržnje neometano nastavila to će samo pojačati sumnje da aktuelnoj vlasti odgovara zastrašivanje i diskreditacija medija koji objektivno informiše javnost o svim temama važnim za sve gradjane Srbije", naveo je NUNS u saopštenju.<br/><br/>To novinarsko udruženje je ukazalo da se najviši nosioci javnih funkcija u vlasti do sada nisu oglašavali kako bi ne samo osudili već i zaustavili učestalo zastrašivanje novinara i redakcije N1 i drugih malobrojnih nezavisnih medija.<br/><br/>"Naprotiv, najviši državni funkcioneri i prorežimski tabloidi svojim diskriminatornim i uvredljivim izjavama i spekulacijama protiv nezavisnih medija direktno inspirišu i ohrabruju neprijateljsku atmosferu prema kritičkom, nepristrasnom i objektivnom novinarstvu", navodi se.<br/><br/>NUNS je podsetio da su u sredu uveče, u vreme emitovanja emisije u kojoj je gost bio budući premijer Kosova Aljbin Kurti, nepoznate osobe ponovo ubacile letke u dvorište televizije N1, na kojima su bile fotografije albanskog premijera Edija Rame i programskog direktora TV N1 i autora emisije Pressing Jugoslava Ćosića, sa porukom "ima neka tajna veza".<br/><br/>Pre nepunih mesec dana u dvorište N1 maskirane osobe ubacile su letke na kojima je pisalo "Republika Srbija dovidjenja. Dobrodošli u Luksemburg". Samo nekoliko dana pre toga blizu ulaza u zgradu N1 postavljena je improvizovana rampa i tabla sa natpisom "Napuštate Republiku Srbiju, dobrodošli u Luksemburg".<br/><br/>Iz svega navedenog proizilazi logičan zaključak da je reč o organizovanoj akciji čiji je cilj da se novinari i urednici zastraše a uredjivačka politika TV N1 upodobi sa potrebama i željama režima Aleksandra Vučića, piše u saopštenju.</p>
    </article>
  </body>
</html>