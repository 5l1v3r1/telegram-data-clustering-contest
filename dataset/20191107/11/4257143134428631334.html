<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/nagy-munkalatok-kezdodnek-a-balaton-eszaki-reszen"/>
    <meta property="og:site_name" content="infostart"/>
    <meta property="article:published_time" content="2019-11-07T11:46:00+00:00"/>
    <meta property="og:title" content="Nagy munkálatok kezdődnek a Balaton északi részén"/>
    <meta property="og:description" content="Elkezdődött az észak-balatoni vasútvonal villamosítása Szabadbattyán és Balatonfüred között, az érintett szakaszon emellett több állomás is átépül."/>
  </head>
  <body>
    <article>
      <h1>Nagy munkálatok kezdődnek a Balaton északi részén</h1>
      <address><time datetime="2019-11-07T11:46:00+00:00">07 Nov 2019, 11:46</time> by <a rel="author">Infostart / MTI</a></address>
      <h3>Elkezdődött az észak-balatoni vasútvonal villamosítása Szabadbattyán és Balatonfüred között, az érintett szakaszon emellett több állomás is átépül.</h3>
      <p>A beruházás az Integrált közlekedésfejlesztési operatív program (IKOP) keretében, megközelítőleg 23 milliárd forint uniós és állami támogatásból valósul meg a Nemzeti Infrastruktúra Fejlesztő (NIF) Zrt. megrendelése alapján. A közbeszerzési pályázatot a Vasútvill Kft. és az R-Kord Kft. által létrehozott ÉB 2018 Konzorcium nyerte - közölte a Vasútvill Kft.</p>
      <blockquote>Az 55 kilométeres szakaszon 2021 áprilisától válthatják föl a dízelvonatokat az elektromos szerelvények.</blockquote>
      <p>A beruházáshoz kapcsolódva kibővítik a szabadbattyáni villamos alállomást, a pályarekonstrukciós munkálatokkal megszűnik a sebességkorlátozás. Polgárdi, Balatonkenese, Balatonfűzfő állomását átépítik, akadálymentesítik, átjáróikat korszerűsítik, csatlakozási pontokat alakítanak ki jegykiadó automaták és utastájékoztató táblák számára. Alsóörsön emellett létrehozzák a felsővezetéki hálózat üzemeltetéséhez szükséges telephelyet, és megszüntetik a használaton kívüli vágányokat, Balatonalmádiban pedig a csonkavágányokat bontják el.</p>
      <p>A konzorciumvezető Vasútvill Kft. projektvezetője azt ígéri, hogy a villamosítás mérsékelni fogja a környezetterhelést, a menetidő rövidítésével pedig megkönnyíti az eljutást a Balatonhoz. Lóczi Gábor a közleményben megjegyezte, hogy a több mint 110 éves szakaszt csaknem 50 éve korszerűsítették utoljára.</p>
      <p>A kivitelezés ideje alatt részleges éjszakai vágányzárakra és teljes vonatkizárásokra is készülni kell, de a nyári főszezonban, 2020 júniusának közepétől augusztus végéig felfüggesztik a korlátozással járó munkálatokat.</p>
      <p>
        <i>Nyitókép: Pexels.com</i>
      </p>
    </article>
  </body>
</html>