<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425322/xegelasan-roditissa-kai-ths-arpaxan-16-000-eyrw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T11:15:01+00:00"/>
    <meta property="og:title" content="Ξεγέλασαν Ροδίτισσα και της άρπαξαν 16.000 ευρώ"/>
    <meta property="og:description" content="Της έταξαν αποζημίωση 35.000 ευρώ για ένα ατύχημα που είχε ο πατέρας της πριν από τέσσερα χρόνια και τελικά κατάφεραν να της αποσπάσουν 16.000 ευρώ!"/>
  </head>
  <body>
    <article>
      <h1>Ξεγέλασαν Ροδίτισσα και της άρπαξαν 16.000 ευρώ</h1>
      <h2>Σε πλήρη εξέλιξη οι έρευνες της Ασφάλειας</h2>
      <address>
        <time datetime="2019-11-07T11:15:01+00:00">07 Nov 2019, 11:15</time>
      </address>
      <p>
        <b>Της έταξαν αποζημίωση 35.000 ευρώ για ένα ατύχημα που είχε ο πατέρας της πριν από τέσσερα χρόνια και τελικά κατάφεραν να της αποσπάσουν 16.000 ευρώ!</b>
      </p>
      <p>Ο λόγος για 50χρονη συμπολίτισσά μας η οποία έπεσε θύμα εξαπάτησης από άγνωστους δράστες οι οποίοι κατάφεραν να την πείσουν τηλεφωνικά και να τους καταθέσει σε λογαριασμούς που τις υπέδειξαν, σχεδόν όλες τις οικονομίες της!<br/>Το περιστατικό, σύμφωνα με πληροφορίες της «Ροδιακής», σημειώθηκε χθες και οι άγνωστοι δράστες εμφανίστηκαν ως υπάλληλοι τράπεζας στην 50χρονη.</p>
      <p>Της είπαν λοιπόν ότι λόγω ενός ατυχήματος που είχε ο πατέρας της το 2015, η ασφαλιστική εταιρεία της είχε εγκρίνει ως αποζημίωση το χρηματικό ποσό των 35.000 ευρώ. Για να τα εκταμιεύσει όμως θα έπρεπε προηγουμένων να καταθέσει σε λογαριασμούς που θα τις έδιναν το ποσό των 17.000 ευρώ.</p>
      <p>Η ανυποψίαστη 50χρονη συμπολίτισσά μας, κατάφερε να συγκεντρώσει από οικονομίες που είχε στην άκρη το χρηματικό ποσό των 16.000 ευρώ, τα οποία κατέθεσε όπως τις υπέδειξαν οι δράστες σε τρεις λογαριασμούς διαφορετικών τραπεζών!<br/>Φυσικά με το που κατέθεσε τα χρήματα οι δράστες τα έκαναν ανάληψη από τους λογαριασμούς τους και ουδέποτε επικοινώνησαν ξανά με την 50χρονη, η οποία μετέπειτα αντιλήφθηκε τι είχε συμβεί, ωστόσο ήταν πλέον αργά.</p>
      <p>Τα χρήματά της είχαν κάνει «φτερά» από τους δράστες που είχε εμπιστευθεί!<br/>Το περιστατικό καταγγέλθηκε στην Υποδιεύθυνση Ασφαλείας Ρόδου η οποία και διενεργεί τη σχετική προανάκριση.</p>
      <p>Απορίας άξιο που διερευνούν οι αρμόδιες αστυνομικές αρχές, αποτελεί το γεγονός πώς γνώριζαν οι δράστες ότι υπήρχε σε εκκρεμότητα διαδικασία αποζημίωσης από ασφαλιστική εταιρεία προς την οικογένεια της 50χρονης.</p>
      <p>Σημειώνεται πως με αφορμή περιστατικά όπως αυτό της 50χρονης, η Γενική Περιφερειακή Αστυνομική Διεύθυνση Νοτίου Αιγαίου συνιστά στους πολίτες να είναι ιδιαίτερα επιφυλακτικοί με όσους προσπαθούν να τους πείσουν να καταβάλουν χρήματα σε ύποπτους τραπεζικούς λογαριασμούς ως προαπαιτούμενο εκταμίευσης επιδοτήσεων.<br/>Επίσης να ενημερώνουν πάντα τις αστυνομικές Αρχές, ακόμα και σε περίπτωση απόπειρας απάτης σε βάρος τους.</p>
    </article>
  </body>
</html>