<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/politimann-siktet-for-drap-pa-fotballspiller/71793327"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T11:25:32+00:00"/>
    <meta property="og:title" content="Politimann siktet for drap på fotballspiller"/>
    <meta property="og:description" content="Dalian Atkinson ble skutt med elektrosjokkvåpen av politiet."/>
  </head>
  <body>
    <article>
      <h1>Politimann siktet for drap på fotballspiller</h1>
      <h2>Dalian Atkinson ble skutt med elektrosjokkvåpen av politiet.</h2>
      <address><time datetime="2019-11-07T11:25:32+00:00">07 Nov 2019, 11:25</time> by <a rel="author">Magnus Gamlem</a></address>
      <p>Tre år er gått siden tidligere Aston Villa-spiller Dalian Atkinson døde utenfor sin egen fars hus. Atkinson ble skutt med et elektrosjokkvåpen i 2016 i Telford, men det er først nå saken ser ut til å få konsekvenser.</p>
      <p>En politibetjent er nå siktet for drapet på ham. Det melder <a href="https://twitter.com/SkyNewsBreak/status/1192401242326290432">Sky News</a>. En annen politibetjent er siktet for å ha angrepet den tidligere fotballspilleren.</p>
      <p>Atkinson skal ha stått utenfor huset til faren og truet ham da politiet kom til stedet. De skjøt ham med et elektrosjokkvåpen og 50 000 volt gikk gjennom Atkinsons kropp.</p>
      <p>Han skal ha kollapset på stedet, og døde på sykehuset 90 minutter seinere. Vitner på stedet skal ha fortalt at politiet ladet ut våpenet flere ganger.</p>
      <p>Politibetjentene har foreløpig ikke blitt navngitt.</p>
      <p>Saken har naturligvis vært belastende for Atkinson-familien. De kommer med en uttalelse gjennom familiens advokat.</p>
      <p>- Dalians familie ønsker avgjørelsen om å plassere politibetjentene foran en jury velkommen. Men synes det er besynderlig at tre år allerede har gått siden Dalian døde.</p>
      <p>- Familien ber om at deres privatliv blir respektert og at rettsprosessen får fortsette uten forsinkelser eller hindringer, heter det fra familien.</p>
    </article>
  </body>
</html>