<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/china-air-guilin-executives-punished-amid-woman-photo-in-cockpit?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-07T11:39:00+00:00"/>
    <meta property="og:title" content="زن چینی در کابین خلبان؛ مدیران ارشد شرکت هواپیمایی نیز تنبیه شدند"/>
    <meta property="og:description" content="این زن چینی عکسی از خودش را در شبکه‌های اجتماعی همرسان کرده که در جای خلبان در کابین نشسته و در حالی که بر در برابرش یک سینی خوراکی قرار دارد، رو به دوربین با انگشت علامت پیروزی نشان می‌دهد."/>
  </head>
  <body>
    <article>
      <h1>زن چینی در کابین خلبان؛ مدیران ارشد شرکت هواپیمایی نیز تنبیه شدند</h1>
      <address><time datetime="2019-11-07T11:39:00+00:00">07 Nov 2019, 11:39</time> by <a rel="author">یورونیوز فارسی </a></address>
      <p>ماجرای حضور یک زن جوان در کابین خلبان در یکی از پروازهای داخلی چین بار دیگر خبرساز شد، زیرا کار به جریمه مدیران اجرایی ارشد شرکت هواپیمایی «ایر گویلین» کشیده است.</p>
      <p>این زن چینی عکسی از خودش را در شبکه‌های اجتماعی همرسان کرده که در جای خلبان در کابین نشسته و در حالی که بر در برابرش یک سینی خوراکی قرار دارد، رو به دوربین با انگشت علامت پیروزی نشان می‌دهد. این رویداد در ۱۴ دی ماه گذشته در یکی از پروازهای شرکت ایر گویلین روی داد که از شهر گویلین چین عازم شهر یانگژو بود، اما عکس آن هفته پیش روی اینترنت مشاهده شد.</p>
      <p>اکنون رئیس شرکت ایر گویلین و چند تن دیگر از مدیران ارشد آن به دلیل این بی‌احتیاطی خطرناک تنبیه شده‌اند. به نوشته روزنامه‌ دولتی «بیجینگ یوت دیلی» چین که به نسخه‌ای از نامه داخلی شرکت در این زمینه دست یافته، این افراد همگی توبیخ‌نامه دریافت کرده‌اند. بر اساس این نامه، رئیس ایر گویلین، مدیر عامل، معاون نگهداری، معاون امنیت و نیز معاون ایمنی پرواز این شرکت به قطع سه ماه حقوق و تنزل درجه مدیریتی محکوم شده‌اند.</p>
      <p>خلبان این هواپیما نیز که هویتش فاش نشده، در هفته جاری به دلیل «نقض مقررات ایمنی پرواز» با راه دادن «افراد متفرقه» به کابین هواپیما از کار برکنار شده بود. برخی از رسانه‌های چین از جمله گلوبال تایمز نوشته‌اند زنی که به کابین خلبان راه یافته، در واقع کارآموز بوده و به طور مرتب با خلبان ارتباط داشته است.</p>
    </article>
  </body>
</html>