<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/policiya-zatrimala-osib-yaki-zahopili-gurtozhitok-v-kijevi-638363.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T11:16:23+00:00"/>
    <meta property="og:title" content="Поліція затримала осіб, які захопили гуртожиток в Києві"/>
    <meta property="og:description" content="Люди у камуфляжній формі намагалися силою виселити людей із гуртожитку на вулиці Польовій"/>
  </head>
  <body>
    <article>
      <h1>Поліція затримала осіб, які захопили гуртожиток в Києві</h1>
      <address>
        <time datetime="2019-11-07T11:16:23+00:00">07 Nov 2019, 11:16</time>
      </address>
      <h4>Люди у камуфляжній формі намагалися силою виселити людей із гуртожитку на вулиці Польовій</h4>
      <p>Поліція затримала осіб, які намагалися силою виселити людей з аварійного гуртожитку на вулиці Польовій у Солом’янському районі Києва.</p>
      <p>Про це <a href="http://kiev.klichko.org/news/?id=3700&amp;fbclid=IwAR3aODGfJK7JLhzY2b1dvJlEYHHg4KXiFUd2FpNAn0CKM18_3Wevc5wyYGo">повідомив</a> мер Києва Віталій Кличко під час засідання Київради.</p>
      <p>«Мені щойно подзвонив начальник столичної поліції. За його словами, особи, які намагалися силою виселити людей з аварійного гуртожитку на вулиці Польовій, затримані. Наразі тривають слідчі дії. Поліція запевняє, що контролює ситуацію», - сказав мер столиці.</p>
      <p>«Я також в черговий раз звертаюся до власників гуртожитку та його мешканців з проханням всі спірні питання вирішувати мирним та законним шляхом», - додав Кличко.</p>
      <p>Раніше стало відомо, що сьогодні на вулиці Польовій, 19/8 сталися сутички біля скандального гуртожитку.</p>
      <p>На викладеному у групі «Гуртожиток м. Київ, вул. Польова, буд. 19/8» у <a href="https://www.facebook.com/groups/253444601932794/">Facebook</a> відео видно, як люди у формі захопили гуртожиток і не пускають мешканців до будинку. На першому поверсі побиті вікна та двері. </p>
      <p>Мешканці повідомили, що до гуртожитку увірвались представники виконавчої служби з «тітушками», які побили людей та змусили їх вийти з будинку.</p>
      <p>«Тітушки» застосували проти мешканців гуртожитку сльозогінний газ.</p>
      <p>Нагадаємо, мешканців цього гуртожитку намагаються переселити через нібито аварійність будівлі. Однак люди виїжджати не погоджуються, вони живуть у гуртожитку без газу та світла.</p>
      <related>
        <a href="https://glavcom.ua/kyiv/news/u-kijevi-molodiki-vityagli-cholovika-z-mashini-i-pobili-cherez-neisnuyuchiy-borg-637215.html"/>
        <a href="https://glavcom.ua/kyiv/news/u-kijevi-stalasya-biyka-z-rizaninoyu-637024.html"/>
        <a href="https://glavcom.ua/kyiv/news/u-sudi-shchodo-pereymenuvannya-prospektiv-banderi-i-shuhevicha-stalasya-biyka-video-635913.html"/>
      </related>
    </article>
  </body>
</html>