<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/energia/596153/hpa-ksekatharisan-se-tourkia-oti-geotriseis-stin-kypriaki-aoz-einai-proklitikes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T11:25:00+00:00"/>
    <meta property="og:title" content="ΗΠΑ: Ξεκαθάρισαν σε Τουρκία ότι γεωτρήσεις στην κυπριακή ΑΟΖ είναι προκλητικές"/>
    <meta property="og:description" content="Οι ΗΠΑ ξεκαθάρισαν στην Τουρκία ότι γεωτρήσεις εντός της κυπριακής ΑΟΖ είναι προκλητικές, καταστρέφουν την εμπιστοσύνη μεταξύ των δύο πλευρών και..."/>
  </head>
  <body>
    <article>
      <h1>ΗΠΑ: Ξεκαθάρισαν σε Τουρκία ότι γεωτρήσεις στην κυπριακή ΑΟΖ είναι προκλητικές</h1>
      <address><time datetime="2019-11-07T11:25:00+00:00">07 Nov 2019, 11:25</time> by <a rel="author">SigmaLive</a></address>
      <p>Οι ΗΠΑ ξεκαθάρισαν στην Τουρκία ότι γεωτρήσεις εντός της κυπριακής ΑΟΖ είναι προκλητικές, καταστρέφουν την εμπιστοσύνη μεταξύ των δύο πλευρών και υπονομεύουν τις προσπάθειες επίλυσης του προβλήματος. Αυτό ξεκαθάρισε ο βοηθός Υφυπουργός Εξωτερικών των ΗΠΑ, Μάθιου Πάλμερ κατά τη διάρκεια της παρουσίας του στην Αθήνα.</p>
      <p>Μιλώντας σε δημοσιογράφους, ο κ. Πάλμερ σημείωσε ότι οι ΗΠΑ έχουν καταστήσει ξεκάθαρες τις ανησυχίες τους σχετικά με τις γεωτρητικές επιχειρήσεις της Τουρκίας στα ανοικτά της Κύπρου.<br/>«Αυτό περιλαμβάνει γεωτρήσεις σε περιοχές που η Κύπρος θεωρεί ότι αποτελούν μέρος της ΑΟΖ της και ειδικότερα γεωτρήσεις εντός των 12 ναυτικών μιλίων από την ακτή της Αμμοχώστου που οι Ηνωμένες Πολιτείες έχουν περιγράψει, ανοιχτά, ως παράνομες, ως συνέπεια των προβλέψεων του Δικαίου της Θάλασσας και του εθιμικού Διεθνούς Δικαίου που αντανακλάται στη Σύμβαση του ΟΗΕ για το Δίκαιο της Θάλασσας (UNCLOS)» τόνισε ο κ. Πάλμερ.<br/><br/>Αναφορικά με το πλαίσιο επίλυσης του Κυπριακού, ο κ. Πάλμερ σημείωσε ότι αυτό έχει καθοριστεί από τον ΟΗΕ και με σειρά αποφάσεων του Συμβουλίου Ασφαλείας. «Θέλουμε να υπάρξει συμφωνία στους όρους αναφοράς που να είναι σε αυτή την κατεύθυνση. Η επίλυση του Κυπριακού θα βοηθήσει στην εμπέδωση της σταθερότητας στη ευρύτερη περιοχή», ανέφερε ο βοηθός υφυπουργός Εξωτερικών των ΗΠΑ<br/><br/>Ο κ. Πάλμερ σημείωσε, επίσης, ότι οι ΗΠΑ έχουν, επίσης, εκφράσει την ανησυχία τους στην Τουρκία για το ενδεχόμενο διεύρυνσης των δραστηριοτήτων αυτών, συμπεριλαμβανομένης της πιθανότητας επέκτασής τους σε περιοχές που η Ελλάδα θεωρεί μέρος της υφαλοκρηπίδας της ή της ΑΟΖ της, όπως στο Αιγαίο. Αυτό θα το θεωρούσαμε ζημιογόνο και προκλητική ενέργεια».</p>
      <p>Πηγή: ΚΥΠΕ</p>
    </article>
  </body>
</html>