<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/07/news/commissione_ue_previsioni_autunno-240478530/"/>
    <meta property="og:site_name" content="Repubblica.it"/>
    <meta property="article:published_time" content="2019-11-07T11:06:00+00:00"/>
    <meta property="og:title" content="La Ue taglia alle stime di crescita dell'Italia: +0.4% nel 2020. E avverte: &quot;Dubbi sulle misure anti-evasione in Manovra&quot;"/>
    <meta property="og:description" content="Le previsioni economiche autunnali della Commissione. Il nostro Paese ultimo in Europa. Debito in aumento nel 2019 e nel 2020. Moscovici sulla Legge di Bilancio: &quot;Non ci sarà nessuna bocciatura&quot;. Gualtieri: &quot;Possibile crescita dello 0,2% quest'anno&quot;"/>
  </head>
  <body>
    <article>
      <h1>La Ue taglia alle stime di crescita dell'Italia: +0.4% nel 2020. E avverte: "Dubbi sulle misure anti-evasione in Manovra"</h1>
      <h2>Le previsioni economiche autunnali della Commissione. Il nostro Paese ultimo in Europa. Debito in aumento nel 2019 e nel 2020. Moscovici sulla Legge di Bilancio: "Non ci sarà nessuna bocciatura". Gualtieri: "Possibile crescita dello 0,2% quest'anno"</h2>
      <address>
        <time datetime="2019-11-07T11:06:00+00:00">07 Nov 2019, 11:06</time>
      </address>
      <p><b>MILANO - </b>L'Italia crescerà meno di quanto atteso e nel 2020 l'economia italiana avanzerà dello 0,4% a fronte dello 0,7% stimato a luglio. È quanto mettono in luce le previsioni economiche autunnali della Commissione europea. "L'economia italiana è in stallo dall'inizio del 2018 e ancora non mostra segnali significativi di ripresa", scrive l'esecutivo Ue che lascia invariata rispetto all'estate la stima sul Pil 2019 (+0,1%). . L'Italia si conferma comunque ultima in Europa sia nel 2019 che nel 2020. Numeri che il governo considera già superati, con il ministro dell'Economia Roberto Gualtieri che ha sottolineato che l'anno "si potrebbe concludere con una crescita del Pil" superiore allo 0,1% previsto dalla Commissione, "anche allo 0,2%".</p>
      <figure>
        <iframe data-src="https://twitter.com/pierremoscovici/status/1192386205717008384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Quel che preoccupa di più è però l'incremento del debito pubblico. Secondo i conti di Bruxelles nel 2019 salirà a 136,2%, e nel 2020 a 136,8%, nen oltre le stime di primavera che lo davano a 133,7% e 135,2%. Le cause principali sono "debole crescita del Pil nominale, deterioramento dell'avanzo primario" e "costo in aumento delle misure passate" cioè reddito di cittadinanza e quota 100. Quanto al deficit, per la Commissione si attesterà al 2,2% per il 2019 e in leggero aumento al 2,3% nel 2020.<br/><br/>Pur non esprimendosi compiutamente su tutto l'impianto della Legge di Bilancio appena varata dal governo, l'esecutivo Ue avanza dei dubbi su una parte delle coperture e in particolare sul gettito delle misure anti-evasione previsto dal Governo nella manovra 2020. "Ci si aspetta che anche le misure addizionali contro le frodi fiscali previste nella manovra 2020 sostengano le entrate" del Governo, "anche se il gettito correlato è soggetto a qualche incertezza", scrive Bruxelles.</p>
      <h3>Moscovici: "Nessuna bocciatura della Manovra italiana"</h3>
      <p>Sempre in tema di Manovra è intervenuto il Commissario agli affari economici <b>Pierre Moscovici</b>, assicurando che la Commissione non rispedirà al mittente la Legge di Bilancio: "C'è stato uno scambio di lettere non nello stesso clima dell'anno scorso. Non abbiamo pensato di bocciare il bilancio italiano. Abbiamo chiesto precisazioni, abbiamo continuato questi scambi, le decisioni che prenderemo saranno rese note nelle nostre comunicazioni verso il 20 novembre", ha detto Moscovici. "Non ci sono due pesi e due misure, non si può raffrontare il dibattito di bilancio di quest'anno che è serio e rappresenta diversità di approccio rispetto allo scontro di un anno fa che era di cattivo auspicio per le relazioni. La decisione non sarà un respingimento del bilancio italiano o l'apertura di una procedura ora", ha aggiunto.<br/><br/> </p>
    </article>
  </body>
</html>