<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/megvan-mikor-talalkozik-donald-trump-es-recep-tayyip-erdogan"/>
    <meta property="og:site_name" content="infostart"/>
    <meta property="article:published_time" content="2019-11-07T11:57:00+00:00"/>
    <meta property="og:title" content="Megvan, mikor találkozik Donald Trump és Recep Tayyip Erdogan"/>
    <meta property="og:description" content="A török államfő találkozik Donald Trump amerikai elnökkel november 13-án Washingtonban - jelentette be a török elnöki hivatal a vezetők közötti telefonbeszélgetést követően."/>
  </head>
  <body>
    <article>
      <h1>Megvan, mikor találkozik Donald Trump és Recep Tayyip Erdogan</h1>
      <address><time datetime="2019-11-07T11:57:00+00:00">07 Nov 2019, 11:57</time> by <a rel="author">Infostart / MTI</a></address>
      <h3>A török államfő találkozik Donald Trump amerikai elnökkel november 13-án Washingtonban - jelentette be a török elnöki hivatal a vezetők közötti telefonbeszélgetést követően.</h3>
      <p>Recep Tayyip Erdogan török államfő találkozik Donald Trump amerikai elnökkel november 13-án Washingtonban - jelentette be a török elnöki hivatal a vezetők közötti telefonbeszélgetést követően.</p>
      <p>Erdogan Trump meghívására látogat a Fehér Házba. A két ország közötti feszültség miatt a hivatalos megerősítésig nem volt teljesen biztos, hogy a török elnök elfogadja-e az invitálást. Erdogan a hét elején azzal is fenyegetett, hogy lemondja amerikai útját.</p>
      <p>A török elnököt két voksolás is feldühítette a minap az amerikai képviselőházban, ahol október 29-én megszavazták, hogy népirtásnak ismerik el az örmények ellen száz évvel ezelőtt a törökök által elkövetett mészárlásokat, illetve szankciókat sürgettek Törökország ellen az északkelet-szíriai offenzívája miatt.</p>
      <p>A nézeteltérések ellenére Trump és Erdogan kapcsolata erősnek számít. Kettejük október 6-i telefonbeszélgetése után jelentette be az amerikai elnök, hogy kivonja az addig a helyi kurdokat támogató katonáit Északkelet-Szíriából, utat nyitva ezzel Törökország offenzívája előtt. Trump döntését hazájában is sokan bírálták.</p>
      <p>Az amerikai elnök a telefonbeszélgetést követően - helyi idő szerint szerdán - a Twitteren megerősítette, hogy Erdogan a jövő héten felkeresi. Trump szerint nagyon jó telefonbeszélgetés zajlott közte és a török vezető között, amelynek során érintették a török-szíriai határ kérdését, a terrorizmus felszámolását és a kurdokkal szembeni ellenségeskedés lezárását.</p>
      <p>Erdogan "tájékoztatott, hogy az Iszlám Állam nevű terrorszervezet több harcosát elfogták" - tette hozzá.</p>
    </article>
  </body>
</html>