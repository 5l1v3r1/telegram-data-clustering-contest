<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/saoedis-rekruteerden-twitter-werknemers-om-te-spioneren/"/>
    <meta property="og:site_name" content="SCEPTR"/>
    <meta property="article:published_time" content="2019-11-07T09:05:19+00:00"/>
    <meta property="og:title" content="“Saoedi’s rekruteerden Twitter-werknemers om te spioneren”"/>
    <meta property="og:description" content="In de Verenigde Staten worden twee voormalige werknemers van Twitter en een derde man uit Saoedi-Arabië aangeklaagd voor spionage."/>
  </head>
  <body>
    <article>
      <h1>“Saoedi’s rekruteerden Twitter-werknemers om te spioneren”</h1>
      <address><time datetime="2019-11-07T09:05:19+00:00">07 Nov 2019, 09:05</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>In de Verenigde Staten worden twee voormalige werknemers van Twitter en een derde man uit Saoedi-Arabië <a href="https://www.reuters.com/article/us-usa-twitter-saudiarabia/u-s-accuses-two-former-twitter-employees-of-spying-for-saudi-arabia-idUSKBN1XG34W">aangeklaagd voor spionage</a>. De drie zouden in ruil voor betaling privégegevens van Twitter-gebruikers hebben opgezocht om deze vervolgens door te spelen aan Saoedi-Arabië.</b>
      </p>
      <p><a href="https://sceptr.net/tag/ali-alzabarah/">Ali Alzabarah</a> en <a href="https://sceptr.net/tag/ahmad-abouammo/">Ahmad Abouammo</a> werkten voor Twitter. <a href="https://sceptr.net/tag/ahmed-almutair/">Ahmed Almutair</a> werkte voor het Saoedische koningshuis. De drie worden aangeklaagd wegens het <i>“werken voor het Koninkrijk zonder zich te registreren als buitenlandse agent”</i>. </p>
      <figure>
        <iframe data-src="https://twitter.com/Olivia_Beavers/status/1192198451871780872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Saoedische regering zocht informatie over critici</h3>
      <p>De Saoedische regering zou gefrustreerd zijn door de toenemende kritiek op het land op sociale media. De Saoedische regering probeerde Twitter-werknemers te rekruteren om de privégegevens zoals e-mailadressen en de locatie van Twitter-accounts op te zoeken.</p>
      <p>Volgens de aanklacht zou Abouammo begin 2015 herhaaldelijk toegang hebben gehad tot de Twitter-account van een prominente criticus van het Saoedische koningshuis. Op een bepaald moment kon hij het e-mailadres en het telefoonnummer van de persoon in kwestie bekijken. Hij zou ook toegang hebben gehad tot een tweede account.</p>
      <p>Twitter ontdekte dat Alzabarah ongeoorloofde toegang had tot privé-gegevens. Hij werd eind 2015 op administratief verlof geplaatst. Op dat moment had hij echter reeds de gegevens verzameld van meer dan 6.000 accounts. </p>
      <h3>“Amerikaanse technologie mag geen instrument van buitenlandse repressie zijn”</h3>
      <p><i>“Deze informatie kan zijn gebruikt om de Twitter-gebruikers die deze berichten hebben gepubliceerd te identificeren en te lokaliseren”</i>, klinkt het in een persbericht van het Amerikaanse ministerie van Justitie.</p>
      <p><i>“De Amerikaanse wet beschermt Amerikaanse bedrijven tegen zo’n onwettige buitenlandse inmenging. Wij staan niet toe dat Amerikaanse bedrijven of Amerikaanse technologie instrumenten van buitenlandse repressie worden die in strijd zijn met de Amerikaanse wetgeving”</i>, zegt advocaat <a href="https://sceptr.net/tag/david-anderson/">David Anderson</a>.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/08/twitter-account-van-ranst-weg-geen-enkel-idee-wat-er-is-gebeurd/"/>
        <a href="https://sceptr.net/2019/06/twitter-zal-schadelijke-tweets-van-publieke-figuren-als-trump-verbergen/"/>
        <a href="https://sceptr.net/2019/06/trump-google-moet-aangeklaagd-worden/"/>
      </related>
    </article>
  </body>
</html>