<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/i-bill-gates-ma-teorii-proc-mobilni-windows-neuspela-39377"/>
    <meta property="og:site_name" content="mobilenet.cz"/>
    <meta property="article:published_time" content="2019-11-07T09:05:00+00:00"/>
    <meta property="og:title" content="I Bill Gates má teorii, proč mobilní Windows neuspěla"/>
    <meta property="og:description" content="Viní z toho ministerstvo spravedlnosti a jeho protimonopolní žalobu Ta rozptýlila jeho pozornost, takže nevěnoval příliš pozornosti a zdrojů vývoji Windows Mobile"/>
  </head>
  <body>
    <article>
      <h1>I Bill Gates má teorii, proč mobilní Windows neuspěla</h1>
      <address><time datetime="2019-11-07T09:05:00+00:00">07 Nov 2019, 09:05</time> by <a rel="author" href="https://mobilenet.cz/uzivatele/pohl" target="_blank">Ondřej Pohl</a></address>
      <p>
        <b>   •  Viní z toho ministerstvo spravedlnosti a jeho protimonopolní žalobu <br/>   •  Ta rozptýlila jeho pozornost, takže nevěnoval příliš pozornosti a zdrojů vývoji Windows Mobile</b>
      </p>
      <p>Vypadá to, že skon mobilních Windows je po dvou letech hotová věc, ke které se nemá moc smysl vracet. Lepší je například myslet na budoucnost, kterou představuje systém <a href="https://mobilenet.cz/clanky/unikly-prvni-obrazky-noveho-systemu-windows-10x-39274">Windows 10X</a> nebo <a href="https://mobilenet.cz/clanky/ohebny-microsoft-surface-neo-spojuje-dva-9-displeje-39066">skládací Surface Neo</a>, na kterém poběží.</p>
      <related>
        <h4>Přečtěte si také</h4>
        <a href="https://mobilenet.cz/clanky/smrt-v-primem-prenosu-5-fazi-umirani-mobilnich-windows-glosa-33789"/>
      </related>
      <p>Neúspěch tak velkého projektu ale zjevně neleží v žaludku jenom fanouškům tohoto operačního systému, ale i zaměstnancům Microsoftu. Každý ze svého úhlu pohledu <a href="https://mobilenet.cz/clanky/byvaly-inzenyr-nokie-prozradil-proc-telefony-s-windows-phone-neuspely-38490">prezentuje důvody neúspěchu</a>. A nyní se v rozhovoru pro <a href="https://www.cnbc.com/2019/11/06/bill-gates-people-would-use-windows-mobile-if-not-for-antitrust-case.html">CNBC</a> přidala i osoba ze všech nejpovolanější – duchovní otec Windows Bill Gates.</p>
      <p>Na rozdíl od předchozích důvodů přichází Gates s novými informacemi přímo z nejvyšších kruhů vedení. Vinu nepřímo svaluje na americké ministerstvo spravedlnosti, které s Microsoftem vedlo protimonopolní řízení. To začalo v roce 1998, bylo uzavřeno o tři roky později a jeho následky platily pro firmu až do roku 2009, přičemž některá jeho ustanovení vypršela až v roce 2012.</p>
      <related>
        <h4>Přečtěte si také</h4>
        <a href="https://mobilenet.cz/clanky/skon-mobilnich-windows-paradoxne-nejvice-odskacou-uzivatele-pocitacu-nazor-33788"/>
      </related>
      <p>Tento dlouhý a vyčerpávající spor byl podle Gatese důvodem, proč se nechal rozptýlit a nevěnoval vývoji mobilního systému tolik pozornosti. Nechal si tak například ujít možnost uzavřít dohodu s Motorolou, aby systém masově nasadila ve svých telefonech.</p>
      <p>V této souvislosti je nutné podotknout, že mluvíme o systému Windows Mobile, který se používal hlavně v první dekádě jednadvacátého století, tedy ještě dříve, než přišel Android a iOS. Jeho nejvážnějším konkurentem tak byl Symbian. Kvůli výše popsanému nedostatku pozornosti, a tudíž i zdrojů, však trpěl pomalým vývojem.</p>
      <p>Microsoft se pak svoje úsilí snažil „restartovat“ jako Windows Phone či později jako Windows 10 Mobile, ale nikdy při tom nebyl schopen překročit stín prvotního neúspěchu. Podle Gatese to vedlo také k neuvedení mnoha slibných projektů, jako byl například <a href="https://mobilenet.cz/clanky/dockame-se-pristi-rok-skladaciho-tabletu-od-microsoftu-33864">Courier</a>.</p>
      <related>
        <h4>Související články</h4>
        <a href="https://mobilenet.cz/clanky/mate-lumii-950-xl-muzete-si-na-ni-zahrat-legendarni-fallout-z-roku-1997-36977"/>
        <a href="https://mobilenet.cz/clanky/podpora-windows-10-mobile-bude-oficialne-ukoncena-10-prosince-2019-36957"/>
        <a href="https://mobilenet.cz/clanky/byvaly-inzenyr-nokie-prozradil-proc-telefony-s-windows-phone-neuspely-38490"/>
        <a href="https://mobilenet.cz/clanky/microsoft-your-phone-nyni-umi-posilat-obsah-z-pc-do-androidu-37495"/>
        <a href="https://mobilenet.cz/clanky/vse-pod-jednou-strechou-microsoft-predstavil-novou-aplikaci-office-39358"/>
        <a href="https://mobilenet.cz/clanky/novy-edge-se-ukazuje-na-macos-37918"/>
      </related>
    </article>
  </body>
</html>