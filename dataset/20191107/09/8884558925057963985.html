<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-nesreci-pri-obrovu-izgubil-zivljenje-21-letni-vo"/>
    <meta property="og:site_name" content="Primorske novice"/>
    <meta property="article:published_time" content="2019-11-07T09:33:00+00:00"/>
    <meta property="og:title" content="V nesreči pri Obrovu izgubil življenje 21-letni voznik"/>
    <meta property="og:description" content="Pri vasi Obrov se je malo po 7. uri zgodila huda prometna nesreča, v kateri je umrl mlad voznik, 21-letni domačin iz Račic."/>
  </head>
  <body>
    <article>
      <h1>V nesreči pri Obrovu izgubil življenje 21-letni voznik</h1>
      <address><time datetime="2019-11-07T09:33:00+00:00">07 Nov 2019, 09:33</time> by <a rel="author">Danijel Cek</a></address>
      <p>
        <b>Pri vasi Obrov se je malo po 7. uri zgodila huda prometna nesreča, v kateri je umrl mlad voznik, 21-letni domačin iz Račic.</b>
      </p>
      <figure>
        <img src="https://static.primorske.si/foto/highres/gnweb/718714_256-obrov2.jpg"/>
        <figcaption>21-letnika so najprej oživljali gasilci, nato še reševalci, a mu žal ni bilo več pomoči. Foto: Danijel Cek</figcaption>
      </figure>
      <p><b>OBROV</b> &gt; 21-letnik se je zjutraj vozil iz Račic v službo v Trst, ko ga je na mokri cesti v izteku desnega ovinka tik pred vasjo Obrov zaneslo v levo in je silovito trčil v nasproti vozeči tovornjak. 43-letni voznik tovornjaka se zaradi brežine ob cesti ni imel kam umakniti.</p>
      <p>Na kraj so prvi prihiteli gasilci PGD Materija, takoj za njimi še gasilci PGD Ilirska Bistrica, ki so se ravno vračali z druge prometne nesreče. 21-letnika so izvlekli iz avta in ga do prihoda reševalcev deset minut izmenično oživljali z masažo srca.</p>
      <p>Še pred poslanimi reševalci iz Hrpelj so na kraj prišli reševalci iz Ilirske Bistrice, ki so slučajno peljali dva bolnika v izolsko bolnišnico, nakar so prišli tudi sežanski reševalci z zdravnico. Še pol ure so se trudili z mladeničem, a mu žal ni bilo več pomoči.</p>
      <h3>Druga nesreča v dveh urah, četrta od nedelje</h3>
      <p>Dve uri pred tem, ob 5.11 se je na tej cesti, na nevarnem odseku pri Račicah, zgodila še ena huda nesreča, v kateri sta bili udeleženi osebno in tovorno vozilo. Ena oseba je bila poškodovana. Posredovali so gasilci iz Ilirske Bistrice in Podgrada, ki so s tehničnim posegom rešili poškodovano osebo iz vozila. Nudili so ji prvo pomoč z reševalci NMP Ilirska Bistrica ter postavili prevrnjen avto na kolesa. Poškodovano osebo so prepeljali v izolsko bolnišnico.</p>
      <p>Še en voznik je v istem nevarnem ovinku nad Račicami zdrsnil z vozišča v torek, v nedeljo popoldne pa je med drevesi in grmovjem pod tem ovinkom pristal tudi mlad hrvaški voznik.</p>
      <slideshow>
        <figure>
          <img src="https://static.primorske.si/foto/highres/gnweb/718714_256-obrov3.jpg"/>
          <figcaption>V izteku ovinka je voznika zaneslo naravnost pod tovornjak. Foto: Danijel Cek</figcaption>
        </figure>
        <figure>
          <img src="https://static.primorske.si/foto/highres/gnweb/718714_256-obrov4.jpg"/>
          <figcaption>V izteku ovinka je voznika zaneslo naravnost pod tovornjak. Foto: Danijel Cek</figcaption>
        </figure>
      </slideshow>
    </article>
  </body>
</html>