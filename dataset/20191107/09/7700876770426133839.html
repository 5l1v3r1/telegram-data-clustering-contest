<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/07/cosi-la-poverta-incide-sul-rendimento-scolastico/153213/"/>
    <meta property="og:site_name" content="VITA"/>
    <meta property="article:published_time" content="2019-11-07T09:41:00+00:00"/>
    <meta property="og:title" content="Così la povertà incide sul rendimento scolastico"/>
    <meta property="og:description" content="Il 54% dei figli di famiglie con status sociale alto, a scuola ha voti tra buoni o ottimi. Risultati a cui arrivano, al contrario, solo il 17,50% dei figli di famiglie con status sociale basso. E incrociando i 20 capoluoghi con i punteggi più bassi nelle prove Invalsi di matematica e i 20 comuni con più famiglie in disagio, si ritrovano 14 Comuni. Il report di Openpolis per Con i Bambini sul più odioso effetto delle diseguaglianze"/>
  </head>
  <body>
    <article>
      <h1>Così la povertà incide sul rendimento scolastico</h1>
      <address><time datetime="2019-11-07T09:41:00+00:00">07 Nov 2019, 09:41</time> by <a rel="author">Redazione</a></address>
      <p>
        <b>Il 54% dei figli di famiglie con status sociale alto, a scuola ha voti tra buoni o ottimi. Risultati a cui arrivano, al contrario, solo il 17,50% dei figli di famiglie con status sociale basso. E incrociando i 20 capoluoghi con i punteggi più bassi nelle prove Invalsi di matematica e i 20 comuni con più famiglie in disagio, si ritrovano 14 Comuni. Il report di Openpolis per Con i Bambini sul più odioso effetto delle diseguaglianze</b>
      </p>
      <p>Nelle famiglie con un status sociale alto, i figli con risultati scolastici più che soddisfacenti sono il 54%. Solo il 16% avrà risultati insufficienti. La situazione è drammaticamente capovolta nelle famiglie con status sociale basso: i figli in questo caso avranno insufficienze nel 54% dei casi, mentre risultati buoni/ottimi arriveranno solo per il 17,50% di essi.</p>
      <p>È il grafico impressionante di quanto poco la scuola funzioni come ascensore sociale <a href="https://www.openpolis.it/gli-studenti-svantaggiati-e-le-disuguaglianze-educative-a-scuola/">che ha pubblicato Openpolis nel suo focus settimanale sulla povertà educativa minorile</a>, in collaborazione con l’impresa sociale Con i Bambini.</p>
      <figure>
        <img src="http://i.cdn-vita.it/blobs/variants/2/7/c/6/27c61c20-ded1-48f4-a978-aacb4a309aec_large.jpg?_637087166656091548"/>
      </figure>
      <p>È ancora forte la relazione tra i risultati degli alunni e la condizione economica, sociale e culturale della famiglia di origine. Una dinamica pericolosa, perché lascia indietro i ragazzi che vengono dai contesti più difficili e in prospettiva i territori più deprivati. «L’aspetto più odioso della povertà educativa è il modo in cui le disuguaglianze di partenza si tramandano di generazione in generazione. Dove nasci e in che famiglia cresci fa la differenza sul tipo di opportunità e stimoli cui accedi. Con conseguenze sui successivi risultati scolastici ma soprattutto sul futuro dei giovani che vengono dalle famiglie svantaggiate», si legge nel report.</p>
      <p>Lo svantaggio nei risultati scolastici dei ragazzi che provengono dalle famiglie povere emerge verso i 10 anni e il gap si allarga negli anni successivi, riproducendo le disuguaglianze di partenza.</p>
      <p>L'impatto di queste disuguaglianze cambia notevolmente tra le diverse aree del paese. Nel nord-est gli alunni svantaggiati che ottengono risultati negativi sono il 43,9%, quota che sale attorno al 50% nel nord-ovest e nel centro. Al sud e nelle isole questa cifra è molto più alta e raggiunge quasi il 65%.</p>
      <figure>
        <img src="http://i.cdn-vita.it/blobs/variants/f/a/1/2/fa12c305-70dd-4646-b7e1-73733c0e6863_large.jpg?_637087166063901179"/>
      </figure>
      <p>Openpolis ha elaborato i risultati che descrivono i livelli medi nelle competenze alfabetiche e numeriche nei vari comuni capoluogo, incrociandoli con i dati relativi alla percentuale di famiglie in potenziale disagio economico di quello stesso comune. «La tendenza emerge abbastanza chiaramente: al crescere della quota di famiglie in disagio i punteggi medi rilevati nei test Invalsi sono più bassi. Infatti se isoliamo i 20 capoluoghi con i punteggi in competenza numerica più bassi, in 14 casi coincidono con i 20 comuni con più famiglie in disagio. Alcuni esempi: Napoli, primo capoluogo per percentuale di famiglie in disagio, è 100esima nei risultati Invalsi. Catania, seconda per disagio, è 103esima; Palermo, quarta per disagio, è 101esima; Crotone, quinta per disagio, 104esima per competenze. Questa dinamica è pericolosa, perché mostra come restino indietro i ragazzi dei territori già più deprivati. Con conseguenze negative per il futuro dei più giovani, ma anche dell'intero paese».</p>
      <p>In allegato, il report.</p>
      <p>Foto di <a href="https://www.pexels.com/it-it/@geralt?utm_content=attributionCopyText&amp;utm_medium=referral&amp;utm_source=pexels">Gerd Altmann </a>da <a href="https://www.pexels.com/it-it/foto/apprendimento-di-successo-gesso-lavagna-21696/?utm_content=attributionCopyText&amp;utm_medium=referral&amp;utm_source=pexels">Pexels</a></p>
      <related>
        <h4>Contenuti correlati</h4>
        <a href="http://www.vita.it/it/article/2018/12/11/abbandono-scolastico-per-difficolta-economiche-e-allarme-rosso-per-nap/150076/"/>
        <a href="http://www.vita.it/it/article/2019/02/18/il-vicolo-cieco-della-poverta-educativa/150708/"/>
        <a href="http://www.vita.it/it/article/2018/11/23/quel-pavimento-colloso-che-incatena-i-bambini-alla-loro-poverta/149859/"/>
        <a href="http://www.vita.it/it/article/2019/04/11/la-scuola-superiore-la-scelgo-in-base-al-bus-che-ce/151235/"/>
        <a href="http://www.vita.it/it/article/2019/06/20/don-milani-e-la-proposta-di-una-scuola-che-cambia-la-scuola/151973/"/>
        <a href="http://www.vita.it/it/article/2019/03/20/e-se-le-scuole-avessero-a-disposizione-un-budget-educativo/150994/"/>
      </related>
    </article>
  </body>
</html>