<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/cv-hullene-som-er-verst-a-fylle/71784590"/>
    <meta property="og:site_name" content="Dinside"/>
    <meta property="article:published_time" content="2019-11-07T09:09:26+00:00"/>
    <meta property="og:title" content="CV-hullene som er verst å fylle"/>
    <meta property="og:description" content="Det er noen hull i CV-en som er mindre problematiske enn andre."/>
  </head>
  <body>
    <article>
      <h6 class="kicker">Tilbake til arbeidslivet etter opphold</h6>
      <h1>CV-hullene som er verst å fylle</h1>
      <h2>Det er noen hull i CV-en som er mindre problematiske enn andre.</h2>
      <address><time datetime="2019-11-07T09:09:26+00:00">07 Nov 2019, 09:09</time> by <a rel="author">Eilin Lindvoll</a></address>
      <p>Kompetanse Norges årlige undersøkelse, <a href="https://www.kompetansenorge.no/contentassets/9ae600e19fe440acae68c1ab8ee06ffb/en_av_til_virksometer_melder.pdf">Virksomhetsbarometeret</a>, bekrefter at det kan det være svært vanskelig å komme tilbake i jobb for de som har vært lenge borte fra arbeidslivet:</p>
      <ul>
        <li>
          <b>Kun 15 prosent av virksomhetene som er undersøkt i privat sektor ansetter noen med hull i CV-en.</b>
        </li>
        <li>Det er næringene helse- og sosialtjenester, offentlig administrasjon og forsvar som i løpet av det siste året har ansatt flest med langvarig fravær fra arbeidslivet, nærmere bestemt 20 prosent.</li>
        <li>
          <b>Virksomhetene med lavest krav til utdanningsnivå er blant de som ansetter flest med CV-hull, mens færre blir ansatt i yrker med høyere kompetansekrav, viser undersøkelsen videre.</b>
        </li>
      </ul>
      <h3>- Bekymringsverdig</h3>
      <p>- Funnene gir grunn til bekymring. Dette skjer i en tid med stor satsing på inkluderende arbeidsliv, men god vilje alene ikke er nok. Det må også lønne seg for bedriftene å drive aktiv inkludering, sier fungerende direktør Anders Fremming Anderssen i Kompetanse Norge, i en <a href="https://kommunikasjon.ntb.no/pressemelding/nesten-ingen-vil-ansette-noen-med-hull-i-cv-en?publisherId=9361272&amp;releaseId=17873899">pressemelding</a>.</p>
      <related>
        <a href="https://www.dinside.no/fritid/sa-lenge-bor-du-vente-for-du-gar-tilbake-pa-jobb/70110430"/>
      </related>
      <p>Han mener imidlertid det er gledelig at arbeidsgivere i yrker som ikke krever mye formell kompetanse i større grad rekrutterer folk med hull i CV-en, men framholder at det er en lang vei å gå i <i>alle</i> bransjer</p>
      <p>Ofte er det en gråsone mellom arbeidsledighet og langvarig sykefravær, noe Ekspertutvalget for livslang læring påpekte i en <a href="https://www.regjeringen.no/no/dokumenter/nou-2019-12/id2653116/">rapport</a> i juni.</p>
      <p>- Det kan være sammensatte årsaker til at noen står utenfor arbeidslivet, og i mange tilfeller er det en kombinasjon av helseutfordringer og kompetansemangel som ligger bak. Styrking av kompetansen vil kunne åpne dører for mange, sier Fremming Anderssen.</p>
      <aside>Nav-hjelp for arbeidsgivere<br/>Nav hjelper, som kjent, folk ut i arbeid, men de <a href="https://www.nav.no/no/Bedrift/rekruttere-og-inkludere">tilbyr også bistand til bedrifter som ønsker å rekruttere og inkludere</a> de som sliter med å få jobb eller har stått lenge utenfor arbeidslivet.<br/>Arbeidsgivere kan:<br/>   •  få <a href="https://www.nav.no/no/Bedrift/Rekruttering/Rekruttere+-+hjelp+og+selvhjelp">bistand til å rekruttere</a>, både nordmenn og <a href="https://www.nav.no/no/Bedrift/Rekruttering/Rekruttere+-+hjelp+og+selvhjelp/rekruttere-fra-eu-eos-og-sveits">arbeidere fra Sveits, EU og EØS<br/></a>   •  få hjelp til å <a href="https://tjenester.nav.no/veiviserarbeidsgiver/rekruttere-og-inkludere/ansette">rekruttere personer med behov for tilrettelegging<br/></a>   •  <a href="https://tjenester.nav.no/veiviserarbeidsgiver/rekruttere-og-inkludere/arbeidstrening">tilby arbeidstrening</a></aside>
      <h3>CV-hullene som er vanskeligst å fylle</h3>
      <p>Hva som er grunnen til langvarig fravær fra arbeidslivet, har noe å si for hvor lett det er å komme seg ut i jobb igjen. Noen ganger er det dessverre verre enn andre.</p>
      <p>Ifølge Kompetanse Norge er de <i>vanligste </i>CV-hullene helseplager (langvarig sykefravær og mottak av arbeidsavklaringspenger (AAP)), langtidsledighet (de som har mottatt dagpenger i minst seks måneder), soning i fengsel og omsorg for syke familiemedlemmer.</p>
      <related>
        <a href="https://www.dinside.no/okonomi/det-viktigste-du-bor-tenke-pa-for-a-sikre-deg-ny-jobb/69700411"/>
      </related>
      <p>
        <b>Det er ikke spurt direkte i Virksomhetsbarometeret hvilke CV-hull som er vanskeligst og lettest å fylle, men ved å se på tallene som er hentet inn i undersøkelsen, kan det se ut som om langvarig fravær fra arbeidslivet er det alternativet som virksomhetsledere </b>
        <b>i minst grad </b>
        <b>valgte når de skulle ansette nye.</b>
      </p>
      <p>Det kan også tenkes at en kombinasjon av flere fraværsårsaker vil gjøre det vanskeligere å få jobb, som hvis du har langvarig fravær på grunn av fengselsopphold.</p>
      <aside>Nav-hjelp for arbeidssøkere<br/>Nav kan hjelpe jobbsøkere på flere måter, og de har en <a href="https://veiledearbeidssoker.nav.no/utenfor-arbeidslivet-lenge?sprak=nb">egen side for de som har stått lenge utenfor arbeidslivet</a>.<br/>Det første de anbefaler, er at du <a href="https://arbeidssokerregistrering.nav.no/start">registrerer deg som arbeidssøker</a>.<br/>Videre har de <a href="https://www.nav.no/no/Person/Arbeid/Oppfolging+og+tiltak+for+a+komme+i+jobb/Tiltak+for+a+komme+i+jobb">en rekke tiltak for å hjelpe deg ut i arbeid</a>, blant annet:<br/>   •  <a href="https://www.nav.no/no/Person/Arbeid/Oppfolging+og+tiltak+for+a+komme+i+jobb/Tiltak+for+a+komme+i+jobb/Arbeidsutproving">arbeidsutprøving<br/></a>   •  <a href="https://www.nav.no/no/Person/Arbeid/Oppfolging+og+tiltak+for+a+komme+i+jobb/Tiltak+for+a+komme+i+jobb/Tilrettelegging">tilrettelegging<br/></a>   •  <a href="https://www.nav.no/no/Person/Flere+tema/Sosiale+tjenester/Kvalifiseringsprogrammet">kvalifiseringsprogram</a></aside>
      <h3>Og, CV-hullene som går lett å fylle</h3>
      <p>Det er også eksempler på hull i CV-en som slett ikke har så mye å si for ditt framtidige arbeidsliv.</p>
      <related>
        <a href="https://www.dinside.no/okonomi/kurs-og-studier-kan-koste-deg-dagpengene/71514545"/>
      </related>
      <p>
        <b>Ifølge tallene i Virksomhetsbarometeret, ser det ut til at det er større sannsynlighet for å bli ansatt hvis du er under 30 år.</b>
      </p>
      <p>Lite relevant utdanning er på andreplass.</p>
      <p>Av de spurte virksomhetene svarer 25 prosent at de har ansatt noen med svake norskkunnskaper <i>og </i>alder over 50 år.</p>
      <h3>- Ha en forklaring</h3>
      <p>Noe av det verste arbeidsgivere vet, er kandidater som ikke har forklaring på hull i CV-en, har <a href="https://finansavisen.no/nyheter/jobb-karriere/2017/06/slik-kan-du-forklare-hull-i-cv-en">Finansavisen</a> skrevet.</p>
      <p>- Det å si ingenting og håpe at arbeidsgiver ikke ser det, er <i>ikke</i> lurt. Da risikerer du at potensielle arbeidsgivere blir usikre og begynner å lure på hva annet du kanskje skjuler, sier Gisle Hellsten, leder for Karrieresenteret ved Universitetet i Oslo.</p>
      <p>Her er hans beste råd til å forklare noen typiske CV-hull:</p>
      <ul>
        <li><b>Du har brukt mer enn normert tid på utdannelse: </b>Her er det best å være ærlig, ifølge ham. Bare prat om det, du var faktisk student i denne perioden, du lå ikke hjemme på sofaen og drev dank. Tilstandsrapporten for høyere utdannelse viser at kun fire av ti fullfører bachelorgraden på normert tid, så du er sannsynligvis heller ikke alene om dette.</li>
        <li><b>Du har reist: </b>Selv om dette ikke nødvendigvis var så produktivt, viser det at du har noe å prate om. Forskning fra Nova indikerer at reiser som jordomseiling ikke påvirker arbeidsgivere negativt.</li>
        <li><b>Du har fått barn: </b>Har du vært borte fra arbeidslivet noen år og fått barn i denne perioden, sier du nettopp dette, at du har vært hjemme med barn. I Norge vurderer ikke arbeidsgivere omsorgsoppgaver som spesielt negativt, ifølge en Nova-rapport.</li>
        <li><b>Du har vært syk:</b> Tenk over hvordan du skal fortelle om lengre sykdom overfor potensielle arbeidsgivere. Snakk gjerne med legen din eller andre på forhånd, for å få råd til hvordan du snakker om sykdommen. Informér om at du nå er helt frisk og hundre prosent arbeidsfør (hvis du er det, selvfølgelig journ.anm.), men ikke for mye om selve sykdommen. <i><b>I dette tilfellet er det viktig å vite om rettighetene dine: </b></i>Arbeidsgiver har ikke lov til å ta opp dette, og det er opp til deg hvordan du ønsker å legge sykdomshistorien frem.</li>
      </ul>
      <related>
        <a href="https://www.dinside.no/reise/syk-pa-ferie-husk-a-fa-med-deg-sykemelding-hjem/71286396"/>
      </related>
    </article>
  </body>
</html>