<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/kitaj-vavezhda-vecheren-chas-za-nepalnoletnite-gejmari.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T09:39:00+00:00"/>
    <meta property="og:title" content="Китай въвежда вечерен час за непълнолетните геймъри"/>
    <meta property="og:description" content="Целта е по този начин да се преборят със зависимостта към компютърните игри"/>
  </head>
  <body>
    <article>
      <h1>Китай въвежда вечерен час за непълнолетните геймъри</h1>
      <h2>Целта е по този начин да се преборят със зависимостта към компютърните игри</h2>
      <address><time datetime="2019-11-07T09:39:00+00:00">07 Nov 2019, 09:39</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Китайските власти въвеждат вечерен час за геймърите под 18 години, предаде Би Би Си. Целта е по този начин да се преборят със зависимостта към компютърните игри.</p>
      <p>На всички непълнолетни играчи е забранено да играят онлайн в часовете от 22 ч. до 8 ч. сутринта. Ограниченията им не спират до тук – през делничните дни играта им се ограничава до 90 минути дневно и до три часа през уикендите и ваканциите.</p>
      <p>Налагат се и ограничения в харченето на пари за компютърни игри. Всички геймъри от 8 до 16-годишна възраст могат да харчат до 200 юана (50 лв.) за допълнителни функции в игрите. От 16 до 18 години – 400 юана.</p>
      <p>Китай е най-големият пазар за компютърни игри в света. От години държавата алармира, че геймингът вреди на здравето на младите хора. През 2018 г. беше обявен специален регулатор, който ограничава броя на навлизащите игри в страната. Същата година Китай наложи забрана за одобряване на нови игри, която продължи девет месеца и нанесе огромен удар на гейминг индустрията.</p>
      <p>Новите правила ще важат за всички игрови платформи без изключение.</p>
    </article>
  </body>
</html>