<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/07/sokaknal-bajt-csinalt-a-firefox-uj-hibaja"/>
    <meta property="og:site_name" content="infostart"/>
    <meta property="article:published_time" content="2019-11-07T09:36:00+00:00"/>
    <meta property="og:title" content="Sokaknál bajt csinálhat a Firefox új hibája"/>
    <meta property="og:description" content="A böngészőt teljesen befagyasztó hiba a macOS-es és windowos verziót is érinti."/>
  </head>
  <body>
    <article>
      <h1>Sokaknál bajt csinálhat a Firefox új hibája</h1>
      <address><time datetime="2019-11-07T09:36:00+00:00">07 Nov 2019, 09:36</time> by <a rel="author">Infostart</a></address>
      <h3>A böngészőt teljesen befagyasztó hiba a macOS-es és windowsos verziót is érinti.</h3>
      <p>Aktívan kihasznált Firefox biztonsági rést fedeztek fel a Malwarebytes szakértői. A bugot igába hajtva a támadók egy hibaüzenetet jeleníthetnek meg a tőrbe csalt felhasználóknál - miközben a böngészőt teljes egészében befagyasztják, a bezárás gombot is beleértve - írta a <a href="https://www.hwsw.hu/hirek/61060/firefox-biztonsag-mozilla-bongeszo-bug.html">hwsw.hu</a>.</p>
      <p>A jelenleg is aktív támadások során az elkövetők egy a Microsoft terméktámogatási oldalának álcázott felületre csalják az áldozatot. Itt a böngésző befagyasztásával megjelenő üzenetben arról tájékoztatják, az adott gépen rendszer kalóz verziója fut, a problémát pedig a felhasználó a megadott, "ingyenes" telefonszám tárcsázásával oldhatja meg.</p>
      <p>A bug mind a Firefox windowsos, mind pedig a macOS-es verzióját érinti, a felhasználó pedig az üzenettől csak a böngésző kényszerített bezárásával szabadulhat meg, a feladatkezelő, illetve macOS esetében a Force Close funkció segítségével.</p>
      <blockquote>Ráadásul amennyiben a böngészőben be van állítva a lapok automatikus visszaállítása, a szoftver újraindításakor ismét előjön a bug</blockquote>
      <p>- ilyenkor az rosszindulatú oldalt a böngésző elindítása után még annak betöltődése előtt be kell zárni.</p>
      <p>A bugot az Ars Technica <a href="https://arstechnica.com/information-technology/2019/11/scammers-are-exploiting-an-unpatched-firefox-bug-to-send-users-into-a-panic/">szerint</a> Jérôme Segura, a Malwarebytes szakértője hétfőn jelezte a Mozilla felé, kiemelve, hogy azt több kártékony oldalon is aktívan kihasználják - a szervezet pedig rögtön el is kezdett dolgozni a hiba javításán, amelyet ígérete szerint a Firefox hamarosan érkező 71-es vagy 72-es főverziójában szállít le.</p>
    </article>
  </body>
</html>