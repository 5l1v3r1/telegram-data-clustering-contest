<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/okulda-skandal-veliler-otizmli-cocuklari-yuhaladi-iddiasi-214389h.htm"/>
    <meta property="og:site_name" content="OLAY"/>
    <meta property="article:published_time" content="2019-11-07T09:06:49+00:00"/>
    <meta property="og:title" content="Okulda skandal! Veliler otizmli çocukları yuhaladı iddiası"/>
    <meta property="og:description" content="Aksaray'da bulunan Merkez Mehmetçik İlkokulu'nda velilerin, okulda eğitim gören otizmli öğrencilerin sınıflarının kapatılmasını talep etti. İddiaya göre, okulun çıkış saatinde bir araya gelen veliler, otizmli çocukları yuhaladı. MEB soruşturma başlattı."/>
  </head>
  <body>
    <article>
      <h1>Okulda skandal! Veliler otizmli çocukları yuhaladı iddiası</h1>
      <h2>Aksaray'da bulunan Merkez Mehmetçik İlkokulu'nda velilerin, okulda eğitim gören otizmli öğrencilerin sınıflarının kapatılmasını talep etti. İddiaya göre, okulun çıkış saatinde bir araya gelen veliler, otizmli çocukları yuhaladı. MEB soruşturma başlattı.</h2>
      <address>
        <time datetime="2019-11-07T09:06:49+00:00">07 Nov 2019, 09:06</time>
      </address>
      <p>Aksaray’daki bir okulda otizmli çocuklarla aynı binada eğitim gören diğer çocukların velilerinin, otizmli çocuklara karşı eylem yaptığı iddia edildi. Aksaray Valiliği, konuyla ilgili iddialarına ilişkin yazılı bir açıklama yaptı. Milli Eğitim Bakanlığı ise olayla ilgili soruşturma başlattı.</p>
      <p>
        <b>"NEFRET SUÇU OLUŞTURACAĞI YASALARDA AÇIK"</b>
      </p>
      <p>Anadolu Otizm Federasyonu (ANOFED) ise sosyal medyadan, "Her bireyin olduğu gibi otizmli bireylerin de bütünleştirilmiş ortamlarda eğitim alma hakkı Başta T.C. Anayasası olmak üzere ilgili yasa ve yönetmeliklerle düzenlenmiştir. 5378 sayılı engelliler yasası ile de güvence altına alınan eğitim hakkının engellenmesi hiçbir kişi, kurum, idarecinin ve ailenin insiyatifi ve keyfi kararına bağlı değildir. Aksi hareketlerin ayrımcılık ve nefret suçunu oluşturacağı yasalarda açıktır. Aksaray ilimizdeki bir okulumuzda yaşanan gelişmelerle ilgili girişimlere başlanmış olup, Milli Eğitim Bakanlığımızın gerekli önlemleri en kısa sürede alacağına inanıyoruz. Süreci sonuna kadar takip edeceğimizi belirterek öğrenci ve ailelerimizin yanında olduğumu bildiririz." ifadelerini kullandı.</p>
      <p>
        <b>AKSARAY VALİLİĞİ AÇIKLAMA YAPTI</b>
      </p>
      <p>Aksaray Valiliği, sosyal medyada yayılan 'otizmli çocukların yuhalandığı' iddialarına ilişkin yazılı bir açıklama yaptı. Açıklamada, iddialarının gerçeği yansıtmadığı belirtilerek, konuya ilişkin incelemenin başlatıldığı kaydedildi. Valilik'ten yapılan açıklamada şu ifadeler yer aldı, "Aksaray merkez Mehmetçik İlkokul'unda 32 derslik mevcut olup, 42'si özel eğitim öğrencisi olmak üzere toplam 334 öğrenci öğrenim görmektedir.  Özel eğitim öğrencileri burada 5 yıldır eğitimlerine devam etmektedirler. Bazı medya organlarında yayınlanan 'Aksaray'da otizmli çocuklar yuhalandı' haberi gerçeği yansıtmamakta olup, çocuklar okullarında normal eğitim öğretimlerine devam etmektedirler.  2020 yılı yatırım programında 12 derslikli bir özel eğitim okulu planlanmış olup konuyla ilgili gerekli inceleme başlatılmıştır."</p>
      <p>
        <b>MİLLİ EĞİTİM BAKANLIĞI SORUŞTURMA BAŞLATTI</b>
      </p>
      <p>Milli Eğitim Bakanlığı da, iddialar üzerine konuyla ilgili soruşturma başlattı. Bakanlığın, olayı araştırması için müfettiş görevlendirdiği öğrenildi. Müfettişlerin öncelikle okulda otizmli öğrencilerin bulunduğu sınıfların önündeki paravanda yer alan 'Özel Eğitim Bölümü Otistik Öğrenci Sınıfları' tabelasının kaldırılmasını sağlayacağı belirtildi.</p>
    </article>
  </body>
</html>