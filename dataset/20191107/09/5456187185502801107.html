<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/7/354720/"/>
    <meta property="og:site_name" content="charter97.org"/>
    <meta property="article:published_time" content="2019-11-07T09:23:00+00:00"/>
    <meta property="og:title" content="«Студэнты нас вітаюць, асабліва за заклік адмяніць закон Раўкова»"/>
    <meta property="og:description" content="Каля хімфаку БДУ прайшоў выбарчы пікет «Моладзевага блёку»."/>
  </head>
  <body>
    <article>
      <h1>«Студэнты нас вітаюць, асабліва за заклік адмяніць закон Раўкова»</h1>
      <h2>Каля хімфаку БДУ прайшоў выбарчы пікет «Моладзевага блёку».</h2>
      <address>
        <time datetime="2019-11-07T09:23:00+00:00">07 Nov 2019, 09:23</time>
      </address>
      <p>Тры кандыдаты ад «Моладзевага блёку» зладзілі 6 лістапада ў цэнтры Менску супольны выбарчы пікет. <b>Стас Шашок, Алана Марыям</b> і <b>Даніла Лаўрэцкі</b> зь сябрамі і даверанымі асобамі сабраліся на пляцоўцы паміж хімічным і юрыдычным факультэтамі БДУ і дзьве гадзіны прастаялі з плякатамі і расьцяжкамі, перадае <a href="https://www.svaboda.org/a/30256455.html?fbclid=IwAR2dJing5kI9NEcpA-7IVO6KC4rpOrT43MxqBFnj1Vt_LG7gMHfxKcvpGjk">«Радыё Свабода»</a>.</p>
      <p>Побач — чыгуначны вакзал, плошча Незалежнасьці. Пляцоўка на Ленінградзкай вуліцы — месца бойкае і знакамітае. Падчас прэзыдэнцкіх выбараў 2010 году тут агітаваў за сябе Ўладзімер Някляеў, які пасьля кампаніі адзначаў, што нават студэнцкую моладзь у Беларусі амаль цалкам дэпалітызавалі. Ці зьмянілася што за 10 год?</p>
      <p>Стас Шашок пра пікет расказаў з захапленьнем.</p>
      <p>«Прастаялі дзьве гадзіны, і ніводнай заўвагі ад маладых ці касога погляду — толькі вітаюць. Адна бабуля, праўда, назвала нас «двоечнікамі», але мы ёй даравалі. Проста яна ня ведае, што з двойкамі ў БДУ не паступіць. А аднагодкі вітаюць, асабліва за расьцяжку супраць закону пра адмену адтэрміновак.</p>
      <p>Яшчэ мы крытыкавалі тое, як у нас ідзе Балёнскі працэс, што фактычна ён „пад арыштам“. І, канечне, прайшліся па нядаўнім загадзе рэктара, паводле якога пра БДУ дазволена выказвацца толькі станоўча. Гэта нейкае цемрашальства і сярэднявечча! Нам за яго сорамна!» — сказаў Стас Шашок.</p>
      <figure>
        <img src="https://i.c97.org/gi/53507/274101-1573107666-big.jpg"/>
      </figure>
      <p>Малады чалавек летась скончыў юрфак БДУ і кажа, што добра ведае праблемы, зь якімі сутыкаюцца студэнты гэтай ВНУ. Стас вылучыўся кандыдатам у дэпутаты Палаты прадстаўнікоў, каб выправіць дрэнныя законы і змагацца за новыя, дэмакратычныя.</p>
      <p>«Я кандыдат па 99-й выбарчай акрузе, гэта Пятроўшчына. Алана — кандыдат па 98-й Грушаўскай акрузе, а Даніла Лаўрэцкі — па 95-й, Купалаўскай. Мы адзін аднаго падтрымліваем», — зрабіў кароткую прэзэнтацыю сваёй групы Стас Шашок.</p>
      <p>У канцы пікетаваньня да актывістаў падышоў міліцыянт і перапісаў прозьвішчы кандыдатаў у дэпутаты. Прычыну цікаўнасьці ён патлумачыў тым, што паступіў сыгнал, што нехта парушае парадак.</p>
      <p>«Нічога мы не парушалі — усё прайшло ў межах закону», — сказаў на гэта Стас Шашок і запрасіў 7 лістапада а 15 гадзіне наведаць пікет кандыдатаў «Моладзевага блёку» каля гандлёвага цэнтру Dana Mall.</p>
      <p>«Будзе давераная асоба, вядомы актывіст <b>Павал Вінаградаў</b>. Ён будзе стрыгчы свайго кандыдата ў дэпутаты, якому адразу пасьля выбараў ісьці ў войска», — сказаў Стас Шашок.</p>
    </article>
  </body>
</html>