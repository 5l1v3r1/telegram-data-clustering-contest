<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/ket-embert-vadoltak-meg-a-varpalotai-hintabaleset-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-07T09:05:00+00:00"/>
    <meta property="og:title" content="Két embert vádoltak meg a várpalotai hintabaleset ügyében"/>
    <meta property="og:description" content="A Várpalotai Napok rendezvénysorozaton tavalyelőtt szeptember 2-án meghibásodott egy hinta, amin öten megsérültek: négyen nyolc napon belül gyógyuló, könnyű sérüléseket szenvedtek, egy ember súlyos, életveszélyes sérülésekkel került kórházba."/>
  </head>
  <body>
    <article>
      <h1>Két embert vádoltak meg a várpalotai hintabaleset ügyében</h1>
      <address><time datetime="2019-11-07T09:05:00+00:00">07 Nov 2019, 09:05</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/bulvar/2019/11/04/csodas-tempoban-gyogyul-a-varpalotai-hintabaleset-sulyos-serultje"/>
      </related>
      <h3>A Várpalotai Napok rendezvénysorozaton tavalyelőtt szeptember 2-án meghibásodott egy hinta, amin öten megsérültek: négyen nyolc napon belül gyógyuló, könnyű sérüléseket szenvedtek, egy ember súlyos, életveszélyes sérülésekkel került kórházba.</h3>
      <p>Maradandó fogyatékosságot okozó foglalkozás körében elkövetett gondatlan veszélyeztetés vétsége miatt emelt vádat a Veszprémi Járási Ügyészség a várpalotai hintabaleset ügyében a szerkezet üzemeltetője és megfelelőségi tanúsítványának kiállítója ellen.</p>
      <p>A vidámparki, szórakoztató berendezések üzemeltetésével foglalkozó vádlott 2017. szeptember 2-án este Várpalotán működtette a vízszintes tengely körül két, egyenként 9,4 méter hosszú karral forgó, nyolcszemélyes körhintát.</p>
      <p>A baleset idején a hinta egyik gondolájában az életveszélyes sérüléseket elszenvedő fiatal, a kiskorú testvére és az édesanyjuk, míg a másik karhoz tartozó gondolában két kiskorú fiú foglalt helyet. A berendezés az indítást követően körülbelül másfél percig működött, amikor hatalmas reccsenés kíséretében az egyik kar letörött, a tartóoszlopnak csapódott, majd az ütközés következtében oldalirányba lendült, és mindkét gondolából egy-egy utas kiesett.</p>
      <figure>
        <img src="https://infostart.hu/images/site/articles/inline/2019/11/1573116534-fDd73NdIL_md.jpg"/>
        <figcaption>Forrás: police.hu</figcaption>
      </figure>
      <p>A baleset legsúlyosabb sérültje a hintától mintegy 15 méterre zuhant a földre, és életveszélyes, maradandó fogyatékossággal járó koponyasérüléseket szenvedett, míg a másik sértettnek, aki a hintaszerkezet pótkocsijára esett, töréses-zúzódásos sérülései keletkeztek. A hinta többi utasát nyolc napon belül gyógyuló zúzódásos, vérző sérülésekkel a rendőrök, tűzoltók szabadították ki a gondolákból.</p>
      <p>Maradandó fogyatékosságot okozó foglalkozás körében elkövetett gondatlan veszélyeztetés vétsége miatt emelt vádat a Veszprémi Járási Ügyészség a várpalotai hintabaleset ügyében a szerkezet üzemeltetője és megfelelőségi tanúsítványának kiállítója ellen.</p>
      <figure>
        <img src="https://infostart.hu/images/site/articles/inline/2019/11/1573116546-i42FOYArX_md.jpg"/>
        <figcaption>Forrás: police.hu</figcaption>
      </figure>
      <p>A vádiratban foglaltak szerint az üzemeltető számos foglalkozási szabályt megszegve, köztük a karok forgatásának lassítására alkalmas fékszerkezet és a hintakarok megfelelő mechanikai biztosítása nélkül működtette a berendezést.</p>
      <p>Az ügy másik vádlottját is több szabályszegés terheli, melyek egyike, hogy a megfelelőségi tanúsítványt a mechanikai biztosítás hiányában is kiállította, bár annak tervét korábban éppen ő maga hagyta jóvá.</p>
      <p>A vádlottak felelősségéről a Veszprémi Járásbíróság dönt.</p>
      <p>
        <i>Nyitókép: police.hu</i>
      </p>
    </article>
  </body>
</html>