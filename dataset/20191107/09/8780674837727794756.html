<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/palakkad/local-news/2019/11/07/palakkad-akathethara-rajan.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T09:55:00+00:00"/>
    <meta property="og:title" content="അടച്ചിട്ട ഗേറ്റിൽ ‘കുടുങ്ങി’ ഒരു ജീവൻകൂടി പൊലിഞ്ഞു; നടുക്കമായി നടക്കാവ്"/>
    <meta property="og:description" content="അകത്തേത്തറ ∙ അടച്ചിട്ട നടക്കാവ് റെയിൽവേ ഗേറ്റ് ഒരു ജീവൻ കൂടി കവർന്നു. ഒപ്പം ഒരു കുടുംബം കൂടി അനാഥമായി. 2 വർഷം മുൻപു തറക്കല്ലിട്ട് 18 മാസംകൊണ്ടു.Palakkad News. പാലക്കാട് ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>അടച്ചിട്ട ഗേറ്റിൽ ‘കുടുങ്ങി’ ഒരു ജീവൻകൂടി പൊലിഞ്ഞു; നടുക്കമായി നടക്കാവ്</h1>
      <address><time datetime="2019-11-07T09:55:00+00:00">07 Nov 2019, 09:55</time> by <a rel="author">മനോരമ ലേഖകൻ</a></address>
      <p>അകത്തേത്തറ ∙ അടച്ചിട്ട നടക്കാവ് റെയിൽവേ ഗേറ്റ് ഒരു ജീവൻ കൂടി കവർന്നു. ഒപ്പം ഒരു കുടുംബം കൂടി അനാഥമായി. 2 വർഷം മുൻപു തറക്കല്ലിട്ട് 18 മാസംകൊണ്ടു നിർമിച്ചു ഗതാഗതത്തിനു തുറന്നുകൊടുക്കേണ്ടിയിരുന്ന നടക്കാവ് റെയിൽവേ മേൽപാലം സംബന്ധിച്ച തർക്കങ്ങൾ തുടരുന്നതിനിടെയാണ് അതേ ഗേറ്റ് വീണ്ടുമൊരു ജീവനെടുത്തത്. ഇത്തിങ്ങാപ്പറമ്പിൽ പരേതനായ ചന്ദ്രന്റെ മകൻ രാജൻ (30) ആണു മരിച്ചത്. </p>
      <p>ഇന്നലെ 6.50നായിരുന്നു ദുരന്തം.പെയിന്റിങ് ജീവനക്കാരനായ രാജൻ വൈകിട്ടു ജോലിക്കുശേഷം വീട്ടിലെത്തി വിശ്രമിക്കുന്നതിനിടെ പെട്ടെന്ന് കുഴഞ്ഞുവീണു. വീട്ടുകാ‍രും സമീപവാസികളും ചേർന്ന് ഉടൻ ഓട്ടോറിക്ഷയിൽ രാജനെ ആശുപത്രിയിലെത്തിക്കാൻ പാഞ്ഞെങ്കിലും നടക്കാവിൽ റെയിൽവേ ഗേറ്റ് അടഞ്ഞുകിടക്കുകയായിരുന്നു. ഇതേത്തുടർന്നു രാജനെ തോളിൽ ചുമന്ന് ഗേറ്റ് കടത്തി ഇപ്പുറത്തെത്തിച്ച് മറ്റൊരു വാഹനത്തിൽ ഉടൻ ഒലവക്കോട് സായ് ജംക്‌ഷനിലെ ആശുപത്രിയിലെത്തിച്ചെങ്കിലും മരിച്ചു. സംസ്കാരം ഇന്ന്. അവിവാഹിതനാണ്.</p>
      <p>
        <b>തിരിച്ചടിയായത് ആ 3 മിനിറ്റ്</b>
      </p>
      <p>ആശുപത്രിയിൽ എത്തുന്നതിനു 3 മിനിറ്റ് മുൻപു രാജൻ മരിച്ചതായാണു ഡോക്ടർമാർ അറിയിച്ചതെന്നു ബന്ധുക്കൾ പറഞ്ഞു. നടക്കാവിലെ ഗേറ്റടവും തുടർന്ന് ഇദ്ദേഹത്തെ ചുമലിലേറ്റി ഗേറ്റ് കടത്തേണ്ടിവന്നതും വഴി ചുരുങ്ങിയത് 5 മിനിറ്റിലേറെ സമയം പാഴായി. </p>
      <p>ഈ സമയനഷ്ടം ഒഴിവാക്കിയിരുന്നെങ്കിൽ ഒരുപക്ഷേ, രാജന്റെ ജീവൻ രക്ഷപ്പെട്ടേനെ എന്നു നാട്ടുകാർ പറയുന്നു. രാജന്റെ വരുമാനത്തിലാണു കുടുംബം ജീവിക്കുന്നത്. ഇദ്ദേഹത്തിന്റെ മരണത്തോടെ അമ്മ മാധവി തനിച്ചായി. എപ്പോൾ‍ വേണമെങ്കിലും ബലക്ഷയത്താൽ നിലംപൊത്താവുന്ന വീട്ടിലാണ് ഇവരുടെ താമസം</p>
    </article>
  </body>
</html>