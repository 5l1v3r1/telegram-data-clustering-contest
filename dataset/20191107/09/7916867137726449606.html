<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134391-sabonio-grizimu-dziaugesis-pacers-strategas-mums-jo-truko.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-07T09:59:00+00:00"/>
    <meta property="og:title" content="Sabonio grįžimu džiaugęsis „Pacers“ strategas: „Mums jo trūko“"/>
    <meta property="og:description" content="Domantas Sabonis dėl blauzdos traumos praleido dvejas rungtynes, tačiau šiąnakt grįžo su trenksmu. Puolėjas per 28 minutes pelnė 13 taškų (4/11 dvit., 5/6 baudos), atkovojo 17 ir perėmė 2 kamuolius, atliko 7 rezultatyvius perdavimus, blokavo metimą ir 4 kartus suklydo. Pasirodymą, galbūt, kiek apkartino išnaudotas asmeninių pražangų limitas. Kaip bebūtų, 17 atkovotų kamuolių yra pakartotas Sabonio karjeros rekordas, o „Pacers“ rungtynes su Vašingtono ..."/>
  </head>
  <body>
    <article>
      <h1>Sabonio grįžimu džiaugęsis „Pacers“ strategas: „Mums jo trūko“</h1>
      <address>
        <time datetime="2019-11-07T09:59:00+00:00">07 Nov 2019, 09:59</time>
      </address>
      <p>Nuotr.: AP-Scanpix</p>
      <figure>
        <a href="https://www.basketnews.lt/paveikslelis-205989-any1000x1000.jpg">
          <img src="https://www.basketnews.lt/paveikslelis-205989-any630x500.jpg"/>
        </a>
      </figure>
      <p>Nuotr. AP-Scanpix</p>
      <p>Domantas Sabonis dėl blauzdos traumos praleido dvejas rungtynes, tačiau šiąnakt grįžo su trenksmu.</p>
      <p>Puolėjas per 28 minutes pelnė 13 taškų (4/11 dvit., 5/6 baudos), atkovojo 17 ir perėmė 2 kamuolius, atliko 7 rezultatyvius perdavimus, blokavo metimą ir 4 kartus suklydo. Pasirodymą, galbūt, kiek apkartino išnaudotas asmeninių pražangų limitas.</p>
      <p>Kaip bebūtų, 17 atkovotų kamuolių yra pakartotas Sabonio karjeros rekordas, o „Pacers“ rungtynes su Vašingtono „Wizards“ laimėjo 121:106.</p>
      <p>„Pacers“ vyriausiasis treneris Nate‘as McMillanas neslėpė, jog Sabonio komandai pastarosiose rungtynėse trūko.</p>
      <p>„Mums jo trūko, – apie Sabonį sakė „Pacers“ strategas. – Jis dėl mūsų padaro labai daug. Ne vien dėl atkovotų kamuolių, bet apskritai puolime. Praktiškai visas mūsų puolimas eina per jį arba jį įtraukus.“</p>
      <p>Pats Sabonis savo pasirodymo pernelyg nesureikšmino ir nuopelnus atidavė visai komandai.</p>
      <p>„Tiesiog stengiuosi būti agresyviu. Gynyboje puikiai apsigynėme, vertėme juos mesti sudėtingus metimus, todėl man ir atiteko daugiau kamuolių“, – apie pakartotą karjeros rekordą su šypsena veide sakė Sabonis.</p>
      <p>„Manau, kad pradedame vienas kitu labiau pasitikėti. Treneris visada sako, jog pamačius laisvą vyruką turime atlikti perdavimą 100 kartų iš 100. Lipdome pasitikėjimą vienas kitu bei žaidžiame su pasitikėjimu. Tai yra gerai ir pavojinga“, – pridėjo Domas.</p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204478-crop100x150.jpg"/>
      </figure>
      <p><a href="https://www.basketnews.lt/zaidejai/17072-doug-mcdermott.html">Doug McDermott</a> Taškai: 19 Naudingumas: 23 Tritaškiai: 67% 4/6 Atkovoti kamuoliai: 7</p>
    </article>
  </body>
</html>