<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425282/diakrish-mathhtrias-twn-ekpaideythriwn-rodiwn-paideia-ston-diagwnismo-afisa-gia-thn-eirhnh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T09:45:01+00:00"/>
    <meta property="og:title" content="Διάκριση μαθήτριας των Εκπαιδευτηρίων «Ροδίων Παιδεία» στον διαγωνισμό «Αφίσα για την ειρήνη»"/>
    <meta property="og:description" content="Η Διεθνής Οργάνωση Λεσχών “Lions” από το 1988 καθιέρωσε και υποστηρίζει τον Παγκόσμιο Διαγωνισμό «ΑΦΙΣΑ ΓΙΑ ΤΗΝ ΕΙΡΗΝΗ»."/>
  </head>
  <body>
    <article>
      <h1>Διάκριση μαθήτριας των Εκπαιδευτηρίων «Ροδίων Παιδεία» στον διαγωνισμό «Αφίσα για την ειρήνη»</h1>
      <address>
        <time datetime="2019-11-07T09:45:01+00:00">07 Nov 2019, 09:45</time>
      </address>
      <p>
        <b>Η Διεθνής Οργάνωση Λεσχών “Lions” από το 1988 καθιέρωσε και υποστηρίζει τον Παγκόσμιο Διαγωνισμό «ΑΦΙΣΑ ΓΙΑ ΤΗΝ ΕΙΡΗΝΗ».</b>
      </p>
      <p>Τοπικές λέσχες σε 100 περίπου χώρες έδωσαν την ευκαιρία σε περισσότερα από 400.000 παιδιά να συμμετάσχουν στον διαγωνισμό και να εκφράσουν τα συναισθήματά τους για έναν ειρηνικό κόσμο.</p>
      <p>Ο φετινός παγκόσμιος διαγωνισμός αφίσας για τη χρονιά 2019-2020, απευθυνόταν σε μαθήτριες και μαθητές από 11 έως 13 ετών, με θέμα «Ταξίδι στην Ειρήνη». Αξίζει να σημειωθεί ότι ο φετινός διαγωνισμός έλαβε έγκριση από το Υπουργείο Παιδείας και Θρησκευμάτων.</p>
      <p>Στο πλαίσιο του διαγωνισμού, συμμετείχαν με αξιόλογα έργα, μαθήτριες και μαθητές της ΣΤ’ Δημοτικού, της Α’ και Β’ Γυμνασίου των Εκπαιδευτηρίων «ΡΟΔΙΩΝ ΠΑΙΔΕΙΑ».</p>
      <p>Η μαθήτρια της ΣΤ' Δημοτικού των Εκπαιδευτηρίων «ΡΟΔΙΩΝ ΠΑΙΔΕΙΑ», Φαίδρα Αθανασά, διακρίθηκε με έπαινο για το έργο της. Επισημαίνεται ότι η εικαστική δημιουργία της μαθήτριας διακρίθηκε μέσα από πλήθος έργων από Δημοτικά και Γυμνάσια σχολεία της Ρόδου. Η μαθήτρια, Φαίδρα Αθανασά, δημιούργησε ένα έργο στο οποίο αποτύπωσε το δικό της «Ταξίδι στην Ειρήνη» και απηύθυνε το μήνυμά της για έναν κόσμο όπου θα κυριαρχεί η ειρήνη και η συναδέλφωση μεταξύ των λαών.</p>
      <p>Από την Πέμπτη 24 έως και το Σάββατο 26 Οκτωβρίου 2019, στη νέα πτέρυγα του Μουσείου Νεοελληνικής Τέχνης Ρόδου, φιλοξενήθηκε έκθεση ζωγραφικής με τη συμμετοχή 20 Δημοτικών και Γυμνασίων της Ρόδου. Η τελετή βράβευσης των έργων που διακρίθηκαν, πραγματοποιήθηκε στη Νέα Πτέρυγα του Μουσείου Νεοελληνικής Τέχνης, το Σάββατο 26 Οκτωβρίου 2019.</p>
      <p>Η διεύθυνση των Εκπαιδευτηρίων «ΡΟΔΙΩΝ ΠΑΙΔΕΙΑ» συγχαίρει θερμά τη μαθήτρια Φαίδρα Αθανασά για τη σημαντική της διάκριση και της εύχεται πάντα επιτυχίες.</p>
    </article>
  </body>
</html>