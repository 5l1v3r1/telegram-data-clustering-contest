<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/svaz-vyroba-piva-za-tri-ctvrtleti-klesla-o-1-2-procenta/1818215?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T09:41:00+00:00"/>
    <meta property="og:title" content="Svaz: Výroba piva za tři čtvrtletí klesla o 1,2 procenta"/>
    <meta property="og:description" content="Praha - České pivovary za letošní tři čtvrtletí vyrobily o 1,2 procenta méně piva než před rokem. Pro tuzemský trh klesla produkce o 3,2 procenta, naopak na export vzrostla o 4,3 procenta. Export loni tvořil skoro čtvrtinu celkového výstavu, letos jeho podíl nejspíš znovu vzroste. ČTK to dnes sdělila výkonná ředitelka Českého svazu pivovarů a sladoven Martina Ferencová, údaje v hektolitrech neuvedla. Za poklesem pro český trh stojí podle ní mimořádně teplé loňské počasí, které pomohlo k tehdejším rekordním prodejům. Letos se je nepodařilo zopakovat."/>
  </head>
  <body>
    <article>
      <h1>Svaz: Výroba piva za tři čtvrtletí klesla o 1,2 procenta</h1>
      <address><time datetime="2019-11-07T09:41:00+00:00">07 Nov 2019, 09:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - České pivovary za letošní tři čtvrtletí vyrobily o 1,2 procenta méně piva než před rokem. Pro tuzemský trh klesla produkce o 3,2 procenta, naopak na export vzrostla o 4,3 procenta. Export loni tvořil skoro čtvrtinu celkového výstavu, letos jeho podíl nejspíš znovu vzroste. ČTK to dnes sdělila výkonná ředitelka Českého svazu pivovarů a sladoven Martina Ferencová, údaje v hektolitrech neuvedla. Za poklesem pro český trh stojí podle ní mimořádně teplé loňské počasí, které pomohlo k tehdejším rekordním prodejům. Letos se je nepodařilo zopakovat.</p>
      <p>"Tuzemský trh je dlouhodobě stabilní. Co nám však dělá starosti, je pokračující odklon od pití čepovaného piva v restauracích a hospodách. Zatímco ještě v roce 2009 drželo čepované s přehledem prim, loni se jeho podíl snížil už na 38 procent a pokles pokračuje. V prvních devíti měsících letošního roku byl podíl piva čepovaného ze sudů a tanků na celkové tuzemské spotřebě 37 procent," řekla Ferencová.</p>
      <p>Polovinu spotřeby v ČR tvoří spodně kvašená jedenácti a dvanáctistupňová piva, jejich obliba mírně posiluje, 45 procent spotřeby pak výčepní piva. "Zbývajících pět procent tvoří kategorie nealkoholických piv, pivních mixů a pivních speciálů. Přestože jde o relativně malý objem, je v této kategorii čilý pohyb. Každoročně se objevují desítky nových variant ovocných mixů v nealkoholických i nízkoalkoholických variantách a při nejrůznějších příležitostech pivovary vaří speciální piva," dodal svaz.</p>
      <p>Tuzemské pivovary loni vyrobily rekordních 21,3 milionu hektolitrů piva, meziročně o 4,7 procenta více. Po předloňském poklesu výroby se tak vrátily k růstu. Za zvýšením produkce stálo hlavně pivo určené na vývoz, jehož výroba se meziročně zvýšila o 11,8 procenta. Vyšší loni byla i tuzemská spotřeba piva, stoupla o 2,9 procenta na 16,5 milionu hektolitrů. Na obyvatele se tak v ČR loni vypilo 141 litrů, o šest velkých piv meziročně více.</p>
    </article>
  </body>
</html>