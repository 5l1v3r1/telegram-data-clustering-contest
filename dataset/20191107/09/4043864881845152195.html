<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231245/"/>
    <meta property="og:site_name" content="Українська правда"/>
    <meta property="article:published_time" content="2019-11-07T09:25:32+00:00"/>
    <meta property="og:title" content="Через Порошенка у власника &quot;Прямого&quot; проводять обшуки"/>
    <meta property="og:description" content="В офіційного власника телеканалу “Прямий” ексрегіонала Володимира Макеєнка проводять обшуки, через провадження щодо ухилення від сплати податків при придбанні телеканалу."/>
  </head>
  <body>
    <article>
      <h1>Через Порошенка у власника "Прямого" проводять обшуки</h1>
      <address>
        <time datetime="2019-11-07T09:25:32+00:00">07 Nov 2019, 09:25</time>
      </address>
      <p>В офіційного власника телеканалу "Прямий" ексрегіонала Володимира Макеєнка проводять обшуки, через провадження щодо ухилення від сплати податків при придбанні телеканалу.</p>
      <p>Таку інформацію "Українській правді" підтвердили у пресслужбі ДБР, про це повідомляє сайт "<a href="https://prm.ua/u-vlasnika-telekanalu-pryamiy-volodimira-makeyenka-provodyat-obshuk/">Прямий</a>", пресслужба партії "<a href="https://eurosolidarity.org/%d1%94%d0%b2%d1%80%d0%be%d0%bf%d0%b5%d0%b9%d1%81%d1%8c%d0%ba%d0%b0-%d1%81%d0%be%d0%bb%d1%96%d0%b4%d0%b0%d1%80%d0%bd%d1%96%d1%81%d1%82%d1%8c-%d0%b2%d0%bb%d0%b0%d0%b4%d0%b0-%d1%80%d0%be%d0%b7%d0%bf/?fbclid=IwAR2F3Bzrk1M1TdGMCxihmPUeEmZk5WfMzz-rFLZKjzv8n6Ar92aWQJFm_w8">Європейська солідарність</a>"</p>
      <p>Зокрема, на "Прямому" стверджують, що обшук відбувається за постановою суду, проте заявляють, що правоохоронець відмовився повідомляти, якого саме, і за якою справою.</p>
      <p>Канал сприймає такі дії як "тиск і наступ" на свободу слова.</p>
      <p>"Прямий канал залишається одним з небагатьох засобів масової інформації, який не співає осанну президенту Зеленському. Саме з цим ми пов’язуємо обшуки в офісі Володимира Макеєнка, який є власником Прямого каналу. Ключову роль у цих діях, як завжди, відіграє поплічник Януковича Портнов та його "шістка" керівник ДБР Труба", - заявляють у "Євросолідарності".</p>
      <p>Водночас у ДБР підтвердили факт обшуків, однак не уточнили, де саме відбуваються слідчі дії.</p>
      <p>У ДБР відзначили, що обшуки стосуються справи про ухилення від сплати податків при придбанні телеканалу "Прямий".</p>
      <p>Порошенка викликали на <a href="https://www.pravda.com.ua/news/2019/08/12/7223341/">допит у ДБР</a> у рамках провадження у якості свідка.</p>
      <p>Ще на початку президентської кампанії на Порошенка активно <a href="https://www.pravda.com.ua/articles/2017/01/26/7133568/">працював канал "Прямий"</a>, яким офіційно володіє екс-регіонал Макеєнко. У Макеєнка давні відносини з колишнім президентом. В 2000 році він навіть був членом парламентської групи Порошенка <a href="http://w1.c1.rada.gov.ua/pls/radan_gs09/d_ank_arh?kod=1703">"Солідарність"</a>.</p>
      <p>
        <i>
          <b>Читайте також: <a href="https://www.pravda.com.ua/articles/2018/12/7/7200495/">Телевізор і вибори. Кого підтримують Ахметов, Пінчук, Коломойський і Фірташ</a></b>
        </i>
      </p>
      <p>
        <b>Нагадаємо:</b>
      </p>
      <ul>
        <li>Після повернення в Україну екс-заступник глави Адміністрації колишнього президента Віктора Януковича Андрій Портнов почав <a href="https://www.pravda.com.ua/news/2019/05/21/7215622/">подавати</a> до ДБР заяви зі звинуваченнями Порошенка у скоєнні злочинів. Портнов написав уже понад 10 заяв до ДБР щодо Порошенка.</li>
        <li>Порошенко <a href="https://www.pravda.com.ua/news/2019/09/13/7226188/">тричі ходив на допити до ДБР</a> у кримінальному провадженні щодо можливого ухилення від сплати податків, відмивання злочинних доходів під час купівлі-продажу заводу "<a href="https://www.pravda.com.ua/news/2019/07/25/7221929/">Кузня на Рибальському</a>", ухиленні від сплати податків під час купівлі-продажу телеканалу "<a href="https://www.pravda.com.ua/news/2019/08/12/7223341/">Прямий</a>", щодо можливого втручання в <a href="https://www.pravda.com.ua/news/2019/09/13/7226188/">діяльність Окружного адмінсуду</a> Києва.  </li>
      </ul>
      <footer>Українська правда</footer>
      <related>
        <a href="https://www.epravda.com.ua/news/2019/11/7/653430/"/>
        <a href="https://www.pravda.com.ua/news/2019/11/7/7231241/"/>
        <a href="https://www.pravda.com.ua/articles/2019/11/7/7231213/"/>
      </related>
    </article>
  </body>
</html>