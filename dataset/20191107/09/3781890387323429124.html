<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740481"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T09:32:00+00:00"/>
    <meta property="og:title" content="'โดราเอม่อน'หมดลิขสิทธิ์30พ.ย.62 แต่เอาผิดผู้ละเมิดได้"/>
    <meta property="og:description" content="ร่อนจดหมายชี้แจง เป็นข้อมูลเพื่อใครไม่รู้ 'ลิขสิทธิ์โดราเอม่อน' ยันแม้จะหมดอายุคุ้มครองลิขสิทธิ์ในวันที่ 30 พ.ย.62 แต่บริษัทยังมีสิทธิ์ในเครื่องหมายการค้า เอาผิดคนละเมิดได้อยู่ดี"/>
  </head>
  <body>
    <article>
      <h1>'โดราเอม่อน'หมดลิขสิทธิ์30พ.ย.62 แต่เอาผิดผู้ละเมิดได้</h1>
      <address>
        <time datetime="2019-11-07T09:32:00+00:00">07 Nov 2019, 09:32</time>
      </address>
      <p>
        <b>ร่อนจดหมายชี้แจง เป็นข้อมูลเพื่อใครไม่รู้ "ลิขสิทธิ์โดราเอม่อน" ยันแม้จะหมดอายุคุ้มครองลิขสิทธิ์ในวันที่ 30 พ.ย.62 แต่บริษัทยังมีสิทธิ์ในเครื่องหมายการค้า เอาผิดคนละเมิดได้อยู่ดี</b>
      </p>
      <p>เมื่อวันที่ 7 พ.ย. บริษัท แอนนิเมชั่น อินเตอร์เนชั่นแนล (ประเทศไทย) จำกัด ( เอไอ ไทยแลนด์) ได้ชี้แจงเกี่ยวกับลิขสิทธิ์ดดราเอม่อนเรื่อง "ขอชี้แจงข้อเท็จจริงเกี่ยวกับอายุแห่งการคุ้มครองลิขสิทธิ์การ์ตูนโดราเอมอน" ระบุว่า ตามที่สถานีโทรทัศน์และสื่อมวลชนได้เสนอข่าวเกี่ยวกับอายุแห่งการคุ้มครองลิขสิทธิ์การ์ตูนโดราเอมอนว่าหมดอายุแห่งการการคุ้มครองลิขสิทธิ์แล้วนั้น<br/><br/>บริษัทฯ ขอชี้แจงให้ท่านทราบว่า การ์ตูนโดราเอมอนเป็นงานสร้างสรรค์อันมีลิขสิทธิ์ของบริษัทฟูจิโกะ-เอฟ-ฟูจิโอะ โปร จำกัด ประเทศญี่ปุ่น ซึ่งเป็นภาคีแห่งอนุสัญญาว่าด้วยการคุ้มครองลิขสิทธิ์ที่ประเทศไทยเป็นภาคีอยู่ด้วย เป็นงานอันมีลิขสิทธิ์ประเภทงานศิลปกรรม ลักษณะงานจิตรกรรม มีอายุแห่งการคุ้มครองลิขสิทธิ์ 50 ปี นับแต่ได้มีการโฆษณาครั้งแรก (วันที่ 1 ธันวาคม 2512) ครบกำหนดอายุแห่งการคุ้มครองลิขสิทธิ์ในวันที่ 30 พ.ย.2562<br/><br/>ปัจจุบันงานสร้างสรรค์การ์ตูนโดราเอมอน ยังอยู่ในระยะเวลาแห่งการคุ้มครองลิขสิทธิ์ตามพระราชบัญญัติลิขสิทธิ์ พ.ศ.2537 ตามคำพิพากษาศาลฎีกาที่ 5341/2553 และในประเทศไทยมี บริษัท แอนนิเมชั่น อินเตอร์เนชั่นแนล (ประเทศไทย) จำกัด ( เอไอ ไทยแลนด์) เป็นตัวแทนในการอนุญาตให้ลูกค้าใช้สิทธิในคาแรคเตอร์การ์ตูนโดราเอมอน งานศิลปกรรม ลักษณะจิตรกรรม นำไปผลิตสินค้าและจัดจำหน่าย</p>
      <figure>
        <img src="https://www.dailynews.co.th/admin/upload/20191107/news_dXPCrHMGTB163403_533.jpg?v=201911080912?v=3818"/>
      </figure>
      <p>นอกจากนี้ บริษัท ฟูจิโกะ-เอฟ-ฟูจิโอะ โปร จำกัด เจ้าของเครื่องหมายการค้าการ์ตูนโดราเอมอนได้จดทะเบียนเครื่องหมายการค้าการ์ตูนโดราเอมอน และตัวอักษรคำว่า Doraemon ไว้กับสำนักเครื่องหมายการค้า กรมทรัพย์สินทางปัญญา ครบทุกจำพวกตามที่กรมทรัพย์สินทางปัญญาได้ระบุไว้และได้ต่ออายุเครื่องหมายการค้าที่ได้จดทะเบียนไว้ทุก 10 ปี ตามพระราชบัญญัติเครื่องหมายการค้า พ.ศ.2534<br/><br/>ปัจจุบัน บริษัท ฟูจิโกะ-เอฟ-ฟูจิโอะ โปร จำกัด ในประเทศญี่ปุ่นในฐานะเจ้าของลิขสิทธิ์และเครื่องหมายการค้าการ์ตูนโดราเอมอน ยังดำเนินกิจการอยู่ รวมทั้งในประเทศไทย บริษัทแอนนิเมชั่น อินเตอร์เนชั่นแนล (ประเทศไทย) จำกัด (เอไอ ไทยแลนด์) ยังดำเนินธุรกิจเกี่ยวกับการอนุญาตให้ใช้สิทธิคาแรคเตอร์การ์ตูนโดราเอมอนและมีบริษัทที่เป็นลูกค้าอยู่เป็นจำนวนมาก<br/><br/><b><i>"หลังจากวันที่ 30 พ.ย.2562 ซึ่งเป็นวันครบกำหนดอายุแห่งการคุ้มครองลิขสิทธิ์ บริษัทฯยังสามารถใช้สิทธิเครื่องหมายการค้าในการคุ้มครองสิทธิการ์ตูนโดราเอมอนในการอนุญาตให้ใช้สิทธิให้กับลูกค้าของบริษัทและในการบังคับใช้กฎหมายต่อไป"</i></b><br/><br/>จึงเรียนมาเพื่อขอความอนุเคราะห์ในการนำเสนอข่าวให้ประชาชนได้รับทราบข้อเท็จจริงตามที่ได้ชี้แจงมาด้วยจักขอบคุณยิ่ง ลงชื่อ นายปริพันธ์ หนุนภักดี กรรมการผู้จัดการฯ</p>
    </article>
  </body>
</html>