<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/unicredit-terzo-trimestre-sopra-le-attese-vola-il-titolo/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-07T09:12:15+00:00"/>
    <meta property="og:title" content="Unicredit: terzo trimestre sopra le attese, vola il titolo"/>
    <meta property="og:description" content="Terzo trimestre sopra le attese per i conti Unicredit. Prima dell’apertura del mercato la banca italiana, guidata da Jean Pierre Mustier, ha reso noto di aver chiuso il periodo luglio-settembre con un utile netto ‘senza poste straordinarie’ di 1,1 miliardi, in crescita del 25,7% rispetto al dato rettificato dello stesso periodo del 2018 (l’utile contabile del terzo trimestre 2018 era stato di 29 milioni).  Il risultato è migliore delle attese del consensus, che si fermavano in media a 1,005 miliardi. Sopra le stime anche il margine di intermediazione che si è attestato a 4,7 miliardi (+1,7% e contro attese per 4,6 miliardi), con interessi netti a 2,55 miliardi (-5%, in linea con le previsioni) e commissioni a 1,6 miliardi (+3%, anche in questo caso in linea con il consensus).  In calo dell’1,8% a 2,45 miliardi i costi operativi per un rapporto cost/income sceso nel trimestre al 52,1%. “Il risultato netto del terzo trimestre di Unicredit è stato ancora una volta uno dei migliori trimestri raggiunti in un decennio”…"/>
  </head>
  <body>
    <article>
      <h1>Unicredit: terzo trimestre sopra le attese, vola il titolo</h1>
      <address><time datetime="2019-11-07T09:12:15+00:00">07 Nov 2019, 09:12</time> by <a rel="author">Mariangela Tessa</a></address>
      <p><b>Terzo trimestre</b> sopra le attese per i<b> conti Unicredit.</b> Prima dell’apertura del mercato la banca italiana, guidata da <b>Jean Pierre Mustier,</b> ha reso noto di aver chiuso il periodo luglio-settembre con un <b>utile netto ‘senza poste straordinarie’ di 1,1 miliardi, in crescita del 25,7%</b> rispetto al dato rettificato dello stesso periodo del 2018 (l’utile contabile del terzo trimestre 2018 era stato di 29 milioni).  Il risultato è migliore delle attese del consensus, che si fermavano in media a 1,005 miliardi.</p>
      <p>Sopra le stime anche<b> il margine di intermediazione</b> che si è attestato a 4,7 miliardi (+1,7% e contro attese per 4,6 miliardi), con interessi netti a 2,55 miliardi (-5%, in linea con le previsioni) e <b>commissioni a 1,6 miliardi</b> (+3%, anche in questo caso in linea con il consensus).  In calo dell’1,8% a 2,45 miliardi i <b>costi operativi</b> per un <b>rapporto cost/income</b> sceso nel trimestre al 52,1%.</p>
      <blockquote>“Il risultato netto del terzo trimestre di Unicredit è stato ancora una volta uno dei migliori trimestri raggiunti in un decennio” – ha commentato il ceo Mustier nella nota sui conti. “Il trimestre ha beneficiato di solide dinamiche commerciali, di forti ricavi da negoziazione e della nostra attenzione alla gestione disciplinata dei costi, che continua a produrre risultati”.</blockquote>
      <p>Allargando lo sguardo ai <b>nove mesi</b>, l’utile contabile è stato di 4,3 miliardi, mentre quello rettificato si è attestato a 3,3 miliardi, in crescita dell’8,2% su base annua.</p>
      <p><b>Positiva la reazione del mercato.</b> Le quotazioni della banca di Piazza Gae Aulenti guadagnano il 4,98% a 12,688 euro con volumi pari a 8,3 milioni di pezzi passati di mano a fronte di una media di 18,1 milioni in un’intera seduta dell’ultimo mese.</p>
      <p><a href="https://www.wallstreetitalia.com/news/unicredit-dice-addio-a-mediobanca-plusvalenza-di-50-milioni/">Quanto all’<b>uscita dal capitale di Mediobanca</b>,</a> Mustier ha spiegato che l’istituto di credito di Piazzetta Cuccia è una società “estremamente ben gestita”, ma per Unicredit era un “asset non core” e, “in linea con la nostra strategia di dismissione di partecipazioni non strategiche”. La quota dell’8,4% è stata venduta a 10,53 euro per azione, il 2,3% in meno rispetto al prezzo di chiusura di ieri. I 785 milioni incassati comportano, ha spiegato l’a.d. di UniCredit, Jean Pierre Mustier, una plusvalenza ‘irrilevante’ e l’operazione avrà un impatto neutrale sul Cet1.</p>
    </article>
  </body>
</html>