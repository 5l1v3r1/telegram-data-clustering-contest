<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88904"/>
    <meta property="og:site_name" content="Denník politika"/>
    <meta property="article:published_time" content="2019-11-07T09:35:05+00:00"/>
    <meta property="og:title" content="Advokátska komora prešetruje viacero podnetov v súvislosti s kauzou Kočnerova Threema"/>
    <meta property="og:description" content="7.11.2019 (Webnoviny.sk) – Na medializované informácie o komunikácii v aplikácii Threema Mariana K. reaguje aj Slovenská advokátska komora (SAK). Agentúru SITA o tom informovala jej hovorkyňa Alexandra Donevová s tým, že komora vyhodnocuje viacero informácií."/>
  </head>
  <body>
    <article>
      <h1>Advokátska komora prešetruje viacero podnetov v súvislosti s kauzou Kočnerova Threema</h1>
      <address><time datetime="2019-11-07T09:35:05+00:00">07 Nov 2019, 09:35</time> by <a rel="author">Webnoviny</a></address>
      <p>7.11.2019 (Webnoviny.sk) – Na medializované informácie o komunikácii v aplikácii Threema Mariana K. reaguje aj Slovenská advokátska komora (SAK). Agentúru SITA o tom informovala jej hovorkyňa Alexandra Donevová s tým, že komora vyhodnocuje viacero informácií.</p>
      <p>V prepisoch komunikácie sa objavilo viacero advokátov, sudcov či prokurátorov. <i>„Prepismi Threemy nedisponujeme, reagovať tak môžeme až na informácie zverejnené v médiách. Každú informáciu, ktorá sa týka advokáta, vyhodnocujeme a následne kancelária komory podáva Revíznej komisii SAK podnet na prešetrenie. Komisia v súvislosti s medializovanými kauzami v tomto čase z našej iniciatívy prešetruje už viacero podnetov v súvislosti s medializovanými kauzami Mariana K. a prepisov jeho komunikácie cez aplikáciu Threema,“</i> uviedla Donevová.</p>
      <p>Komora má podľa slov hovorkyne dostatočné mechanizmy na to, aby prípadné porušenia vedela potrestať. <i>„Dohľad nad riadnym výkonom advokácie patrí k základným úlohám SAK. Konáme vo všetkých veciach možného porušenia advokátskych predpisov, o ktorých sa dozvieme. Máme prepracovaný a funkčný systém dohľadu nad dodržiavaním stavovských predpisov, vrátane etických pravidiel, ktorý dôsledne uplatňujeme aj v aktuálnej situácii,“</i> dodala hovorkyňa.</p>
      <p>Marian K. čelí v súčasnosti obžalobe z objednávky vraždy novinára Jána Kuciaka. Okrem iného boli medializované prípady jeho komunikácie, cez ktorú údajne ovplyvňoval rozhodnutia súdov či prokuratúry.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/slovenska-advokatska-komora-sak/"><u>Slovenská advokátska komora SAK</u></a><br/>Zdroj: Webnoviny.sk – <a href="https://www.webnoviny.sk/advokatska-komora-presetruje-viacero-podnetov-v-suvislosti-s-kauzou-kocnerova-threema/"><u>Advokátska komora prešetruje viacero podnetov v súvislosti s kauzou Kočnerova Threema</u></a> © SITA Všetky práva vyhradené.</p>
    </article>
  </body>
</html>