<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/policiya-vidkrila-spravu-shchodo-biyki-lyashka-z-gerusom--638320.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T09:17:05+00:00"/>
    <meta property="og:title" content="Поліція відкрила справу щодо бійки Ляшка з Герусом"/>
    <meta property="og:description" content="Ніхто з учасників бійки заяву в поліцію поки не писав"/>
  </head>
  <body>
    <article>
      <h1>Поліція відкрила справу щодо бійки Ляшка з Герусом</h1>
      <address>
        <time datetime="2019-11-07T09:17:05+00:00">07 Nov 2019, 09:17</time>
      </address>
      <h4>Ніхто з учасників бійки заяву в поліцію поки не писав</h4>
      <p>За фактом бійки лідера Радикальної партії, екснардепа Олега Ляшка і чинного нардепа, глави комітету з ПЕК Андрія Геруса поліція відкрила справу. Як повідомляють джерела <a href="https://glavcom.ua/">«Главкома»</a>, за розслідування взялася поліція Київської області.</p>
      <p>За якою статтею розпочато слідство наразі не повідомляється. «Однак, це точно не ст 125 ККУ, оскільки заяви ніхто з учасників бійки в поліцію не писав», - зазначило поінформоване джерело.</p>
      <p>Нагадаємо, лідер Радикальної партії Олег Ляшко і народний депутат, глава комітету з ПЕК Андрій Герус <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html">побилися 6 листопада в аеропорту «Бориспіль»</a>. Радикал звинуватив «слугу народу» в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Згодом <a href="https://glavcom.ua/news/gerus-opublikuvav-foto-pislya-biyki-z-lyashkom-638194.html">Герус опублікував фото після бійки з Ляшком</a>.</p>
      <p>31 жовтня обидва політики зустрічалися в ефірі ток-шоу «Свобода слова Савіка Шустера». Тоді Герус відмовився відповідати на питання Ляшка і демонстративно покинув студію.</p>
      <p>Нагадаємо, 18 вересня Верховна Рада з ініціативи Андрія Геруса прийняла закон «Про внесення змін до деяких законів України у сфері використання ядерної енергії», який дозволив закуповувати електроенергію за двосторонніми договорами з Росії та Білорусі. За словами Геруса, імпорт повинен був здійснюватися з Білорусі. Однак, з 1 жовтня почалася поставка електроенергії з Росії в режимі імпорту. Постачальником виступила компанія Ігоря Коломойського «Юнайтед Енерджі».</p>
      <p>Ряд енергоекспертів розцінили початок імпорту електроенергії з РФ як загрозу енергонезалежності України та переконані, що Росія буде використовувати його для політичного тиску на Київ. Також негативну оцінку цьому рішенню дали в Секретаріаті Європейського енергетичного співтовариства.</p>
      <p>Поставки електроенергії з РФ різко виросли з 1 листопада і склали 12 млн кВт годин на добу, що в чотири рази вище показників жовтня. Про це свідчать дані на сайті системного оператора НЕК «Укренерго».</p>
      <p>Згідно з новими даними, поставки ведуться рівним графіком потужністю 500 МВт. Добовий імпорт з Росії і Білорусі з 1 листопада досяг 23,5 млн кВт годин, що складає близько 18% обсягу торгів на українському ринку на добу вперед.</p>
      <p>Раніше глава парламентського комітету з ПЕК Андрій Герус заявляв, що імпорт з Росії становить близько 1%. Крім того, у соцмережі він написав, що імпорт з Росії і Білорусі є збитковим, і в листопаді компанії припинять ці поставки.</p>
      <p>Єдиним експортером російської електроенергії виступає державна монополія «Інтер РАО», головою правління якої є Ігор Сечин, який перебуває під українськими та американськими санкціями.</p>
      <related>
        <a href="https://glavcom.ua/news/gerus-opublikuvav-foto-pislya-biyki-z-lyashkom-638194.html"/>
        <a href="https://glavcom.ua/news/ti-zradnik-ti-pustiv-v-ukrajinu-rosiyan-lyashko-pobiv-gerusa-video-638191.html"/>
        <a href="https://glavcom.ua/economics/finances/iniciyovaniy-gerusom-import-elektroenergiji-z-rf-zagrozhuje-zupinkoyu-ukrajinskih-aes-ekspert-637800.html"/>
      </related>
    </article>
  </body>
</html>