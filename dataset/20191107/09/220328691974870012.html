<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/izbrakha-kyuchyuk-za-postoyanen-dokladchik-za-severna-makedoniya-406081.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T09:15:00+00:00"/>
    <meta property="og:title" content="Избраха Кючюк за постоянен докладчик в ЕП"/>
    <meta property="og:description" content="Евродепутатът на ДПС/Обнови Европа Илхан Кючюк ще бъде докладчик за Северна Македония"/>
  </head>
  <body>
    <article>
      <h1>Избраха Кючюк за постоянен докладчик в ЕП</h1>
      <address>
        <time datetime="2019-11-07T09:15:00+00:00">07 Nov 2019, 09:15</time>
      </address>
      <p>Евродепутатът на ДПС / Обнови Европа Илхан Кючюк ще бъде докладчик на Европейския парламент за Северна Македония през следващите 5 години. Кючюк, който от години работи по процеса на разширяване на ЕС на държавите от Западните Балкани е първия български политик в ЕП, който става постоянен докладчик на държава от региона.</p>
      <p>Комисията по външни работи има водеща роля сред всички комисии на Европейския парламент по отношение на разширяването на Европейския съюз. Тя е натоварена да отговаря за политическите аспекти и да формулира позицията на Парламента относно процеса на разширяване като цяло. Комисията назначава докладчици за различните страни кандидатки, които са отговорни да докладват на Парламента за политическите, икономическите и социалните развития в съответните страни.</p>
      <p>“Поверяването на доклада за напредъка на Северна Македония на евродепутат от България е сериозен външнополитически успех за страната ни. Това решение не е сигнал за отстъпление на държавите от западна Европа към процеса на разширяване, а признание за напредъка, който Северна Македония постигна по пътя си към ЕС, особено по отношение на добросъседските отношения. Въпреки че, за трети път в рамките на 16 месеца, Европейският съвет не успя да постигне съгласие за започване на преговори за присъединяване, Северна Македония непрекъснато доказва, че е част от европейското семейство.“, заяви Кючюк</p>
      <p>„Допускането на подобна стратегическа грешка отворя голяма язва в региона и се надявам лидерите на ЕС да преразгледат своето решение възможно най-скоро. Предстои ни много работа през следващите 5 години. Като евродепутат от страна, която не толкова отдавна трябваше да премине през преговорите за присъединяване, добре знам, че процеса често е бюрократичен и се основава на законови разпоредби, но понякога се води и от политически настроения. Моя основна цел като докладчик е да стоя на страна от подобни политически спекулации и да оценям прогреса на Северна Македония въз основа на постигнати резултати и обективни критерии.“, завърши Кючюк.</p>
      <p>Докладите на докладчиците се приемат от комисията по външни работи преди да бъдат приети в пленарното заседание. Съсредоточавайки се върху напредъка, постигнат по отношение на критериите от Копенхаген докладите формират основата на позицията на парламента относно развитието към присъединяването във всяка от страните кандидатки. Припомняме, че за България в годините на присъединяване докладчик бе Джефри ван Орден от Великобритания.</p>
    </article>
  </body>
</html>