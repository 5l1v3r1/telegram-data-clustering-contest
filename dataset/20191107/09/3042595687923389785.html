<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slik-skal-stortinget-granske-nav-skandalen/71792265"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T09:11:03+00:00"/>
    <meta property="og:title" content="Slik skal Stortinget granske Nav-skandalen"/>
    <meta property="og:description" content="Arbeidsminister Anniken Hauglies redegjørelse om Nav-skandalen havner rett i Stortingets kontroll- og konstitusjonskomité. Granskingen er forventet å være ferdig til sommeren."/>
  </head>
  <body>
    <article>
      <h1>Slik skal Stortinget granske Nav-skandalen</h1>
      <h2>Arbeidsminister Anniken Hauglies redegjørelse om Nav-skandalen havner rett i Stortingets kontroll- og konstitusjonskomité. Granskingen er forventet å være ferdig til sommeren.</h2>
      <address><time datetime="2019-11-07T09:11:03+00:00">07 Nov 2019, 09:11</time> by <a rel="author">Mats Rønning</a></address>
      <p>De parlamentariske lederne på Stortinget er enige om å oversende Nav-saken til kontroll- og konstitusjonskomiteen, melder NTB. Konklusjonen ble trukket på et møte i morges.</p>
      <p>
        <b>- Det er viktig at Stortinget kommer raskt i gang med arbeidet og kan stille spørsmål til alle involverte statsråder. Da er kontrollkomiteen det rette stedet, sier SV-leder Audun Lysbakken til NTB.</b>
      </p>
      <p>Arbeids- og sosialminister Anniken Hauglie (H) var torsdag formiddag også på Stortinget, der hun måtte for å redegjøre om saken for de parlamentariske lederne.</p>
      <p>- Jeg har vært i dialog med partiene på Stortinget om mandatet til granskingskommisjonen hele uka og vært opptatt av å få innspill på mandatet, men også personer. Nå hadde jeg anledning til å legge fram et foreløpig utkast til mandat og foreløpig personer. Det er mange av navnene på blokka som ikke er spurt. Det er gode navn, men nå venter jeg på innspill fra de andre partiene, sier Hauglie til pressekorpset.</p>
      <p>
        <b>På spørsmål fra Dagbladet sier Hauglie at hun venter at granskingen er ferdig til sommeren.</b>
      </p>
      <p>- Jeg håper i løpet av dagen at innspillene fra Stortinget er kommet inn. Det er i alles interesse å sette i gang granskingen og få alle fakta på bordet og finne ut hvordan dette kunne skje, sier Hauglie.</p>
      <p>- Mitt utgangspunkt er at jeg ville ha innspill fra Stortinget. Det er viktig at granskingen har legitimitet og at det de kommer med til slutt har oppslutning. Derfor har jeg tatt med Stortinget hele uka og vist utkast til mandat og sammensetning i dag, sier Hauglie.</p>
      <h3>Høringer</h3>
      <p>Når Nav-skandalen nå havner i kontroll- og konstitusjonskomiteen, ligger det an til kontrollsak mot statsråden, med egne høringer i den eneste av stortingskomiteene som har såkalte mindretallsrettigheter.</p>
      <figure>
        <iframe src="https://www.youtube.com/embed/bzIQ6l81_Iw" width="640" height="360" data-service="Youtube" scrolling="no"/>
        <figcaption><b><b>MÅTTE</b> SVARE:</b> <b>:</b> Anniken Hauglie redegjorde i Stortinget tirsdag, men må også svare på spørsmål i Stortingets spørretime onsdag. Vis mer Vis mer</figcaption>
      </figure>
      <p>Det er ventet at saken vil bli drøftet på komiteens neste møte, kommende tirsdag.</p>
      <p>Kontrollkomiteen kan foreta egne undersøkelser for å kontrollere regjeringen og forvaltningen. For å fatte en slik beslutning er det tilstrekkelig med støtte fra en tredel av komiteens medlemmer.</p>
      <p>SV og Arbeiderpartiet har ønsket at kontrollkomiteen skal se på saken, ikke minst fordi det er aktuelt å stille spørsmål til flere statsråder. Det vanlige ville vært at fagkomiteen, i dette tilfelle arbeids- og sosialkomiteen, skulle sett på saken.</p>
      <p>Senterpartiet har åpnet for at Nav-skandalen burde behandles av en særskilt komité som skulle nedsettes spesielt for dette formålet, men slik blir det altså ikke. Det er uvanlig med slike særskilte komiteer, som sist ble nedsatt i forbindelse med 22. juli-saken.</p>
      <h3>Gransking</h3>
      <p>Ap-leder Jonas Gahr Støre slo allerede mandag fast at <a href="https://www.dagbladet.no/nyheter/store-ber-hauglie-innrommerettsskandale/71781369">saken burde behandles av kontrollkomiteen</a>. Da tok han også til orde for en egen gransking i regi av Stortinget, slik SV også har fremmet krav om.</p>
      <p>- Utover en hurtigarbeidende gjennomgang av hvordan mennesker er blitt feilaktig behandlet, bør det vurderes en gransking om nødvendig i regi av Stortinget, for å kartlegge hvordan ulike deler av det norske maktapparatet sviktet på en måte som rammet sårbare mennesker, sa Støre.</p>
      <p>Som Dagbladet tidligere har skrevet, har SV allerede meldt <a href="https://www.dagbladet.no/nyheter/kan-ikke-gjemme-seg-bak-ekstern-granskning/71782524">inn til kontrollkomiteen en rekke spørsmål til arbeidsministeren </a>samt til justisminister Jøran Kallmyr og Sivilombudsmannen.</p>
      <p>SVs medlem av kontrollkomiteen Freddy André Øvstegård mener saken er den mest alvorlige som Stortinget har hatt til behandling, på svært lenge.</p>
      <p>- Det er snakk om et grovt overtramp fra systemets side, mot enkeltpersoner, som i mange tilfeller er syke og sårbare. Vi har å gjøre med et kollektivt klassejustismord, sier han.</p>
      <h3>Flere spørsmål</h3>
      <p>På lista over 18 spørsmål trekker han fram to som helt sentrale for Anniken Hauglie og regjeringen å besvare:</p>
      <p>- Hun må avklare hvordan regjeringen skal sørge for å gi ofrene rettferdighet og oppreisning. I tillegg må vi komme til bunns i hvor vidt Hauglie tidligere burde ha trukket i nødbremsen, sier han.</p>
      <p>Spørsmålet til justisminister Jøran Kallmyr (Frp) vil dreie seg om departementets lovavdeling på noe tidspunkt var inne i saken, mens Sivilombudsmannen før følgende utfordring:</p>
      <p>- Vi trenger å vite om Sivilombudsmannen har behandlet spørsmål som er relevante for saken, i den perioden hvor Nav har drevet feil praksis, sier SV-representanten.</p>
      <p>I forrige uke gikk Arbeiderpartiets komitémedlem Eva Kristin Hansen ut i <a href="https://www.adressa.no/pluss/nyheter/2019/10/31/Visepresidenten-krever-h%C3%B8ring-om-Nav-skandalen-20288543.ece?rs1204621572515328312&amp;t=1">Adresseavisen</a> og sa hun at hun akter å bruke initiativretten til å kreve høring i Nav-skandalen.</p>
      <p>Den videre granskingen vil avgjøre den videre skjebnen for arbeidsminister Anniken Hauglie. I verste fall kan saken ende med forslag om mistillit. Både Rødt og SV har åpnet for at dette kan skje.</p>
    </article>
  </body>
</html>