<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/fidatevi-anche-voi-avete-dispensa-brivido-ndash-farina-218344.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-07T09:00:00+00:00"/>
    <meta property="og:title" content="Fidatevi, anche voi avete una dispensa da brivido! – dalla farina alle lenticchie, tutto quello..."/>
    <meta property="og:description" content="FIDATEVI, ANCHE VOI AVETE UNA DISPENSA DA BRIVIDO! – DALLA FARINA ALLE LENTICCHIE, TUTTO QUELLO CHE DOVETE BUTTARE ALL’ISTANTE – IL MOTIVO? OVVIAMENTE, SE NON SCADUTI, SI TRATTA DI ALIMENTI INNOCUI CHE PERÒ POTREBBERO AVER PERSO SAPORE E DUNQUE CAMBIARE UN PIATTO – SE LE SPEZIE VANNO CONSUMATE ENTRO TRE MESI, IL RISO…"/>
  </head>
  <body>
    <article>
      <h1>Fidatevi, anche voi avete una dispensa da brivido! – dalla farina alle lenticchie, tutto quello...</h1>
      <address>
        <time datetime="2019-11-07T09:00:00+00:00">07 Nov 2019, 09:00</time>
      </address>
      <p>
        <b>FIDATEVI, ANCHE VOI AVETE UNA DISPENSA DA BRIVIDO! – DALLA FARINA ALLE LENTICCHIE, TUTTO QUELLO CHE DOVETE BUTTARE ALL’ISTANTE – IL MOTIVO? OVVIAMENTE, SE NON SCADUTI, SI TRATTA DI ALIMENTI INNOCUI CHE PERÒ POTREBBERO AVER PERSO SAPORE E DUNQUE CAMBIARE UN PIATTO – SE LE SPEZIE VANNO CONSUMATE ENTRO TRE MESI, IL RISO…</b>
      </p>
      <hr/>
      <p><b>Martina Barbero per</b> <a href="http://www.corriere.it/">"www.corriere.it"</a></p>
      <p>
        <b>Dispense da incubo</b>
      </p>
      <figure>
        <a href="https://www.dagospia.com/mediagallery/Dago_fotogallery-254769/1234803.htm">
          <img src="https://cdn-static.dagospia.com/img/foto/11-2019/dispensa-1-1234803.jpg"/>
        </a>
        <figcaption>dispensa 1</figcaption>
      </figure>
      <p>Se, come alcuni dicono, la dispensa è lo specchio dell'anima, allora è il caso di iniziare a tremare. Tutti a casa, nascosto in un angolo o dietro pacchetti e barattoli, hanno almeno uno di questi cibi (insospettabili) andati a male.</p>
      <p>Il punto non è la loro salubrità, perché si tratta di alimenti innocui alla salute, ma il sapore, l'aspetto e l'efficacia nelle ricette. Dalla farina al caffè ecco gli 8 prodotti da controllare e, probabilmente, buttare per il bene della vostra dispensa.</p>
      <figure>
        <a href="https://www.dagospia.com/mediagallery/Dago_fotogallery-254769/1234804.htm">
          <img src="https://cdn-static.dagospia.com/img/foto/11-2019/farina-1234804.jpg"/>
        </a>
        <figcaption>farina</figcaption>
      </figure>
      <p>
        <b>Farina</b>
      </p>
      <p>Dura al massimo 6-8 mesi, dopodiché il sapore inizia a essere stantio e, nel peggiore dei casi, a popolarsi di farfalline e filamenti. C'è da fare una differenza: quelle bianche (0 e 00 per intenderci) durano di più, le integrali (quindi anche la tipo 1 e 2), invece, sono facilmente deperibili e, dopo uno o due mesi, assumono un gusto rancido. Questo perché contengono al loro interno più nutrienti e soprattutto acidi grassi. Il consiglio, quindi, è quello di conservarle in frigo dopo l'apertura.</p>
      <figure>
        <a href="https://www.dagospia.com/mediagallery/Dago_fotogallery-254769/1234806.htm">
          <img src="https://cdn-static.dagospia.com/img/foto/11-2019/lievito-1234806.jpg"/>
        </a>
        <figcaption>lievito</figcaption>
      </figure>
      <p>
        <b>Lievito</b>
      </p>
      <p>Il lievito è una cosa viva, sia esso fresco o in polvere. Se è vecchio, non produrrà una pagnotta ben lievitata o una focaccia soffice. I pacchetti chiusi dovrebbero mantenersi per un anno a temperatura ambiente, ma una volta aperti, con l'esposizione all'aria, è bene utilizzarli entro un paio di mesi. Un trucco per controllare se l'agente lievitante funziona ancora è mescolarne un pizzico in acqua dolce calda (non bollente): se produce schiuma allora significa che è ancora attivo.</p>
      <figure>
        <a href="https://www.dagospia.com/mediagallery/Dago_fotogallery-254769/1234805.htm">
          <img src="https://cdn-static.dagospia.com/img/foto/11-2019/lenticchie-1234805.jpg"/>
        </a>
        <figcaption>lenticchie</figcaption>
      </figure>
      <p>
        <b>Lenticchie</b>
      </p>
      <p>Le lenticchie, quelle secche, contrariamente a quanto si possa pensare, non durano in eterno. Se conservate nel luogo sbagliato, cioè umido e non fresco, tendono a inglobare umidità rischiando di diventare acidule. Il consiglio è di consumarle entro un anno.</p>
      <p>
        <b>Spezie</b>
      </p>
      <p>Le spezie non vanno a male di per sé, ma il loro sapore perde di intensità e si degrada nel tempo, soprattutto quelle macinate e in polvere. L'ideale è consumarle entro 3 mesi dall'acquisto. Il primo segnale che indica perdita di aroma è il colore: se un curry o della curcuma, ad esempio, mancano di brillantezza significa che è giunto il momento di fare un po' di pulizia.</p>
      <figure>
        <a href="https://www.dagospia.com/mediagallery/Dago_fotogallery-254769/1234808.htm">
          <img src="https://cdn-static.dagospia.com/img/foto/11-2019/spezie-1234808.jpg"/>
        </a>
        <figcaption>spezie</figcaption>
      </figure>
      <p>
        <b>Bicarbonato</b>
      </p>
      <p>Anche questo, come il lievito, perde potenza. Un bicarbonato con qualche mese di troppo non nuoce alla salute, vero. Però di essere un vero danno per torte e dolci, che rimarranno bassi e tutt'altro che soffici. Il consiglio è di buttarlo se sono trascorsi più di sei mesi dall'acquisto.</p>
      <p>
        <b>Riso</b>
      </p>
      <p>Una volta aperto il pacchetto, è meglio consumare i chicchi il più velocemente possibile. Con lo scorrere del tempo, infatti, la superficie del riso cambia e impiega sempre di più a cuocere e ad assorbire acqua, col rischio, poi, di perdere di cremosità nel caso si volesse cucinare, ad esempio, un risotto.</p>
      <figure>
        <a href="https://www.dagospia.com/mediagallery/Dago_fotogallery-254769/1234807.htm">
          <img src="https://cdn-static.dagospia.com/img/foto/11-2019/riso-1234807.jpg"/>
        </a>
        <figcaption>riso</figcaption>
      </figure>
      <p>
        <b>Aceto</b>
      </p>
      <p>Si tratta di un ingrediente vivo e ricco di microrganismi, per cui se da un lato l'aceto non può andare a male, dall'altro rischia di fermentare e sviluppare quella che viene chiamata «madre», cioè un accumulo di lieviti leggermente viscido che però è totalmente innocuo. In alcune occasioni potrebbe scolorire o sviluppare sedimenti e il profilo aromatico cambiare. Per rallentare la fermentazione, il consiglio è di conservare gli aceti in frigorifero fin dall'inizio.</p>
      <figure>
        <a href="https://www.dagospia.com/mediagallery/Dago_fotogallery-254769/1234802.htm">
          <img src="https://cdn-static.dagospia.com/img/foto/11-2019/caffe-1234802.jpg"/>
        </a>
        <figcaption>caffe'</figcaption>
      </figure>
      <p>
        <b>Caffè</b>
      </p>
      <p>Molti ignorano che il caffè è un alimento facilmente deteriorabile: inizia a perdere nutrienti e intensità di sapore appena dopo la macinazione. Il modo migliore per rallentare il suo invecchiamento (negativo) e conservarlo al meglio a casa è seguire questa guida.</p>
      <figure>
        <a href="https://www.dagospia.com/mediagallery/Dago_fotogallery-254769/1234800.htm">
          <img src="https://cdn-static.dagospia.com/img/foto/11-2019/aceto-1234800.jpg"/>
        </a>
        <figcaption>aceto</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254769/1234801.htm">
          <img src="https://cdn-static.dagospia.com/img/foto/11-2019/bicarbonato-1234801.jpg"/>
        </a>
        <figcaption>bicarbonato</figcaption>
      </figure>
    </article>
  </body>
</html>