<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682804/erchontai-klimakota-prostima-gia-to-ktimatologio-ti-prepei-na-pro"/>
    <meta property="og:site_name" content="enikos.gr"/>
    <meta property="article:published_time" content="2019-11-07T09:44:00+00:00"/>
    <meta property="og:title" content="Έρχονται κλιμακωτά πρόστιμα για το Κτηματολόγιο - Τι πρέπει να προσέξουν οι ιδιοκτήτες ακινήτων"/>
    <meta property="og:description" content="Εντός του πρώτου εξαμήνου του 2020 πρόκειται να ενεργοποιηθούν τα κλιμακωτά πρόστιμα για όσους ιδιοκτήτες δεν προχώρησαν στη διαδικασία συλλογής δηλώσεων..."/>
  </head>
  <body>
    <article>
      <h1>Έρχονται κλιμακωτά πρόστιμα για το Κτηματολόγιο - Τι πρέπει να προσέξουν οι ιδιοκτήτες ακινήτων</h1>
      <address>
        <time datetime="2019-11-07T09:44:00+00:00">07 Nov 2019, 09:44</time>
      </address>
      <p>Εντός του πρώτου εξαμήνου του 2020 πρόκειται να ενεργοποιηθούν τα κλιμακωτά πρόστιμα για όσους ιδιοκτήτες δεν προχώρησαν στη διαδικασία συλλογής δηλώσεων </p>
      <p>Μάλιστα όπως έκανε γνωστό ο υπουργός Περιβάλλοντος και Ενέργειας, Κωστής Χατζηδάκης , το ποσό που θα κληθούν να καταβάλουν οι πολίτες είναι ανάλογο της αξίας ακίνητης περιουσίας αλλά και της καθυστέρησης που υπέδειξαν στην υποβολή τους.</p>
      <p>Αντίθετα για τα παλιά προγράμματα (1999-2003) για τα οποία δεν έχει καταβληθεί κανένα τέλος για το <a href="http://www.enikonomia.gr/economy/225255,ktimatologio-sto-proto-examino-tou-2020-ta-prostima-gia-mi-ypovol.html">Κτηματολόγιο</a>προγραμματίζει να τα διεκδικήσει τελικά κάνει πίσω απορρίπτοντας το σενάριο να σταλούν τα σχετικά ραβασάκια.</p>
      <p>Ωστόσο όπως αναφέρουν πηγές στην εφημερίδα "Ελεύθερο Τύπο", ο Φορέας πιθανότατα να "ζητήσει" τα 35 ευρώ όταν οι πολίτες προχωρήσουν σε κάποια δικαιοπραξία. Την ίδια ώρα, αναβρασμός επικρατεί με το πρόβλημα που έχει δημιουργηθεί με τις τράπεζες.</p>
      <p>Ειδικότερα, καταγγελίες ιδιοκτητών -οι οποίες είναι σε γνώση του ΥΠΕΝ και του Κτηματολογίου και αναζητείται λύση- αναφέρουν πως για ενυπόθηκα στεγαστικά δάνεια εισπράττουν από τους δανειολήπτες το τέλος των 35 ευρώ ως έξοδα φακέλου, χωρίς όμως στις περισσότερες περιπτώσεις να το αποδίδουν στον Φορέα. Παράλληλα, δεν δηλώνουν εμπρόθεσμα στο Κτηματολόγιο τα δικαιώματα εμπράγματης ασφάλειας (προσημειώσεις, υποθήκες κ.λπ.) που τους αναλογούν, με σκοπό να μην πληρώσουν τα 35 ευρώ ανά δικαίωμα, αφού στην περίπτωση που δηλώσουν τα δικαιώματα αυτά μετά την έναρξη λειτουργίας των εκάστοτε κτηματολογικών γραφείων, το γλιτώνουν. Την ίδια στιγμή, τα funds που αγοράζουν μαζικά στεγαστικά δάνεια από τα funds, δεν καταβάλλουν τα ανάλογα τέλη στο Κτηματολόγιο, καθώς βάσει (προ εξαετίας) νόμου απαλλάσσονται.</p>
      <p>Αξίζει να σημειωθεί ότι στην περίπτωση που έχει χορηγηθεί ενυπόθηκο στεγαστικό δάνειο υπόχρεος για τη δήλωση στο Κτηματολόγιο είναι τόσο ο ιδιοκτήτης για το δικαίωμα της κυριότητός του όσο και η δανείστρια τράπεζα για το δικαίωμα της εμπράγματης ασφάλειας (υποθήκη, προσημείωση).</p>
      <p>Όσον αφορά στα πρόστιμα, το ΥΠΕΝ έχει δεσμευτεί πως δεν θα προβεί αυτόματα στην ενεργοποίησή τους παρά το γεγονός πως υπάρχει ο σχετικός νόμος (2308/1995) που παραμένει ως σήμερα ανενεργός. Σε κάθε περίπτωση, κανένας πολίτης δεν πρόκειται να χάσει την περιουσία του επειδή καθυστέρησε να δηλώσει το ακίνητό του στο Κτηματολόγιο. Εκείνο όμως που θα συμβεί είναι πως δεν θα μπορεί να αξιοποιήσει εκ των πραγμάτων όσο εύκολα νομίζει την ιδιοκτησία του. «Θα ταλαιπωρείται κάθε φορά που θα θέλει να μεταβιβάσει ή να αλλάξει το ιδιοκτησιακό καθεστώς του ακινήτου του» εξηγούν.</p>
      <p>Σύμφωνα με τα στοιχεία που παρουσιάστηκαν, οι μήνες Σεπτέμβριος και Οκτώβριος υπήρξαν οι καλύτεροι αναφορικά με τη συλλογή δηλώσεων για ολόκληρο το 2019.</p>
      <p>Ειδικά για το μήνα Σεπτέμβριο, ο αριθμός των δηλώσεων που συγκεντρώθηκε ξεπέρασε τις 700.000. Το ποσοστό συλλογής δηλώσεων έχει φτάσει πλέον στο 70% των κατ’ εκτίμηση δηλώσεων για τις περιοχές που η προθεσμία έληξε τέλος Σεπτεμβρίου, ξεπερνώντας κατά πολύ τον συμβατικό στόχο του 55%, που ήταν ο στόχος που είχε τεθεί και παλαιότερα από τη διοίκηση του Κτηματολογίου και που έχει να κάνει και με τις συμβάσεις με τους αναδόχους.</p>
      <p>Αντίστοιχα, τον Οκτώβριο, τα πράγματα πήγαν επίσης πολύ θετικά, καθώς ο συνολικός αριθμός δηλώσεων που συλλέχθηκε ξεπέρασε τις 950.000. Το ποσοστό συλλογής ξεπέρασε έχει ξεπεράσει τον Οκτώβριο το 65% των κατ’ εκτίμηση δικαιωμάτων στις περιοχές που έληξαν οι προθεσμίες 31 Οκτωβρίου, ξεπερνώντας και εδώ τον συμβατικό στόχο του 55%.</p>
      <p>Όπως σημείωσε ο υφυπουργός Περιβάλλοντος <b>Δημήτρης Οικονόμου,</b> στόχος της ηγεσίας του υπουργείου Περιβάλλοντος καθώς και της νέας ηγεσίας του Ελληνικού Κτηματολογίου είναι «τα προβλήματα λειτουργίας να επιλυθούν και παράλληλα να προχωρήσουμε σε ορισμένες διορθωτικές κινήσεις και σε κάποιες νομοθετικές βελτιώσεις για να μπορέσει το Κτηματολόγιο να ανταποκριθεί στις επόμενες κρίσιμες φάσεις ολοκλήρωσής του μειώνοντας δραστικά τους χρόνους και την ταλαιπωρία των πολιτών».</p>
      <p>
        <b>Μέτρα από ΥΠΕΝ</b>
      </p>
      <p>Σε τρεις δέσμες μέτρων σχεδιάζει να προχωρήσει το ΥΠΕΝ:</p>
      <p>Πρώτον, άμεσες νομοθετικές παρεμβάσεις που θα στοχεύουν στην καλύτερη λειτουργία του Κτηματολογίου, στην άμεση στελέχωσή του με το απαραίτητο επιστημονικό προσωπικό. Για το σκοπό αυτό δρομολογείται άμεση η επιστροφή των δικηγόρων που απομακρύνθηκαν εξαιτίας της αχρείαστης αλλαγής του νομικού καθεστώτος του Κτηματολογίου καθώς και η πρόσληψη όσων υπαλλήλων χρειαστούν, μέσω ΑΣΕΠ φυσικά και σε συνεννόηση με τα υπουργεία Οικονομικών και Εσωτερικών, για τη στελέχωση των κατά τόπους κτηματολογικών γραφείων του Φορέα.</p>
      <p>Δεύτερον, «πάμε σε εφαρμογή σύγχρονων ψηφιακών υπηρεσιών που θα διευκολύνουν τον πολίτη στις υποθέσεις του με το Κτηματολόγιο».</p>
      <p>Τρίτον, «προχωρούμε σε παρεμβάσεις που αξιοποιούν επαγγελματίες, όπως μηχανικούς και δικηγόρους, για την ταχύτερη ολοκλήρωση του Κτηματολογίου και την αποτελεσματικότερη λειτουργία του. Δρομολογείται, για παράδειγμα, σε συνεργασία με το Τεχνικό Επιμελητήριο Ελλάδας, η υλοποίηση του θεσμού του διαπιστευμένου μηχανικού, που ισχύει άλλωστε στις περισσότερες ευρωπαϊκές χώρες».</p>
      <p>Τέλος, παρατείνεται μέχρι το 2022 η μετεξέλιξη των υποθηκοφυλακείων σε κτηματολογικά γραφεία.</p>
      <p>
        <b>Προθεσμίες</b>
      </p>
      <p>Στις 29 Νοεμβρίου λήγουν οι προθεσμίες για τις Περιφερειακές Ενότητες:</p>
      <p>Καστοριάς – Φλώρινας, Μαγνησίας – Σποράδων (υπόλοιπο), Εύβοιας, Αχαΐας, Μεσσηνίας, Λακωνίας, Αργολίδας – Κορινθίας, Σάμου – Χίου – Ικαρίς, Αιγίου.</p>
      <p>Παράλληλα, 18 Δεκεμβρίου λήγουν για Ζάκυνθο, Κεφαλλονιά, Ιθάκη, ενώ 2 Ιανουαρίου 2020 λήγει η Λήμνος – Λέσβος και 22 Ιανουαρίου η Π.Ε. Ιωαννίνων και Θεσπρωτίας.</p>
      <p>
        <b>Τα εκτιμώμενα δικαιώματα</b>
      </p>
      <p>– 13 εκατομμύρια, δηλαδή το 33%, έχουν ήδη ολοκληρωθεί. Πρόκειται για περιοχές στις οποίες έχει ολοκληρωθεί η κτηματογράφηση, κυρίως σε αστικές περιοχές, και στις οποίες λειτουργεί κανονικά το Κτηματολόγιο.</p>
      <p>– 19% ή αλλιώς 7,5 εκατ. είναι σε προχωρημένη επεξεργασία και αφορούν περιοχές υπό κτηματογράφηση, που όμως έχει ολοκληρωθεί η περίοδος συλλογής δηλώσεων και έχουμε πάει σε επόμενα στάδια.</p>
      <p>– 15 εκατ. δικαιώματα είναι σε εξέλιξη στη συλλογή δηλώσεων. Πρόκειται για τις 34 συμβάσεις που τρέχουν σήμερα και στις οποίες συλλέγονται δηλώσεις.</p>
      <p>– 7% ή 2,7 εκατ. δικαιώματα εκκρεμούν σε μελέτες που δεν έχουν ανατεθεί ως σήμερα και αφορούν τις 5 συγκεκριμένες Περιφερειακές Ενότητες που έχουν δικαστικές εμπλοκές τα ανάδοχα σχήματα.</p>
      <p>– 800.000 δικαιώματα (2%) αφορούν τη μετάβαση από το παλαιού τύπου Κτηματολόγιο, το οποίο είναι από τον καιρό της Ιταλοκρατίας, στα νησιά Ρόδος, Κως και Λέρος στο νέο Κτηματολόγιο.</p>
      <p>Πηγή πληροφοριών εφημερίδα "Ελεύθερος Τύπος"</p>
      <related>
        <h4>σχετικά άρθρα</h4>
        <a href="http://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t%0A%20%20%20%20%0A"/>
        <a href="http://www.enikos.gr/economy/680657/ktimatologio-se-poies-perioches-ligei-i-prothesmia-gia-diloseis-s%0A%20%20%20%20%0A"/>
        <a href="http://www.enikos.gr/economy/678452/ktimatologio-kampanaki-gia-diloseis-prin-apo-ta-prostima-stelnoun%0A%20%20%20%20%0A"/>
        <a href="http://www.enikos.gr/economy/682708/ktimatologio-sto-proto-examino-tou-2020-ta-prostima-gia-mi-ypovol%0A%20%20%20%20%0A"/>
        <a href="http://www.enikos.gr/economy/682617/kath-odon-ta-prota-prostima-gia-to-kteo-etoimo-to-systima-na-kane%0A%20%20%20%20%0A"/>
        <a href="http://www.enikos.gr/economy/682220/allazei-o-chartis-ton-akiniton-pou-pane-oi-times-me-to-pagoma-tou%0A%20%20%20%20%0A"/>
        <a href="http://www.enikos.gr/economy/682182/erchetai-neo-kyma-pleistiriasmon-200000-akinita-kindyneyoun-na-vg%0A%20%20%20%20%0A"/>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/682000/ofelos-gia-90000-pros-polisi-katoikies-apo-tin-anastoli-tou-fpa-s%0A%20%20%20%20%0A"/>
      </related>
    </article>
  </body>
</html>