<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638599/%D8%AC%D9%84%D8%B3%D8%A7%D8%AA-%D8%B9%D9%84%D9%86%DB%8C-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A7%D8%B2-%D9%87%D9%81%D8%AA%D9%87-%D8%A2%D8%AA%DB%8C-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T09:30:00+00:00"/>
    <meta property="og:title" content="جلسات علنی تحقیقات استیضاح ترامپ از هفته آتی آغاز می‌شود"/>
    <meta property="og:description" content="اعضای دموکرات کنگره آمریکا می‌گویند، اولین جلسات علنی در ارتباط با تحقیقات استیضاح دونالد ترامپ از روزهای آتی آغاز خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638599/%D8%AC%D9%84%D8%B3%D8%A7%D8%AA-%D8%B9%D9%84%D9%86%DB%8C-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A7%D8%B2-%D9%87%D9%81%D8%AA%D9%87-%D8%A2%D8%AA%DB%8C-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF">جلسات علنی تحقیقات استیضاح ترامپ از هفته آتی آغاز می‌شود</a>
      </h1>
      <h2>اعضای دموکرات کنگره آمریکا می‌گویند، اولین جلسات علنی در ارتباط با تحقیقات استیضاح دونالد ترامپ از روزهای آتی آغاز خواهد شد.</h2>
      <address><time datetime="2019-11-07T09:30:00+00:00">07 Nov 2019, 09:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در ابتدا سه مقام وزارت خارجه آمریکا شهادت خواهند داد. اعضای سه کمیته مهم <b>مجلس</b> <b>نمایندگان</b> تاکنون در پشت درهای بسته شهادت شاهدان را جمع‌آوری می‌کردند.</p>
      <p>تحقیقات <b>استیضاح</b> بر این ادعا استوار است که <b>دونالد ترامپ،</b> رئیس‌جمهوری آمریکا به اوکراین فشار آورده تا به طور علنی تحقیقاتی درباره رقیب دموکرات او جو بایدن و پسرش را اعلام کند. ترامپ هرگونه سوءاستفاده از قدرت برای فشار بر کی‌یف را رد می‌کند.</p>
      <p>آدام شف، رئیس کمیته اطلاعاتی مجلس نمایندگان که بر این تحقیقات نظارت دارد، چهارشنبه به خبرنگاران گفت پرونده استیضاح علیه ترامپ سنگین‌تر می‌شود. او گفت: "ما به تدریج درک عمیق‌تری از آنچه در طول یک سال گذشته روی داده پیدا می‌کنیم -درک عمیق‌تر این موضوع که رئیس‌جمهوری تا چه حد کل وزارتخانه‌های دولت را با هدف نامشروع واداشتن اوکراین به کشف لجن علیه یک مخالف سیاسی بسیج کرده بود."</p>
      <p>ترامپ ادعاهایی را در مورد جو بایدن و پسرش هانتر مطرح کرده است؛ ادعاهایی که اعتبار آنها رد شده است. هانتر بایدن در دوران معاونت پدرش در دولت اوباما، عضو هیات مدیره یک شرکت انرژی اوکراینی بود.</p>
      <p>جلسات استماع در کنگره از هفته آینده به طور زنده از تلویزیون پخش خواهد شد و نمایندگان هر دو حزب از شاهدان سوال خواهند کرد. یکی از اولین کسانی که در این جلسات حاضر خواهد شد بیل تیلور، سفیر موقت آمریکا در اوکراین است، که ماه پیش شهادت او در جلسات غیرعلنی سر و صدای زیادی کرد.</p>
      <p>دموکرات‌ها چهارشنبه متن پیاده شده شواهدی که او ارائه کرده بود، منتشر کردند. براساس این اسناد تیلور به قانونگذاران گفته بود که "فهم صریح" او این بود که رئیس‌جمهوری آمریکا پرداخت ۴۰۰ میلیون دلار کمک نظامی به اوکراین را معلق کرده بود تا این کشور را وادار به تحقیق درباره خانواده بایدن کند.</p>
      <p>جو بایدن از نامزدهای پیشتاز انتخابات مقدماتی حزب دموکرات برای کسب کاندیداتوری حزب در انتخابات ریاست جمهوری ۳ نوامبر ۲۰۲۰ است. چهارشنبه آینده همچنین قرار است جورج کنت از مقام‌های قدیمی وزارت خارجه آمریکا به طور علنی شهادت دهد.</p>
      <p>گزارش می‌شود که کنت به قانونگذاران آمریکایی گفته است کاخ سفید با سپردن سیاست اوکراین به منصوبان سیاسی خود، مقام‌های وزارت خارجه را به حاشیه راند. او شهادت داد که پس از ابراز نگرانی در مورد رفتار رودی جولیانی، وکیل شخصی ترامپ، یکی از مقام‌های بالادست به او هشدار داد که "سر و صدا" نکند. جولیانی که مشغول لابی‌گری در اوکراین برای تحقیق درباره بایدن‌ها بود، هرگونه تخلفی را رد می‌کند.</p>
      <p>مری یاوونوویچ، سفیر سابق آمریکا در اوکراین که در ماه مه از این پست کنار گذاشته شد قرار است جمعه آینده شهادت دهد.  او ماه پیش در کنگره شهادت داده بود که از اظهارات ترامپ در گفت‌وگو با رئیس‌جمهوری اوکراین دایر بر اینکه "اتفاقاتی برای او خواهد افتاد" احساس خطر می‌کرد.</p>
      <p>کمک نظامی اوکراین در ماه سپتامبر آزاد شد که بعد از شکایت یک افشاگر درباره تماس تلفنی روز ۲۵ ژوئیه ترامپ با ولودیمیر زلنسکی، رئیس‌جمهوری اوکراین بود. ترامپ در همین تماس از زلنسکی خواست در مورد خانواده بایدن تحقیق کند. بعد از شکایت آن افشاگر بود که دموکرات‌ها در مجلس نمایندگان آمریکا شروع به تحقیق کردند.</p>
      <p>انتهای پیام/</p>
    </article>
  </body>
</html>