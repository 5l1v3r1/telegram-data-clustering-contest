<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/maloobchodni-trzby-v-zari-zrychlily-rust-na-7-3-procenta/1818116?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T09:15:00+00:00"/>
    <meta property="og:title" content="Maloobchodní tržby v září zrychlily růst na 7,3 procenta"/>
    <meta property="og:description" content="Praha - Maloobchodní tržby bez prodejů aut v září zrychlily meziroční růst na 7,3 procenta ze srpnových 3,7 procenta. Tradičně nejvyšší růst zaznamenal prodej zboží po internetu, vyšší byly také tržby v prodejnách počítačů, zdravotnického a kosmetického zboží nebo oděvů a obuvi. Vyplývá to z údajů, které dnes zveřejnil Český statistický úřad (ČSÚ). Letošní září mělo více pracovních dní než loňské, po očištění o kalendářní vlivy byly proto tržby meziročně vyšší o 5,1 procenta."/>
  </head>
  <body>
    <article>
      <h1>Maloobchodní tržby v září zrychlily růst na 7,3 procenta</h1>
      <address><time datetime="2019-11-07T09:15:00+00:00">07 Nov 2019, 09:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Maloobchodní tržby bez prodejů aut v září zrychlily meziroční růst na 7,3 procenta ze srpnových 3,7 procenta. Tradičně nejvyšší růst zaznamenal prodej zboží po internetu, vyšší byly také tržby v prodejnách počítačů, zdravotnického a kosmetického zboží nebo oděvů a obuvi. Vyplývá to z údajů, které dnes <a href="https://www.czso.cz/csu/czso/cri/maloobchod-zari-2019">zveřejnil</a> Český statistický úřad (ČSÚ). Letošní září mělo více pracovních dní než loňské, po očištění o kalendářní vlivy byly proto tržby meziročně vyšší o 5,1 procenta.</p>
      <p>Tržby za nepotravinářské zboží vzrostly o 12,3 procenta, za pohonné hmoty o 3,2 procenta a za potraviny o 2,2 procenta.</p>
      <p>Podle analytika Komerční banky Františka Táborského jsou vyhlídky pro český maloobchod poměrně dobré i pro nejbližší měsíce, protože reálné příjmy domácností rostou. Stále více se ale hovoří o zpomalování domácí ekonomiky vlivem vývoje v zahraničí, což se odráží i v klesající důvěře domácností.</p>
      <p>"V letošním roce by si maloobchodníci měli polepšit ještě o 5,2 procenta. V příštím roce se ale domníváme, že růst jejich tržeb bude ve srovnání s letošním rokem zhruba poloviční, s tím jak zpomalí i růst mezd," uvedl Táborský.</p>
      <p>Internetové obchody a zásilkové služby utržily v září zhruba o čtvrtinu více než ve stejném měsíci loni. V prodejnách počítačů a komunikačních zařízení byl růst osmnáctiprocentní, obchody s výrobky pro domácnost si meziročně polepšily o více než deset procent, stejně jako prodejny zdravotnického a kosmetického zboží. Obchody s oděvy a obuví zvýšily tržby o 9,7 procenta.</p>
      <p>Tržby za prodej a opravy motorových vozidel se v září meziročně zlepšily o 10,5 procenta. "Růst tržeb za prodej a opravy motorových vozidel podpořil vyšší počet pracovních dní, ale i nízká srovnávací základna z loňského roku," uvedla ředitelka odboru statistiky služeb ČSÚ Marie Boušková.</p>
      <p>Meziměsíčně se tržby v maloobchodě očištěné o sezonní vlivy zvýšily v září o 0,7 procenta.</p>
      <h3>Analytici: Za růstem maloobchodních tržeb jsou zvyšující se mzdy</h3>
      <p>Za zářijovým nejrychlejším letošním růstem maloobchodních tržeb stojí situace na trhu práce a dynamicky se zvyšující mzdy. Shodli se na tom analytici oslovení ČTK. V příštím roce je však podle nich zpomalující ekonomika zbrzdí. Maloobchodní tržby bez prodejů aut v září zrychlily meziroční růst na 7,3 procenta ze srpnových 3,7 procenta. Je to nejvýraznější nárůst od ledna 2018.</p>
      <p>"I po očištění o počet pracovních dní tržby pokračovaly v solidním růstu, který byl srovnatelný s dosavadním letošním vývojem. Letošní dynamika maloobchodních tržeb kolem pěti procent zůstává obdobná jako v předchozích letech a ve srovnání s průměrem eurozóny je dvojnásobná," uvedl analytik ING Bank Jakub Seidler. Indikátory důvěry domácností kvůli obavám ze zpomalování ekonomické aktivity jsou podle něj sice nejslabší za poslední tři roky, přesto je spotřeba domácností nadále příznivá z titulu přehřátého trhu práce a solidní dynamiky růstu mezd.</p>
      <p>I po očištění byl růst tržeb silnější než v červenci a srpnu, doplnil analytik Generali Investments Radomír Jáč. Růst spotřeby v tuzemské ekonomice i podle něj nadále táhne příznivá situací na trhu práce a v tomto ohledu se základní charakteristika stávající situace nemění. Nicméně s tím, jak na tuzemský průmysl dopadá zpomalení růstu světové ekonomiky, lze předpokládat, že v dalších čtvrtletích a zejména v průběhu roku 2020 zpomalí růst soukromé spotřeby v české ekonomice.</p>
      <p>Analytik Raiffeisenbank Luboš Růžička očekává, že napjatá situace na trhu práce bude nahrávat růstu tržeb i v dalších měsících. Spotřebitelská důvěra sice pozvolna slábne, nicméně nedostatek volných pracovních sil bude podporovat růst mezd a zákazníci tak budou stále disponovat dostatkem prostředků na utrácení. V příštím roce by však zpomalující ekonomika měla postupně přibrzdit růst mezd i spotřebitelský sentiment. "V souhrnu tak odhadujeme, že bez prodejů a oprav aut by se dynamika růstu maloobchodních tržeb měla udržet nad pěti procenty," dodal.</p>
      <p>Nejvíce se podle analytika Unicredit bank Jiřího Poura dařilo navyšovat tržby tradičně internetovým obchodům, prodejcům počítačů a elektroniky, a dále prodejnám s výrobky pro domácnost, farmaceutickým a zdravotnickým zbožím, oděvy a obuví a výrobky pro kulturu, sport a rekreaci. Specializované prodejny potravin však vykázaly neočištěný růst velmi nízký a bez vlivu pracovních dní by šlo o pokles, poznamenal.</p>
    </article>
  </body>
</html>