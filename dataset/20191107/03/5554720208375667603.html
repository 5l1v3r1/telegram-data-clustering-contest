<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/two-people-beaten-one-killed-in-jharkhand-battery-theft-charge/271650/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-07T03:09:54+00:00"/>
    <meta property="og:title" content="झारखंड में एक और मॉब लिंचिंग: बैटरी चोरी के आरोप में दो लोगों की पिटाई, एक की मौत"/>
    <meta property="og:description" content="झारखंड के बोकारो जिले में बोकारो थर्मल थाना क्षेत्र के गोविंदपुर में करीब आधा दर्जन लोगों ने ट्रक की बैटरी चोरी के आरोप में दो लोगों को घेर कर पीटा"/>
  </head>
  <body>
    <article>
      <h1>झारखंड में एक और मॉब लिंचिंग: बैटरी चोरी के आरोप में दो लोगों की पिटाई, एक की मौत</h1>
      <address><time datetime="2019-11-07T03:09:54+00:00">07 Nov 2019, 03:09</time> by <a rel="author">JKR Staff</a></address>
      <p>झारखंड के बोकारो जिले में बोकारो थर्मल थाना क्षेत्र के गोविंदपुर में बुधवार को करीब आधा दर्जन लोगों ने ट्रक की बैटरी चोरी के आरोप में <a href="http://www.jantakareporter.com/hindi/one-killed-two-injured-in-another-incident-of-mob-lynching-over-cow-slaughtering-in-jharkhand/267114/">दो लोगों को घेर कर पीटा</a>, जिसमें एक व्यक्ति की मौके पर ही मौत हो गई जबकि एक अन्य गंभीर रूप से घायल हो गया। पुलिस ने त्वरित कार्रवाई करते हुए मामले के ज्यादातर आरोपियों को गिरफ्तार कर जेल भेज दिया है। वहीं, घायल व्यक्ति को अस्पताल में भर्ती कराया गया है।</p>
      <figure>
        <img src="http://www.jantakareporter.com/wp-content/uploads/2019/06/jharkhand.png"/>
        <figcaption>फाइल फोटो: सोशल मीडिया</figcaption>
      </figure>
      <p>समाचार एजेंसी भाषा की रिपोर्ट के मुताबिक, बोकारो के पुलिस अधीक्षक पी मुरुगन ने बताया कि पुलिस को आज (बुधवार) दिन में सूचना मिली कि गोविंदपुर में ट्रक की बैटरी चोरी करने के आरोप में करीब आधा दर्जन लोग दो लोगों की पिटाई कर रहे हैं, जिसके बाद पुलिस घटनास्थल पर पहुंची। उन्होंने बताया कि पुलिस ने प्रेमचंद महतो, हेमलाल महतो, नंदन महतो, कुंदन महतो एवं प्रेमचंद महतो की पत्नी नैना देवी सहित छह लोगों को गिरफ्तार कर लिया।</p>
      <p>उन्होंने बताया कि लोगों द्वारा पिटाई करने से मुख्तार अंसारी नाम केएक व्यक्ति की घटनास्थल पर ही मौत हो गई, जबकि अख्तर अंसारी की हालत चिंताजनक है। मुरुगन ने बताया कि बोकारो थर्मल पुलिस ने इस सिलसिले में हत्या, हत्या का प्रयास एवं साजिश करने सहित अन्य धाराओं के तहत कांड संख्या 150/19 के तहत एक प्राथमिकी दर्ज की है। उन्होंने कहा कि पुलिस मामले की आगे की जांच कर रही हैं।</p>
      <figure>
        <iframe src="https://www.youtube.com/embed/ySwGK-VR9os" width="696" height="392" data-service="Youtube" scrolling="no"/>
      </figure>
      <p>बता दें कि, झारखंड में मॉब लिंचिंग का यह पहला मामला नहीं है। इससे पहले जून 2019 में 22 वर्षीय <a href="http://www.jantakareporter.com/hindi/jharkhand-police-restores-murder-charge-against-11-killers-of-tabrez-ansari/266697/">तबरेज अंसारी</a> नाम के एक युवक को बाइक चोरी के शक में पीट-पीटकर मार डाला गया था। अस्पताल में इलाज के दौरान उसकी मौत हो गई थी। तबरेज पूना में वेल्डर का काम करता था और घटना के समय अपने गांव आया हुआ था। यह मामला एक वीडियो के वायरल होने के बाद प्रकाश में आया था। इस वीडियो में आरोपी, अंसारी को पीटते हुए दिख रहे थे।</p>
      <p>वायरल वीडियो में ग्रामीण पेड़ से बंधे अंसारी को बेरहमी से पीटते हुए नजर आ रहे थे। साथ ही वीडियो में तबरेज से जबरन ‘जय श्री राम’ कहलवाने की कोशिश की जा रही है। तबरेज को एक पोल से बांधा गया और फिर उसे बुरी तरह से पीटा गया। इसके साथ ही जबरन उससे <a href="http://www.jantakareporter.com/hindi/jharkhand-police-negligence-doctors-lapses-killed-tabrez-ansari/257656/">‘जय श्री राम’ और ‘जय हनुमान’</a> के नारे लगवाए गए। उसके बेहोशी हालत में ही उसे पुलिस को सौंप दिया गया, पुलिस हिरासत में चार दिन बाद उसकी मौत हो गई थी।</p>
    </article>
  </body>
</html>