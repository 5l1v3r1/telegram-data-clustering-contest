<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/roshen-petro-poroshenko-perepisuye-biznes-na-sina-oleksiya-novini-ukrajini-50052078.html"/>
    <meta property="og:site_name" content="НВ"/>
    <meta property="article:published_time" content="2019-11-07T03:28:00+00:00"/>
    <meta property="og:title" content="Порошенко почав переписувати свій кондитерський бізнес на сина"/>
    <meta property="og:description" content="Колишній президент України і нардеп Петро Порошенко перереєстрував частину свого кондитерського бізнесу Roshen на старшого сина Олексія."/>
  </head>
  <body>
    <article>
      <h1>Порошенко почав переписувати свій кондитерський бізнес на сина</h1>
      <h2>Колишній президент України і нардеп Петро Порошенко перереєстрував частину свого кондитерського бізнесу Roshen на старшого сина Олексія.</h2>
      <address>
        <time datetime="2019-11-07T03:28:00+00:00">07 Nov 2019, 03:28</time>
      </address>
      <p>Про це <a href="https://pep.org.ua/uk/article/27">повідомляється</a> на сайті проекту Центру протидії корупції Відкритий реєстр національних громадських діячів.</p>
      <p>Перед звільненням з посади президента Порошенко 20 травня цього року у своїй декларації вказував себе бенефіціарним власником ТОВ Центрально-Європейська кондитерська компанія (ЦЕКК) і залишався ним щонайменше до 1 жовтня.</p>
      <p>Ця компанія — одна з головних у структурі корпорації Roshen, адже вона є засновником низки інших підприємств.</p>
      <p>Аналітики Центру протидії корупції виявили, що станом на 6 листопада бенефіціаром компанії вже вказано старшого сина президента Олексія Порошенка.</p>
      <p>Це підтверджує Єдиний державний реєстр юридичних осіб, фізичних осіб-підприємців та громадських формувань. Там зазначено, що контроль над ЦЕКК перейшов до Порошенка-молодшого у результаті отримання корпоративних прав на нідерландську Roshen Europe BV, яка володіє 85% ЦЕКК.</p>
      <p>Раніше Roshen Europe BV також належала Порошенку-старшому, згідно з його останньою декларацією.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/297/big/37f51ada5fd96313073518f93801aa9b.png?stamp=20191107052014&amp;q=85&amp;output=jpg&amp;bg=white"/>
        <figcaption>Фото: pep.org.ua</figcaption>
      </figure>
      <p>Також повідомляється, що одночасно бенефіціарний власник почав змінюватися і в тих компаніях, де ТОВ ЦЕКК є засновником. Зокрема, ТОВ Рошен де люкс, ДП КК Рошен, ТОВ Рошен-Волинь, ТОВ Рошен Світ і інші, які до недавнього часу декларував Порошенко-старший. У них колишнього президента також замінив його син.</p>
      <p>Порошенко-старший залишається бенефіціарним власником в низці інших підконтрольних ЦЕКК підприємств: ТОВ Рошен-Столиця, ПрАТ Київська кондитерська фабрика Рошен.</p>
    </article>
  </body>
</html>