<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=948322"/>
    <meta property="og:site_name" content="Andhrajyothy"/>
    <meta property="article:published_time" content="2019-11-07T03:04:13+00:00"/>
    <meta property="og:title" content="సైనా కూడా.."/>
    <meta property="og:description" content="ADVT"/>
  </head>
  <body>
    <article>
      <h1>సైనా కూడా..</h1>
      <address>
        <time datetime="2019-11-07T03:04:13+00:00">07 Nov 2019, 03:04</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>తొలిరౌండ్లోనే నెహ్వాల్‌ అవుట్‌</b>
        </li>
        <li>
          <b>కశ్యప్‌, ప్రణీత్‌ ముందంజ చైనా ఓపెన్‌</b>
        </li>
      </ul>
      <p><b>ఫజౌ (చైనా):</b> భారత మహిళల స్టార్‌ షట్లర్ల పేలవఫామ్‌ కొనసాగుతోంది. చైనా ఓపెన్‌లో ఇప్పటికే తొలిరౌండ్లో ప్రపంచ చాంపియన్‌ పీవీ సింధు కంగుతినగా.. ఇప్పుడు సైనా నెహ్వాల్‌ కూడా అదేబాటలో నడిచింది. తనకంటే తక్కువ ర్యాంకర్‌ చేతిలో ఓడి టోర్నీ నుంచి నిష్క్రమించింది. బుధవారం జరిగిన మహిళల సింగిల్స్‌ మొదటిరౌండ్లో ప్రపంచ 9వ ర్యాంకర్‌ సైనా 9-21, 12-21తో చైనాకు చెందిన అన్‌సీడెడ్‌ కాయ్‌ యాన్‌ చేతిలో ఓటమి పాలైంది. కేవలం 24 నిమిషాల్లోనే ముగిసిన ఈ మ్యాచ్‌లో ప్రత్యర్థి ధాటికి సైనా ఏ దశలోనూ నిలవలేకపోయింది. మరోవైపు సైనా భర్త, ఆమె వ్యక్తిగత కోచ్‌ పారుపల్లి కశ్య్‌పతో పాటు ప్రపంచ చాంపియన్‌షిప్‌ కాంస్య పతక విజేత భమిడిపాటి సాయి ప్రణీత్‌ టోర్నీలో శుభారంభం చేశారు. పురుషుల సింగిల్స్‌లో కశ్యప్‌ 21-14, 21-3తో థాయ్‌లాండ్‌కు చెందిన సితికోమ్‌ తమాసిన్‌ను ఓడించి రెండోరౌండ్‌ చేరాడు. హోరాహోరీగా సాగిన మరో మ్యాచ్‌లో సాయి ప్రణీత్‌ 15-21, 21-12, 21-10తో టామీ సుగియార్తో (ఇండోనేసియా)పై గెలిచాడు. రెండోరౌండ్లో ఏడోసీడ్‌ విక్టర్‌ అక్సెల్‌సన్‌ (డెన్మార్క్‌)తో కశ్యప్‌, నాలుగోసీడ్‌ ఆండ్రెస్‌ ఆంటోన్సెన్‌ (డెన్మార్క్‌)తో సాయి ప్రణీత్‌ రెండోరౌండ్లో అమీతుమీ తేల్చుకోనున్నారు. మరో భారత షట్లర్‌ సమీర్‌ వర్మ 18-21, 18-21తో లీ చుయెక్‌ యి (హాంకాంగ్‌) చేతిలో ఓడి తొలిరౌండ్లోనే వెనుదిరిగాడు. మిక్స్‌డ్‌ డబుల్స్‌లో భారత జోడీ సిక్కిరెడ్డి-ప్రణవ్‌ చోప్రా 14-21, 14-21తో వాంగ్‌ చి-చెంగ్‌ చి (చైనీస్‌ తైపీ) జంట చేతిలో ఓడగా, పురుషుల డబుల్స్‌లో సుమిత్‌ రెడ్డి-మను అత్రి ద్వయం 21-23, 19-21తో మలేసియా జోడీ ఆరోన్‌ చియా-సో వూ యిక్‌ చేతిలో పోరాడి ఓడింది.</p>
    </article>
  </body>
</html>