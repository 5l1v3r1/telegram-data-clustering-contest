<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740392"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T03:15:00+00:00"/>
    <meta property="og:title" content="มูลนิธิชัยพัฒนา จัดงานประชุม WEEC2019"/>
    <meta property="og:description" content="มูลนิธิชัยพัฒนา ร่วมกับ คณะสิ่งแวดล้อม มหาวิทยาลัยเกษตรศาสตร์ จัดงานประชุมสิ่งแวดล้อมศึกษาโลกครั้งที่ 10 หรือ 10th World Environmental Education Congress (WEEC2019)"/>
  </head>
  <body>
    <article>
      <h1>มูลนิธิชัยพัฒนา จัดงานประชุม WEEC2019</h1>
      <address>
        <time datetime="2019-11-07T03:15:00+00:00">07 Nov 2019, 03:15</time>
      </address>
      <p>
        <b>มูลนิธิชัยพัฒนา ร่วมกับ คณะสิ่งแวดล้อม มหาวิทยาลัยเกษตรศาสตร์ จัดงานประชุมสิ่งแวดล้อมศึกษาโลกครั้งที่ 10 หรือ 10th World Environmental Education Congress (WEEC2019)</b>
      </p>
      <p>เมื่อวันที่ 4  พฤศจิกายน 2562 ที่ผ่านมา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี  เสด็จพระราชดำเนินไปทรงเปิดการประชุมสิ่งแวดล้อมศึกษาโลกครั้งที่ 10 หรือ 10<sup>th</sup> World Environmental Education Congress (WEEC2019)  ณ ศูนย์นิทรรศการและการประชุมไบเทค เขตบางนา กรุงเทพฯ ในการนี้ ดร.สุเมธ ตันติเวชกุล กรรมการและเลขาธิการมูลนิธิชัยพัฒนา ในฐานะประธานคณะกรรมการจัดงานประชุม WEEC2019 พร้อมด้วย ผศ.ดร.สุรัตน์ บัวเลิศ คณบดี คณะสิ่งแวดล้อม มหาวิทยาลัยเกษตรศาสตร์ คุณฐาปน ฐาปน สิริวัฒนภักดี กรรมการผู้อำนวยการใหญ่ บริษัท ไทยเบฟเวอเรจ จำกัด (มหาชน) Mr. Mario Salomone เลขาธิการ World Environmental Education Congress และเจ้าหน้าที่คณะผู้จัดงานร่วมเฝ้าฯ รับเสด็จ</p>
      <figure>
        <img src="https://www.dailynews.co.th/admin/upload/20191107/news_tzwRtcyvmn101000_533.jpg?v=20191108034?v=9097"/>
      </figure>
      <p>ดร.สุเมธ ตันติเวชกุล <br/>เปิดเผยว่า การประชุมครั้งนี้เกิดขึ้นจากความร่วมมือของหลายภาคส่วนทั้งภายในประเทศไทยเอง  และองค์กรระดับโลกที่เกี่ยวข้องและทำงานด้านสิ่งแวดล้อมที่มีความเป็นสากล ได้รับการยอมรับจากทั่วโลก ทำให้การประชุมในครั้งนี้จะเกิดความร่วมมือขึ้นและส่งผลต่อการเปลี่ยนแปลงด้านสิ่งแวดล้อมทั่วโลก อีกทั้งผู้ที่มาเข้าร่วมประชุมในครั้งนี้ก็มาจากหลากหลายประเทศ มีนักวิชาการจากทั่วโลก ซึ่งได้รับเกียรติจาก Mr. Mario Salomone เลขาธิการ World Environmental Education Congress และ Mr. Niclas Svenningsen, Manager of Global Climate Action จาก United nations Framework Convention on Climate Change มาร่วมด้วย พร้อมปราชญ์ท้องถิ่น ตลอดจนเยาวชนในประเทศที่กำลังพัฒนาได้มีโอกาสในการแลกเปลี่ยนเรียนรู้ และร่วมกันกำหนดวิธีการที่จะจัดการกับปัญหาสิ่งแวดล้อมที่เกิดขึ้นในปัจจุบันและอนาคต </p>
      <figure>
        <img src="https://www.dailynews.co.th/admin/upload/20191107/news_nZiJudMYue101001_533.jpg?v=20191108034?v=5052"/>
      </figure>
      <p>ซึ่งแนวทางการบริหารจัดการปัญหาสิ่งแวดล้อมผ่านกระบวนการถ่ายทอดองค์ความรู้สิ่งแวดล้อมผ่านรูปแบบการสื่อสารที่หลากหลายไปยังกลุ่มเป้าหมายทั่วโลก  เพื่อสร้างภาคีเครือข่ายในการจัดการปัญหาสิ่งแวดล้อมระดับโลกที่ร่วมกันกำหนดขึ้นจะได้รับการเผยแพร่ไปยังผู้ปฏิบัติการ ผู้บริหารและนักวางแผน ในขณะเดียวกันก็เป็นโอกาสอันดีที่ผู้เข้าร่วมประชุมจากทั่วโลกจะได้เยี่ยมชมเมืองกรุงเทพฯ ซึ่งทรงคุณค่าสำหรับการท่องเที่ยวทางวัฒนธรรมและเป็นการเผยแผ่พระอัจฉริยภาพของพระบาทสมเด็จพระปรมินทรมหาภูมิพลอดุลยเดช ด้านการพัฒนาสังคมและสิ่งแวดล้อมที่ยั่งยืนไปยังนานาอารยประเทศ</p>
      <figure>
        <img src="https://www.dailynews.co.th/admin/upload/20191107/news_CXMcJpSDHQ101001_533.jpg?v=20191108034?v=4288"/>
      </figure>
      <p>ดร.สุเมธ กล่าวว่าการที่ไทยเป็นเจ้าภาพจะก่อให้เกิดการบรรลุเป้าหมายการเผยแพร่ ประชาสัมพันธ์ สร้างจิตสำนึกให้เป็นไปตาม <b>“แผนจัดการคุณภาพ สิ่งแวดล้อม พ.ศ.</b><b>2560 - 2564”</b> รวมถึงประชาชนทั่วไปและผู้เกี่ยวข้องในวงการสิ่งแวดล้อมศึกษาได้รับความรู้และมีความเข้าใจด้านการร่วมกันพัฒนาความตระหนักรู้ในด้านสิ่งแวดล้อมศึกษา และการให้ความสำคัญใส่ใจในการดูแลสิ่งแวดล้อมนับตั้งแต่ปัจจุบันไปจนในอนาคตต่อ ๆ ไป นอกจากนี้ยังเป็นการเปิดโอกาสให้ประชาชนทุกช่วงอายุมีโอกาสได้แสดงออกทางความคิด ใช้ความรู้ความสามารถและความสนใจเพื่อกระตุ้นความสำคัญ และรณรงค์ให้ทั่วโลกดูแลรักษาสิ่งแวดล้อม ตลอดจนร่วมกันแลกเปลี่ยนความรู้และประสบการณ์ บนเวทีวิชาการระดับสากล รวมถึงการเป็นพื้นฐานของความร่วมมืออันจะนำไปสู่การจัดทำบันทึกข้อตกลงเพื่อร่วมกันให้ความสนใจในด้านสิ่งแวดล้อมศึกษาในทุกระดับช่วงอายุระหว่างหน่วยงานที่เกี่ยวข้องในภูมิภาคเอเชียต่อไป และสุดท้ายจะเกิดความร่วมมือเชิงนโยบายระหว่างภาครัฐ สถาบันการศึกษาและภาคเอกชน ภายใต้แผนจัดการคุณภาพสิ่งแวดล้อม ปี 2560 - 2564</p>
      <figure>
        <img src="https://www.dailynews.co.th/admin/upload/20191107/news_WcvtBBVbYr101002_533.jpg?v=20191108034?v=2316"/>
      </figure>
    </article>
  </body>
</html>