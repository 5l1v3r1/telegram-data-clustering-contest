<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=948319"/>
    <meta property="og:site_name" content="Andhrajyothy"/>
    <meta property="article:published_time" content="2019-11-07T03:01:23+00:00"/>
    <meta property="og:title" content="రేసులో నిలవాలని.."/>
    <meta property="og:description" content="ADVT"/>
  </head>
  <body>
    <article>
      <h1>రేసులో నిలవాలని..</h1>
      <address>
        <time datetime="2019-11-07T03:01:23+00:00">07 Nov 2019, 03:01</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>బంగ్లాదేశ్‌తో భారత్‌ రెండో టీ20 నేడు</b>
        </li>
      </ul>
      <p>
        <b>ఢిల్లీలో జరిగిన తొలి టీ20లో రెండు జట్లది ఎంత భిన్నమైన ప్రదర్శన. బుమ్రా, భువనేశ్వర్‌ లేకపోవడంతో బౌలింగ్‌ విభాగం ఒకింత బలహీనపడినా.. రోహిత్‌, ధవన్‌, కేఎల్‌ రాహుల్‌, పంత్‌, క్రునాల్‌ వంటి ఆటగాళ్లతో పటిష్ఠంగా ఉంది మన బ్యాటింగ్‌. కానీ సిరీ్‌సకు ముందు క్రికెటర్ల సమ్మె, మేటి ప్లేయర్‌ షకీబల్‌పై నిషేధం, మరో సీనియర్‌ తమీమ్‌ ఇక్బాల్‌ లేకపోవడంతో డీలా పడింది బంగ్లాదేశ్‌. కానీ ఆ ఛాయలేవీ కనపడకుండా పట్టుదలతో ఆడి భారత్‌ను కంగుతినిపించింది. అదే ఉత్సాహంతో రెండో టీ20కి సిద్ధమైంది. మొదటి మ్యాచ్‌ ఓటమితో ఒత్తిడిలోఉన్న టీమిండియాను దెబ్బకొట్టి సిరీస్‌ పట్టేయాలని బంగ్లాదేశ్‌ తహతహలాడుతోంది. మరోవైపు ఈ పోరులో నెగ్గి సిరీస్‌ రేస్‌లో నిలవాలని రోహిత్‌సేన్‌ భావిస్తోంది. ఈ మ్యాచ్‌కు మహా తుఫాన్‌ ముప్పు పొంచి ఉండడం ఆందోళన కలిగిస్తోంది.</b>
      </p>
      <p> </p>
      <p><b>రాజ్‌కోట్‌:</b> బ్యాటింగ్‌, బౌలింగ్‌, ఫీల్డింగ్‌.. మూడు విభాగాల్లో విఫలమైన భారత్‌.. బంగ్లాదేశ్‌తో తొలి టీ20లో తగు మూల్యం చెల్లించుకుంది. ఆ జట్టుతో మూడు మ్యాచ్‌ల సిరీస్‌లో భాగంగా గురువారం జరిగే రెండో టీ20లో తొలి పోరు పరిస్థితి పునరావృతం కానివ్వరాదని పట్టుదలతో రోహిత్‌ సేన బరిలోకి దిగుతోంది.</p>
      <p> </p>
      <p>
        <b>పొట్టి క్రికెట్‌లో ఏదీ ఆ ప్రదర్శన ?</b>
      </p>
      <p>టెస్ట్‌లు, వన్డేల్లో అదిరిపోయే ప్రదర్శన చేస్తున్న భారత్‌..టీ20ల్లో అదేస్థాయిలో ఆడలేకపోతోంది. పొట్టి క్రికెట్‌లో గత ఏడాది టీమిండియా ఫలితాలు చూస్తే ఆ విషయం అర్థమవుతుంది. స్వదేశంలో ఆస్ట్రేలియాతో సిరీస్‌ కోల్పోయింది. సౌతాఫ్రికాతో సిరీస్‌ డ్రా చేసుకుంది. వచ్చే ఏడు ఆస్ట్రేలియాలో జరిగే టీ20 వరల్డ్‌క్‌పనకు జట్టును సిద్ధం చేసుకొనే క్రమంలో భారత్‌ ఈ సిరీ్‌సలో ప్రయోగాలు చేస్తోంది. ఈ నేపథ్యంలో బంగ్లాదేశ్‌తో రెండో మ్యాచ్‌లో తమకు దక్కిన అవకాశాన్ని యువ ఆటగాళ్లు సద్వినియోగం చేసుకోవాల్సి ఉంటుంది. తొలి టీ20లో తమ స్థాయికి తగ్గట్టు ఆడలేదని కెప్టెన్‌ రోహిత్‌ కూడా అంగీకరించాడు. ఓపెనర్‌ శిఖర్‌ ధవన్‌ ఫామ్‌, స్ట్రయిక్‌ రేట్‌ జట్టును ఆందోళనకు లోనుచేస్తోంది. ఢిల్లీలో అతడు 42 బంతుల్లో41 రన్స్‌ చేయడం గమనార్హం. మిగిలిన రెండు మ్యాచ్‌లలో ధవన్‌ తన ఫామ్‌ను మెరుగుపరుచుకోకుంటే జట్టులో అతడి చోటు అనుమానమేనని దిగ్గజ బ్యాట్స్‌మన్‌ సునీల్‌ గవాస్కర్‌ అభిప్రాయపడ్డాడు. టెస్ట్‌ల్లో స్థానం కోల్పోయిన కేఎల్‌ రాహుల్‌.. టీ20 టీమ్‌లో చోటును సుస్థిరం చేసుకోవాలంటే బ్యాట్‌ విది ల్చాలి. యువ ఆటగాళ్లు పంత్‌, క్రునాల్‌, శివమ్‌ దూబే తమ స్థానాలకు న్యాయం చేయాల్సి ఉంది.</p>
      <p> </p>
      <p>
        <b>బౌలింగ్‌ విభాగం..ప్చ్‌!</b>
      </p>
      <p>బౌలింగ్‌ విభాగం అనుభవ రాహిత్యం కూడా టీమిండియాకు సమస్యగా మారింది. పేసర్‌ ఖలీల్‌ అహ్మద్‌ నాలుగు ఓవర్లలో ఏకంగా 37 రన్స్‌ సమర్పించుకోవడం గమనార్హం. 19వ ఓవర్లో అతడు ఏకంగా నాలుగు బౌండరీలు ఇచ్చుకున్నాడు. దాంతో అతడికి బదులు శార్దూల్‌ ఠాకూర్‌ జట్టులోకి వచ్చే అవకాశముంది. స్పిన్నర్లు వాషింగ్టన్‌ సుందర్‌, క్రునాల్‌ పాండ్యా, యజ్వేంద్ర చాహల్‌ పరుగులు నియంత్రించడంతోపాటు అవసరమైన సమయంలో వికెట్లు పడగొట్టాల్సి ఉంటుంది. 0-1తో సిరీ్‌సలో వెనుకంజలో నిలిచి తీవ్ర ఒత్తిడి ఎదుర్కొంటున్న భారత్‌.. బ్యాట్స్‌మెన్‌, బౌలర్లు సత్తాచాటితేనే మ్యాచ్‌లో గెలిచి సిరీస్‌ ఆశలు సజీవంగా ఉంచుకుంటుంది.</p>
      <p> </p>
      <p>
        <b>ఆత్మవిశ్వాసంలో బంగ్లాదేశ్‌</b>
      </p>
      <p>భారత్‌ చేరుకోకముందు.. ఆటగాళ్ల సమ్మె, షకీబల్‌పై నిషేధంతో బంగ్లాదేశ్‌ డీలా పడింది. సీనియర్‌ తమీమ్‌ ఇక్బాల్‌ టూర్‌నుంచి తప్పుకోవడంతో బ్యాటింగ్‌ విభాగం బలహీనపడింది. అయితే వాటిని దరిచేరనీయని యువ ‘టైగర్స్‌’ తొలి మ్యాచ్‌లో బ్యాటింగ్‌, బౌలింగ్‌ విభాగాల్లో రాణించి ఔరా అనిపించారు. ముఖ్యంగా..149 పరుగుల ఛేదనలో ముష్ఫికర్‌ రహీమ్‌ (60 నాటౌట్‌) తన సూపర్‌ బ్యాటింగ్‌తో జట్టులో స్ఫూర్తి నింపాడు. మరోసారి అదే ఆటతో జట్టుకు అండగా నిలవాలనుకుంటున్నాడు. ఫిరోజ్‌షా కోట్లాలో అదరగొట్టిన బౌలర్లు అమినుల్‌ ఇస్లామ్‌, షైఫుల్‌ ఇస్లామ్‌ రాజ్‌కోట్‌లోనూ సత్తాచాటాలనుకుంటున్నారు. మొత్తంగా తొలి మ్యాచ్‌ విజయంతో ఆత్మవిశ్వాసం నిండిన బంగ్లాదేశ్‌.. ఈ మ్యాచ్‌తో సిరీస్‌ గెలిచి చరిత్ర సృష్టించాలని భావిస్తోంది.</p>
      <p>
        <b> </b>
      </p>
      <p>
        <b>మ్యాచ్‌కు ‘మహా’ ముప్పు!</b>
      </p>
      <p>ఢిల్లీ మ్యాచ్‌ను వాతావరణ కాలుష్యం భయపెడితే.. రాజ్‌కోట్‌ టీ20కి మహా తుఫాన్‌ ముప్పు పొంచి ఉంది. గురువారం మధ్యాహ్నం అది సౌరాష్ట్ర తీరాన్ని తాకుతూ బలహీనపడనుందని వాతావరణ శాఖ అంచనా వేస్తోంది. దాంతో రోజంతా మబ్బులుపట్టి ఉండడంతోపాటు సాయంత్రం భారీ వర్షానికి అవకాశముంది.</p>
      <p> </p>
      <p><b>పిచ్‌: </b>ఈ పిచ్‌పై 2017లో న్యూజిలాండ్‌ 196/2 స్కోరు చేసింది. 2013లో ఆస్ట్రేలియా 201/7 స్కోరు చేసింది. రెండుసార్లు ఆ జట్లు తొలిసారి బ్యాటింగ్‌ చేశాయి. ఇక్కడ జరిగిన ఆ రెండు మ్యాచ్‌ల్లో కివీస్‌తో ఓడిన భారత్‌..ఆసీ్‌సపై నెగ్గింది.</p>
      <p> </p>
      <p>
        <b>రోహిత్‌ @ 100</b>
      </p>
      <p>బంగ్లాదేశ్‌తో రెండో టీ20తో కెప్టెన్‌ రోహిత్‌ శర్మ అరుదైన రికార్డు నెలకొల్పనున్నాడు. ఈ మ్యాచ్‌ అతడికి 100వ టీ20. ఈ ఘనత సాధించనున్న తొలి భారత బ్యాట్స్‌మన్‌ రోహిత్‌ కానున్నాడు. మొత్తంగా.. పాకిస్థాన్‌కు చెందిన షోయబ్‌ మాలిక్‌ (111) తర్వాత రోహిత్‌ రెండోస్థానంలో ఉన్నాడు. ఇక.. టీ20ల్లో అత్యధిక రన్స్‌ (2452) చేసిన ఆటగాళ్లలో రోహిత్‌ అగ్రస్థానంలో ఉండడం విశేషం. బంగ్లాదేశ్‌తో మొదటి టీ20లో విరాట్‌ కోహ్లీ (2450)ను అధిగమించి రోహిత్‌ ఆ రికార్డును సొంతం చేసుకున్న సంగతి తెలిసిందే. 136.67 స్ట్రయిక్‌ రేట్‌తో నాలుగు సెంచరీలు, 17 హాఫ్‌ సెంచరీలతో రోహిత్‌ 2452 పరుగులు సాధించాడు. ‘2007 వరల్డ్‌క్‌పతో టీ20ల్లో అరంగేట్రం చేసినప్పటినుంచి ఈ ఫార్మాట్‌లో నా పయనం గొప్పగా సాగింది.</p>
      <p> </p>
      <p>గత 12 ఏళ్లలో ఎన్నో ఎత్తుపల్లాలు చవిచూశా. వాటి నుంచి ఎన్నో పాఠాలు నేర్చుకొని ముందుకు సాగుతున్నా’ అని రోహిత్‌ పేర్కొన్నాడు.</p>
      <p> </p>
      <p><b>భారత్‌:</b> రోహిత్‌ శర్మ (కెప్టెన్‌), ధవన్‌, సంజు శాంసన్‌/కేఎల్‌ రాహుల్‌, శ్రేయాస్‌ అయ్యర్‌, రిషభ్‌ పంత్‌, శివమ్‌ దూబే, క్రునాల్‌ పాండ్యా, వాషింగ్టన్‌ సుందర్‌, యజ్వేంద్ర చాహల్‌, దీపక్‌ చాహర్‌, శార్దూల్‌ ఠాకూర్‌/ఖలీల్‌ అహ్మద్‌.</p>
      <p> </p>
      <p><b>బంగ్లాదేశ్‌: </b>మహ్మదుల్లా (కెప్టెన్‌), లిటన్‌ దాస్‌, సౌమ్య సర్కార్‌, మహ్మద్‌ నయీమ్‌/మహ్మద్‌ మిథున్‌, ముష్ఫికర్‌ రహీమ్‌ (వికెట్‌కీపర్‌), మొసాదెక్‌ హొస్సేన్‌, అఫీఫ్‌ హొస్సేన్‌, అమినుల్‌ ఇస్లామ్‌, ముస్తాఫిజుర్‌ రహ్మాన్‌, అల్‌ అమిన్‌ హొస్సేన్‌/అరాఫత్‌ సన్నీ, సైఫుల్‌ ఇస్లామ్‌.</p>
    </article>
  </body>
</html>