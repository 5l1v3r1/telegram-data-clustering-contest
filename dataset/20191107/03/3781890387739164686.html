<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740399"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T03:37:00+00:00"/>
    <meta property="og:title" content="&quot;วาดา&quot; เปิดแอพพลิเคชั่น &quot;ตรวจโด๊ปใหม่&quot;"/>
    <meta property="og:description" content="คุณหญิงปัทมา ลีสวัสดิ์ตระกูล ไอโอซีเมมเบอร์ เผย 'วาดา' ได้เปิดตัวแอพพลิเคชั่น สำหรับการตรวจสารกระตุ้นต้องห้ามนักกีฬาใหม่ ซึ่งจะช่วยให้นักกีฬาสามารถให้ข้อมูลที่อยู่ของตนตามกฎการตรวจโด๊ปนอกสนามแข่งขันได้อย่างรวดเร็ว ง่ายดาย และปลอดภัย ด้าน 'อินเดีย' เสนอตัวเป็นเจ้าภาพจัดการประชุมใหญ่ไอโอซี ในปี 2023 หลังจากเสนอตัวจัดการแข่งขันโอลิมปิกเกมส์ 2032 ไปก่อนหน้านี้ เพื่อเป็นส่วนหนึ่งในการฉลองครบรอบ 75 ปี การประกาศอิสรภาพของเมืองภารตะ"/>
  </head>
  <body>
    <article>
      <h1>"วาดา" เปิดแอพพลิเคชั่น "ตรวจโด๊ปใหม่"</h1>
      <address>
        <time datetime="2019-11-07T03:37:00+00:00">07 Nov 2019, 03:37</time>
      </address>
      <p>
        <b>คุณหญิงปัทมา ลีสวัสดิ์ตระกูล ไอโอซีเมมเบอร์ เผย "วาดา" ได้เปิดตัวแอพพลิเคชั่น สำหรับการตรวจสารกระตุ้นต้องห้ามนักกีฬาใหม่ ซึ่งจะช่วยให้นักกีฬาสามารถให้ข้อมูลที่อยู่ของตนตามกฎการตรวจโด๊ปนอกสนามแข่งขันได้อย่างรวดเร็ว ง่ายดาย และปลอดภัย ด้าน "อินเดีย" เสนอตัวเป็นเจ้าภาพจัดการประชุมใหญ่ไอโอซี ในปี 2023 หลังจากเสนอตัวจัดการแข่งขันโอลิมปิกเกมส์ 2032 ไปก่อนหน้านี้ เพื่อเป็นส่วนหนึ่งในการฉลองครบรอบ 75 ปี การประกาศอิสรภาพของเมืองภารตะ</b>
      </p>
      <p>คุณหญิงปัทมา ลีสวัสดิ์ตระกูล กรรมการคณะกรรมการโอลิมปิกสากล (ไอโอซี) กล่าวว่า คณะของไอโอซี ได้เดินทางไปยังเมืองมุมไบ ประเทศอินเดีย เพื่อสำรวจความพร้อมในการเสนอตัวเป็นเจ้าภาพจัดการประชุมไอโอซี ในปี 2023 โดยผู้แทนไอโอซี นำโดย อึง เซอ เมียง ได้เข้าพบ นารินเดอร์ บาตรา ประธานโอลิมปิคอินเดีย ราจีฟ เมห์ตา เลขาธิการ รวมทั้ง นิตา อัมบานี ไอโอซีเมมเบอร์ของอินเดีย ขณะเดียวกัน อินเดีย ยังเป็นหนึ่งในประเทศที่เสนอตัวจัดการแข่งขันโอลิมปิกเกมส์ 2032 อีกด้วย<br/><br/>บาตรา กล่าวว่า ในปี 2022-2023 จะเป็นการฉลองครบรอบ 75 ปี ในการประกาศอิสรภาพของอินเดีย และวงการกีฬาอินเดีย ต้องการ่วมเฉลิมฉลองร่วมกับ ครอบครัวโอลิมปิก   <br/><br/>สำหรับการประชุมไอโอซี ครั้งต่อไป จะมีขึ้นระหว่างวันที่ 10-11 ม.ค.ปีหน้า ในช่วงของการแข่งขันกีฬาโอลิมปิกเยาวชน ฤดูหนาว ที่นครโลซานน์ ประเทศสวิตเซอร์แลนด์ ส่วนในปี 2021 กรุงเอเธนส์ ประเทศกรีซ จะรับหน้าเสื่อเป็นเจ้าภาพจัดการประชุมไอโอซี<br/><br/>ไอโอซีเมมเบอร์หญิงชาวไทย กล่าวต่อว่า องค์กรต่อต้านการใช้สารกระตุ้นโลก (วาดา) หรือ World Anti-Doping Agency (WADA) ได้เปิดตัวแอพพลิเคชั่นใหม่ "Athlete Central" เพื่อช่วยอำนวยความสะดวกให้กับนักกีฬาที่มีรายชื่ออยู่ในกลุ่มตัวอย่างซึ่งต้องพร้อมเข้ารับการตรวจโด๊ปจากเจ้าหน้าที่อยู่เสมอ แม้ไม่ได้อยู่ระหว่างการฝึกซ้อมหรือลงแข่งขัน ตามกฎ "Whereabouts rule"<br/><br/>สำหรับแอพพลิเคชั่นใหม่ "Athlete Central" จะถูกนำมาใช้แทนแอพปัจจุบัน ซึ่งใช้มานานหลายปี และต้องการอัพเดต โดยแอพพลิเคชั่นใหม่ดังกล่าว ได้เปิดตัวในการประชุมเวิลด์ คอนเฟอเรนซ์ ออน โด๊ปปิ้ง อิน สปอร์ต ครั้งที่ 5 (World Conference on Doping in Sport) ครั้งที่ 5 ไปเรียบร้อยแล้ว<br/><br/>ขณะที่ โอลิเวอร์ นิกกลี ผู้อำนวยการทั่วไปของวาดา บอกว่า แอพพลิเคชั่นตัวใหม่จะช่วยให้นักกีฬาสามารถให้ข้อมูลที่อยู่ของตนตามกฎการตรวจโด๊ปนอกสนามแข่งขันได้อย่างรวดเร็ว ง่ายดาย และปลอดภัย และจะทำให้นักกีฬาเคารพต่อกฎกติกาเพื่อส่งเสริมการแข่งขันอันใสสะอาดได้ดียิ่งขึ้น.<br/> </p>
    </article>
  </body>
</html>