<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740398"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T03:13:00+00:00"/>
    <meta property="og:title" content="รัฐบาลอังกฤษเปิดฉากหาเสียงเลือกตั้งในถิ่นฝ่ายค้าน"/>
    <meta property="og:description" content="พรรคการเมืองในสหราชอาณาจักรต่างเปิดฉากแคมเปญหาเสียงนานประมาณ 1 เดือน สำหรับการเลือกตั้งทั่วไปก่อนกำหนดที่จะเกิดขึ้นในวันที่ 12 ธ.ค. นี้ โดยรัฐบาลพรรคอนุรักษนิยมถือฤกษ์เริ่มการหาเสียงในถิ่นของพรรคแรงงาน"/>
  </head>
  <body>
    <article>
      <h1>รัฐบาลอังกฤษเปิดฉากหาเสียงเลือกตั้งในถิ่นฝ่ายค้าน</h1>
      <address>
        <time datetime="2019-11-07T03:13:00+00:00">07 Nov 2019, 03:13</time>
      </address>
      <p>
        <b>พรรคการเมืองในสหราชอาณาจักรต่างเปิดฉากแคมเปญหาเสียงนานประมาณ 1 เดือน สำหรับการเลือกตั้งทั่วไปก่อนกำหนดที่จะเกิดขึ้นในวันที่ 12 ธ.ค. นี้ โดยรัฐบาลพรรคอนุรักษนิยมถือฤกษ์เริ่มการหาเสียงในถิ่นของพรรคแรงงาน</b>
      </p>
      <p>สำนักข่าวต่างประเทศรายงานจากกรุงลอนดอน ประเทศสหราชอาณาจักร เมื่อวันที่ 7 พ.ย. ว่าภายหลังการเข้าเฝ้าฯสมเด็จพระราชินีนาถเอลิซาเบธที่ 2 ที่พระราชวังบักกิงแฮม เพื่อทูลเกล้าฯถวายพระราชกฤษฎีกายุบสภา และพระราชบัญญัติจัดการเลือกตั้งก่อนกำหนดในวันที่ 12 ธ.ค. นี้ ให้ประมุขแห่งสหราชอาณาจักรทรงลงพระปรมาภิไธย และกฎหมายการนายกรัฐมนตรีบอริส จอห์นสัน ในฐานะหัวหน้าพรรคอนุรักษนิยม นำสมาชิกพรรคบางส่วนเปิดฉากแคมเปญหาเสียงที่เมืองเบอร์มิงแฮม ซึ่งเป็นเมืองใหญ่อันดับ 2 ของสหราชอาณาจักร ตั้งอยู่ทางตอนกลางของประเทศ และที่สำคัญคือเป็นฐานเสียงของพรรคแรงงานซึ่งเป็นพรรคแกนนำฝ่ายค้าน<br/> </p>
      <figure>
        <iframe data-src="https://twitter.com/BBCPolitics/status/1192182322667216896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ พรรคอนุรักษนิยมเผยว่าจอห์นสันน่าจะเน้นการหาเสียงในเขตทางเหนือและทางตอนกลางของประเทศ ซึ่งมีผู้สนับสนุนเบร็กซิตตามแนวทางของรัฐบาลสายกลาง-ขวาอยู่มาก แม้มีจุดยืนทางการเมืองเอียงซ้ายไปทางพรรคแรงงานก็ตาม  โดยจอห์นสันกล่าวว่าแม้เพิ่งรับตำแหน่งนายกรัฐมนตรีเมื่อปลายเดือนก.ค. ที่ผ่านมา แต่เขาไม่อาจปล่อยให้สหราชอาณาจักรตกอยู่ท่ามกลางความไม่แน่นอนจากภาวะเบร็กซิต "ได้นานกว่านี้อีกต่อไป" หลังสหภาพยุโรป ( อียู ) อนุมัติการขยายเส้นตายการลาออกให้เป็น "ภายในวันที่ 31 ม.ค. 2563" และส่งสัญญาณว่าจะเป็น "ครั้งสุดท้าย"</p>
      <figure>
        <img src="https://www.dailynews.co.th/admin/upload/20191107/news_UGFhYYJySh102840_533.jpg?v=20191107165?v=3466"/>
      </figure>
      <p><b>นายเจเรมี คอร์บิน<br/></b><b> </b><br/>ขณะเดียวกัน ผู้นำสหราชอาณาจักรกล่าวโจมตีแนวคิดของนายเจเรมี คอร์บิน ผู้นำฝ่ายค้านและหัวหน้าพรรคแรงงาน ซึ่งต้องการจัดการลงประชามติเบร็กซิตอีกว่า จะยิ่งทำให้บ้านเมืองขาดเสถียรภาพ เนื่องจากการเลือกตั้งที่กำลังจะเกิดขึ้นนี้ เป็นครั้งที่ 3 แล้วภายในเวลาเพียง 4 ปีเท่านั้น หลังการลงประชามติเบร็กซิต เมื่อเดือนมิ.ย. 2559<br/> </p>
      <figure>
        <iframe data-src="https://twitter.com/BBCPolitics/status/1192042793897644034?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/BBCPolitics/status/1192042969102049281?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านคอร์บินเปิดฉากแคมเปญหาเสียงของพรรคแรงงานที่เมืองเทลฟอร์ด ทางตะวันตกของประเทศ ว่าถึงเวลาแล้วที่สหราชอาณาจักรต้อง "เปลี่ยนแปลงอย่างแท้จริง" และกล่าวถึงการ "กระจายอำนาจ" จากกลุ่มคนมีฐานะ ซึ่งเป็นหนึ่งในนโยบายพื้นฐานของพรรคแรงงาน<br/> </p>
      <figure>
        <iframe data-src="https://twitter.com/BBCPolitics/status/1192179900850982912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง ผลสำรวจความคิดเห็นจากสำนักโพลทุกแห่งในสหราชอาณาจักรยังคงให้พรรคอนุรักษนิยมมีคะแนนนำเหนือพรรคแรงงาน แต่ส่วนต่างน้อยลง คืออยู่ที่ระหว่าง 7 ถึง 17 จุด หมายความว่าหากจอห์นสันไม่สามารถนำพรรคอนุรักษนิยมคว้าชัยชนะได้อย่างเด็ดขาดเหมือนการเลือกตั้ง 2 ครั้งก่อนหน้านี้ หรือถึงขั้นพลิกพ่ายให้กับพรรคแรงงาน เบร็กซิตอาจต้องเผชิญกับ "ทางตัน" อีกครั้ง.<br/><br/><b>เครดิตภาพ : AP, REUTERS</b></p>
    </article>
  </body>
</html>