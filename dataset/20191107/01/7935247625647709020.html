<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-yarisi-kazanabilecek-mi-15540yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-07T01:00:00+00:00"/>
    <meta property="og:title" content="Bursa yarışı kazanabilecek mi?"/>
    <meta property="og:description" content="Bursa, ihracat liginde bu yıl inişli çıkışlı bir seyir izliyor.Bazı aylarda ikinci bazı aylarda üçüncülük koltuğundaydı.Kocaeli ile rekabet kendini..."/>
  </head>
  <body>
    <article>
      <h1>Bursa yarışı kazanabilecek mi?</h1>
      <address><time datetime="2019-11-07T01:00:00+00:00">07 Nov 2019, 01:00</time> by <a rel="author">Feridun Eyüpoğlu</a></address>
      <p>Bursa, ihracat liginde bu yıl inişli çıkışlı bir seyir izliyor.</p>
      <p>Bazı aylarda ikinci bazı aylarda üçüncülük koltuğundaydı.</p>
      <p><b>Kocaeli ile rekabet</b> kendini 2019 boyunca fazlasıyla hissetirdi.</p>
      <p>Peki yarışı kim kazanacak?</p>
      <p>Yılın ilk on ayı sonuda <b>215 bin 879 dolar farkla</b> Bursa üçüncü sırada bulunuyor!</p>
      <p>Yani yıl sonuna iki ay kala çok az bir fark söz konusu.</p>
      <p>Dolayısıyla <b>Bursa’nın geleneksel yeri </b>olan ikinciliği kapması için hala şansı var.</p>
      <p>Peki umutvar bir tablo var mı?</p>
      <p>
        <b>İhracat artış hızlarına ve sektörel performanslara baktığımızda avantaj ve dezavantajları birarada görüyoruz.</b>
      </p>
      <p>Öncelikle ekimle beraber artış hızında bir toparlanma görülüyor Bursa adına.</p>
      <p>Aslında geçen ay itibarıyla <b>Ekim 2018’in yüzde 2,35 altında bir rakam</b> var karşımızda.</p>
      <p>Tüm Türkiye’de son aylarda yavaşlayan ihracatın bir yansımasını kentimiz adına da görüyoruz ekim ayında.</p>
      <p>Nitekim Bursa’nın ihracatına ait on aylık kümülatif tabloda yüzde 7,5 oranındaki daralma görülüyor.</p>
      <p>
        <b>Ancak, 1 milyar 434 milyon dolarlık ihracat rakamı Eylül 2019’un yüzde 19 üzerindeki bir seviyeye denk geliyor!</b>
      </p>
      <p>Yani bir önceki aya göre hızlanma söz konusu.</p>
      <p><b>Kocaeli’nin performansı</b> ise tam tersi bir trende işaret ediyor.</p>
      <p>Geçen yılın ekimine göre <b>yüzde 2,34</b> ihracat artışı yakalayan Kocaeli, Eylül 2019’a oranla <b>yüzde 4,2</b>’lik bir yükseliş göstermiş.</p>
      <p>
        <b>Bursa’nın son çeyrek itibarıyla bir atağa geçme sinyali verdiğini görüyoruz bu tabloda!</b>
      </p>
      <p>Sektörel bazda çıkışı körükleyen sektörlerin performansı yıl sonu için belirleyici olma özelliği taşımakta.</p>
      <p>Bursa adına en kritik sektörse otomotiv.</p>
      <p>
        <b>Çünkü ekimdeki 849 milyon dolarlık ihracatla otomotiv sektörü kentin aylık toplam ihracatının yüzde 59’unu tek başına oluşturdu.</b>
      </p>
      <p>Sektör ilk on ay itibarıyla geçen yılın hala altında bir performansta!</p>
      <p>Ama ekimde bir önceki aya göre <b>yüzde 29’luk ihracat artışının</b> otomotivde kaydedilmiş olması büyük bir avantaj.</p>
      <p>Ekim 2018’e oranla da yüzde 2 artıya geçilmiş olması yukarı yönlü trendi teyit etmekte.</p>
      <p>
        <b>Diğer lokomotif sektörlerden hazır giyim ve tekstil açısındansa daha zayıf bir performans söz konusu.</b>
      </p>
      <p>Her iki sektör de eylüle göre yüzde 10’u aşmayan artış hızlarına sahip!</p>
      <p>Ve geçen yılın ekim ayına göre eksi artış hızları söz konusu.</p>
      <p>Yani bu iki kritik sektörün Bursa’nın ihracatına olan katkısı nispeten sınırlı kalacak gibi görünüyor.</p>
      <p>
        <b>Diğer taraftan demir ve demir dışı metaller gurubundaki ihracatla makine ihracatı daha güçlü bir destek sunmaya aday.</b>
      </p>
      <p>Ayrıca mobilya sektörünün de Bursa’nın ihracat ligindeki yerini destekleme potansiyeli var!</p>
      <p> </p>
      <p>
        <b>Son düzlüğe kadar mücadele</b>
      </p>
      <p> </p>
      <p>Kocaeli’ne baktığımızda ise iki kritik sektörden <b>otomotivin pek iyi sinyal vermediğini</b> görüyoruz.</p>
      <p>
        <b>Geçen yılın ekimine göre sadece yüzde 1’lik ihracat artışı söz konusu.</b>
      </p>
      <p>
        <b>Eylül 2019’a oranla ise yüzde 9,5’luk azalma var kentin otomotiv ihracatında!</b>
      </p>
      <p>
        <b>Dolayısıyla Bursa’nın otomotivde avantaj var.</b>
      </p>
      <p>Buna karşın petrol ürünlerinin yer aldığı kimyevi maddeler grubu <b>Kocaeli’ne avantaj sağlayacak</b> gibi görünüyor.</p>
      <p>Çünkü ekimden ekime yüzde 9 artış var bu sektörün ihracatında.</p>
      <p>Eylüle göre ise <b>yüzde 29</b>’luk bir yükseliş söz konusu.</p>
      <p>
        <b>Bu iki sektörün toplam ihracatı; Kocaeli’nin tüm ihracatının yüzde 76’sına denk olduğu için gidişatı da onlar belirlemiş olacak.</b>
      </p>
      <p>Makine, iklimlendirme ve demir ihracatının da Bursa ile yarışta Kocaeli’ne sağlayabileceği avantajlar mevcut.</p>
      <p>
        <b>Sözün özü: iki il arasında kıyasıya geçen yarış yılın son gününe kadar sürecek.</b>
      </p>
      <p><b>Ve sonucu foto finiş belirleyecek! </b>     </p>
    </article>
  </body>
</html>