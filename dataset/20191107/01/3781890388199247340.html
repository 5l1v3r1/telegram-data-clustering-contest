<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740382"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T01:25:00+00:00"/>
    <meta property="og:title" content="สหรัฐฟ้องอดีตพนักงานทวิตเตอร์ &quot;เป็นสายลับ&quot; ให้ซาอุฯ"/>
    <meta property="og:description" content="รัฐบาลวอชิงตันดำเนินคดีกับอดีตพนักงานของทวิตเตอร์ 2 คน ในข้อหาจารกรรมข้อมูลของผู้ใช้งานที่เน้นฝ่ายตรงข้ามทางการเมืองของรัฐบาลริยาด ให้กับ 'บุคคลระดับสูง' ในซาอุดีอาระเบีย"/>
  </head>
  <body>
    <article>
      <h1>สหรัฐฟ้องอดีตพนักงานทวิตเตอร์ "เป็นสายลับ" ให้ซาอุฯ</h1>
      <address>
        <time datetime="2019-11-07T01:25:00+00:00">07 Nov 2019, 01:25</time>
      </address>
      <p>
        <b>รัฐบาลวอชิงตันดำเนินคดีกับอดีตพนักงานของทวิตเตอร์ 2 คน ในข้อหาจารกรรมข้อมูลของผู้ใช้งานที่เน้นฝ่ายตรงข้ามทางการเมืองของรัฐบาลริยาด ให้กับ "บุคคลระดับสูง" ในซาอุดีอาระเบีย</b>
      </p>
      <p>สำนักข่าวต่างประเทศรายงานจากเมืองซานฟรานซิสโก ประเทศสหรัฐอเมริกา เมื่อวันที่ 6 พ.ย. ว่ากระทรวงยุติธรรมสหรัฐออกแถลงการณ์เมื่อวันพุธ เรื่องการดำเนินคดีอาญาผ่านศาลแขวงรัฐบาลกลางในเมืองซานฟรานซิสโก ต่อบุคคล 2 คนซึ่งเป็นอดีตพนักงานของบริษัททวิตเตอร์ ได้แก่ นายอาหมัด อาบูอัมโม สัญชาติสหรัฐ และนายอาลี อัลซาบาราห์ สัญชาติซาอุดีอาระเบีย และชายชาวซาอุดีอาระเบียอีกคนหนึ่ง คือนายอาเหม็ด อัลมูไตรี ซึ่งไม่มีประวัติทำงานให้กับทวิตเตอร์ ในข้อหาจารกรรมข้อมูลให้กับรัฐบาลริยาด ด้วยการสอดแนมบัญชีผู้ใช้งานของผู้สื่อข่าว และนักเคลื่อนไหวทางการเมืองฝ่ายตรงข้ามรัฐบาลริยาด โดยหลายบัญชีเป็นของผู้ใช้งานซึ่งเป็นบุคคลมีชื่อเสียงในซาอุดีอาระเบียและตะวันออกกลาง โดยมีผู้ติดตามมากกว่า 1 ล้านคน<br/> </p>
      <figure>
        <iframe data-src="https://twitter.com/CBSEveningNews/status/1192227287237844993?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่มีรายงานด้วยว่า อัลมูไตรี วัย 30 ปี เผชิญข้อหาเพิ่มเติมเกี่ยวกับการไม่แสดงตัวตนต่อหน่วยงานของรัฐบาลวอชิงตัน ว่าทำงานให้กับทางการซาอุดีอาระเบียและ "มีความใกล้ชิด" กับสำนักพระราชวังในกรุงริยาด โดยเนื้อหาตอนหนึ่งในสำนวนฟ้องระบุว่า "เจ้าหน้าที่ชาวซาอุดีอาระเบียคนหนึ่ง" ซึ่งน่าจะหมายถึงอัลมูไตรี ทำงานขึ้นตรงกับ "สมาชิกราชวงศ์หมายเลขหนึ่ง" ที่เดอะ วอชิงตัน โพสต์ ระบุว่าหมายถึงมกุฎราชกุมารโมฮัมเหม็ด บิน ซัลมาน<br/> </p>
      <figure>
        <iframe data-src="https://twitter.com/washingtonpost/status/1192196938734678026?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านอาบูอัมโม  วัย 41 ปี และอัลซาบาราห์ วัย 35 ปี ทำงานให้กับทวิตเตอร์ระหว่างปี 2557 ถึง 2558 และอาศัยตำแหน่งหน้าที่ในการเข้าถึง "ฐานข้อมูลภายในชั้นสูง" ของผู้ใช้งานทวิตเตอร์ เพื่อจารกรรมข้อมูลเกี่ยวกับบุคคลที่มีจุดยืนทางการเมืองตรงข้ามกับรัฐบาลริยาด  โดยสำนวนฟ้องระบุว่ามีการดึงข้อมูลออกจากบัญชีผู้ใช้งานมากกว่า 6,000 บัญชี<br/> <br/>ทั้งนี้ ทวิตเตอร์ออกแถลงการณ์แสดงความยินดีต่อการดำเนินงานของรัฐบาลวอชิงตัน แต่สถานเอกอัครราชทูตซาอุดีอาระเบียประจำกรุงวอชิงตันยังสงวนท่าทีต่อรายงานดังกล่าว ซึ่งเกิดขึ้นในช่วงที่สหรัฐและซาอุดีอาระเบียยังมีจุดยืนที่ประดักประเดิดต่อกัน จากกรณีเหตุฆาตกรรมนายจามาล คาช็อกกี ผู้สื่อข่าวและนักวิจารณ์การเมืองฝ่ายตรงข้ามรัฐบาลริยาด ที่สถานกงสุลซาอุดีอาระเบีย ในเมืองอิสตันบูลของตุรกี เมื่อเดือนต.ค. ปีที่แล้ว.<br/><br/><b>เครดิตภาพ : AP</b></p>
    </article>
  </body>
</html>