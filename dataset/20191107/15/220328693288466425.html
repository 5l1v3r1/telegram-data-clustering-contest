<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/triznatsi-se-rodikha-v-ruse-406116.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T15:20:27+00:00"/>
    <meta property="og:title" content="Тризнаци се родиха в Русе"/>
    <meta property="og:description" content="Майката е 30-годишна и се чувства добре"/>
  </head>
  <body>
    <article>
      <h1>Тризнаци се родиха в Русе</h1>
      <address><time datetime="2019-11-07T15:20:27+00:00">07 Nov 2019, 15:20</time> by <a rel="author">Стандарт</a></address>
      <p>В АГ-комплекса на университетската многопрофилна болница за активно лечение "Канев" в Русе се родиха тризнаци - две момичета и едно момче. Майката е 30-годишна и се чувства добре, съобщават от лечебното заведение.</p>
      <p>Бебетата са родени със секцио, което е било извършено от акушер-гинеколозите д-р Петър Зарзаланов и д-р Галя Георгиева, анестезиолога д-р Павлина Николова и акушерките Йоана Багдасарян, Благомира Йорданова, Стела Василева, Валентина Янакиева и Маринела Симеонова.</p>
      <p>Тризначетата са поставени в кувьози на апаратна вентилация в интензивния сектор на отделението, тъй като са недоносени. Първото бебе е момченце с тегло 1300 грама, след него на бял свят се е появило първото момиченце с тегло 1500 грама и второто момиченце, което се е родило с тегло 1590 грама.</p>
      <p>За новородените се полагат всички необходими грижи от неонатолозите д-р Лилия Георгиева и д-р Мими Карова, както и от екипа на отделението.</p>
    </article>
  </body>
</html>