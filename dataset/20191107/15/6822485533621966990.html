<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816048.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T15:05:00+00:00"/>
    <meta property="og:title" content="نشانی سایت مسکن ملی اعلام شد/ثبت نام در چهار استان از ۱۸ آبان"/>
    <meta property="og:description" content="محمود محمودزاده در گفت و گو با ایسنا اظهار کرد: متقاضیان ثبت نام طرح اقدام ملی تولید و عرضه مسکن می توانند از روز شنبه با مراجعه به سایت www.tem.mrud.ir شروط نام نویسی را مطالعه کنند. هر سه روز یک بار فرآیند ثبت نام در سه تا چهار استان آغاز می شود. در اولین گام در سیستان و بلوچستان، قم، خراسان شمالی و خراسان جنوبی نام نویسی شروع می‌شود. مرحله دوم مربوط به کردستان، کهگیلویه و بویراحمد و گلستان است. در گام سوم نیز نام نویسی در چهارمحال و بختیاری، همدان و یزد شروع می‌شود. در سایر مناطق از جمله شهرهای جدید اطراف تهران نیز مراحل ثبت نام به زودی آغاز و همانند ۱۰ استان مذکور اطلاع رسانی خواهد شد."/>
  </head>
  <body>
    <article>
      <h1>نشانی سایت مسکن ملی اعلام شد/ثبت نام در چهار استان از ۱۸ آبان</h1>
      <address>
        <time datetime="2019-11-07T15:05:00+00:00">07 Nov 2019, 15:05</time>
      </address>
      <p>معاون وزیر راه و شهرسازی با اعلام نشانی سایت ثبت نام طرح اقدام ملی مسکن گفت: متقاضیان می‌توانند شرایط ثبت نام را از روز شنبه (۱۸ آبان) مطالعه کنند و برای اینکه فرصت برابر در اختیار همه قرار گیرد، سه روز زمان دارند که مدارک خود را بارگذاری کنند. ۱۰ استان آماده نام نویسی هستند که در اولین گام از سیستان و بلوچستان، قم، خراسان شمالی و جنوبی آغاز می‌شود.</p>
      <p>محمود محمودزاده در گفت و گو با ایسنا اظهار کرد: متقاضیان ثبت نام طرح اقدام ملی تولید و عرضه مسکن می توانند از روز شنبه با مراجعه به سایت www.tem.mrud.ir شروط نام نویسی را مطالعه کنند. هر سه روز یک بار فرآیند ثبت نام در سه تا چهار استان آغاز می شود. در اولین گام در سیستان و بلوچستان، قم، خراسان شمالی و خراسان جنوبی نام نویسی شروع می‌شود. مرحله دوم مربوط به کردستان، کهگیلویه و بویراحمد و گلستان است. در گام سوم نیز نام نویسی در چهارمحال و بختیاری، همدان و یزد شروع می‌شود. در سایر مناطق از جمله شهرهای جدید اطراف تهران نیز مراحل ثبت نام به زودی آغاز و همانند ۱۰ استان مذکور اطلاع رسانی خواهد شد.</p>
      <p>وی افزود: پیشرفت پروژه در استانهای مختلف، متفاوت است. بعضی پروژه ها شروع شده و برخی دیگر آماده آغاز است. وقتی متقاضیان ثبت نام کنند مراحل و جزئیات طرح مورد نظر خود را می‌بینند. آنچه مهم است اینکه مردم ظرف دو سال خانه خود را تحویل می‌گیرند.</p>
      <p>معاون مسکن و ساختمان وزیر راه و شهرسازی با اشاره به آغاز مرحله اعلام شرایط ثبت نام از روز شنبه تصریح کرد: روزهای شنبه، یکشنبه و دوشنبه را به مشاهده شرایط ثبت نام اختصاص داده‌ایم تا متقاضیانی که واجد شرایط هستند مدارک مورد نیاز را برای بارگذاری در سایت آماده کنند و کسی جا نماند. با توجه به محدودیت ثبت نام، زمان سه روزه برای آماده کردن مدارک را اختصاص دادیم تا متقاضیان برای ثبت نام الکترونیکی فرصت برابر داشته باشند.</p>
      <p>محمودزاده درباره نوع قراردادها گفت: در طرح اقدام ملی، سبد متنوعی را طراحی کردیم که پروژه های مشارکتی، بخش کوچکی از آن است. اغلب پروژه‌ها یا بر اساس واگذاری زمین ۹۹ ساله یا بر اساس قیمت تمام شده فروش اقساطی است. به طور مثال کسانی که در بافتهای فرسوده و ناکارآمد ملک شخصی دارند و می خواهند بازسازی کنند، بسته تشویقی شهرداری در پروانه به آنها اختصاص می یابد. یک نوع دیگر در شهرهایی است که دولت امکان تامین زمین دارد که واگذاری ۹۹ ساله انجام می‌شود و در حقیقت زمین رایگان به متقاضیان اختصاص می‌دهیم.</p>
      <p>وی ادامه داد: عمده بحث روی فروش اقساطی زمین است؛ یعنی ساختمان با قیمت تمام شده با سازنده توافق می‌شود. با توجه به طول دوره ساخت که حدود دو سال ممکن است زمان ببرد، بخشی از هزینه اجرا از طریق تسهیلات تامین می‌شود و بخشی هم خود شخص باید آورده واریز کند. درخصوص قیمت زمین، حداقل دو سال تنفس می دهیم و بعد به صورت اقساطی از متقاضیان دریافت می‌کنیم که با یک رقم خیلی جزئی، مالک زمین می شوند.</p>
      <p>وی قیمت واحدها را متناسب با شرایط هر پروژه دانست و گفت: ما برای متقاضیان قدرت انتخاب گذاشته‌ایم. اولا احداث خانه ها بر اساس الگوی مصرف است اما به هر حال واحدهای متنوعی را بنا به سلیقه متقاضیان ارایه می‌کنیم. واحدها بر اساس قیمت تمام شده بازار خواهد بود و دولت در این فرآیند نه تنها سودی نمی برد بلکه یارانه و زمین هم در اختیار می گذارد. فقط یک سود جزئی به سازندگان می رسد. هدف نهایی دولت این است که مردم صاحب خانه شوند.</p>
    </article>
  </body>
</html>