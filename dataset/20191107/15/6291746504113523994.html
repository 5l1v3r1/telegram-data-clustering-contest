<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/new-delhi-inquinamento/"/>
    <meta property="og:site_name" content="Il Post"/>
    <meta property="article:published_time" content="2019-11-07T15:36:38+00:00"/>
    <meta property="og:title" content="Le foto di New Delhi avvolta da fumo e smog"/>
    <meta property="og:description" content="L'inquinamento dell'aria ha raggiunto livelli venti volte superiori ai limiti consentiti, a causa del traffico, dei roghi nelle campagne e dei festeggiamenti del Diwali"/>
  </head>
  <body>
    <article>
      <h1>Le foto di New Delhi avvolta da fumo e smog</h1>
      <h2>L'inquinamento dell'aria ha raggiunto livelli venti volte superiori ai limiti consentiti, a causa del traffico, dei roghi nelle campagne e dei festeggiamenti del Diwali</h2>
      <address>
        <time datetime="2019-11-07T15:36:38+00:00">07 Nov 2019, 15:36</time>
      </address>
      <p>Da giorni l’aria a New Delhi, in India, <a href="https://edition.cnn.com/2019/11/06/india/india-air-pollution-not-political-issue-intl-hnk/index.html">è pessima</a> a causa dell’inquinamento. Le polveri sottili PM 2,5 hanno raggiunto livelli venti volte superiori al limite considerato tollerabile dalle linee guida dell’Organizzazione Mondiale della Sanità e il governatore Arvind Kejriwal ha paragonato la città a “<a href="https://twitter.com/ArvindKejriwal/status/1190124368241795073?ref_src=twsrc%5Etfw%7Ctwcamp%5Etweetembed%7Ctwterm%5E1190124368241795073&amp;ref_url=https%3A%2F%2Ftime.com%2F5718012%2Fnew-delhi-pollution-2019%2F">una camera a gas</a>”. Le autorità locali hanno risposto all’emergenza istituendo un sistema di circolazione a targhe alterne per le automobili fino al 15 novembre, molte scuole ed edifici pubblici sono stati chiusi, agli abitanti è stato chiesto di rimanere nelle proprie abitazioni, quando possibile, e domenica diversi voli diretti o in partenza dall’aeroporto internazionale Indira Gandhi sono stati cancellati o deviati verso aeroporti di altre città.</p>
      <slideshow>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-1.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-9.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-5.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-2.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-7.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-3.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-4.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-15.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-8.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-14.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-10.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-11.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-6.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/inquinamento-new-delhi-12.jpg"/>
        </figure>
      </slideshow>
      <p>Gli alti livelli di inquinamento dell’aria a New Delhi, che è una delle città più inquinate al mondo, non sono una novità nel periodo autunnale. Verso novembre, infatti, i contadini sono soliti bruciare i residui della mietitura nei campi che circondano la città. Lo stato ha fornito sovvenzioni per smaltire in maniera diversa questi rifiuti e imposto controlli più rigidi che in passato, ma questo non ha impedito che lo facessero anche quest’anno.</p>
      <p>A peggiorare la situazione ci sono stati la mancanza di precipitazioni e i recenti festeggiamenti del <a href="https://www.ilpost.it/tag/diwali/">Diwali</a>, una festività indù in cui si accendono petardi e fuochi d’artificio, creando di conseguenza molto fumo (nonostante siano stati in parte<a href="https://www.aljazeera.com/news/2019/10/india-delhi-fights-hazardous-pollution-diwali-fireworks-191028071851336.html"> vietati</a>). In molti in questi giorni stanno criticando le autorità politiche e il loro scarso impegno per contrastare l’aumento dell’inquinamento. Arun Mishra, giudice della Corte Suprema indiana, ha duramente criticato la risposta delle autorità, <a href="https://www.bbc.com/news/world-asia-india-50285343">accusandole</a> di non aver mai fatto nulla per impedire di scaricarsi le colpe a vicenda: «Delhi soffoca ogni anno e non siamo in grado di fare nulla. La macchina statale non sta agendo. Ci si scarica le colpe a vicenda. Tutti sono interessati solo a trovare espedienti e alle elezioni».</p>
      <figure>
        <img src="https://www.ilpost.it/wp-content/uploads/2019/11/inquinamento-new-delhi-13.jpg"/>
        <figcaption>La Porta dell’India vista in una giornata di forte smog, il 3 novembre 2019, e il giorno dopo, il 4 novembre, con il cielo pulito (Sajjad HUSSAIN/AFP/LaPresse)</figcaption>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/07/gioconda-louvre-problemi/"/>
        <a href="https://www.ilpost.it/2019/11/07/videogiochi-online-minorenni-cina/"/>
        <a href="https://www.ilpost.it/2019/11/06/tassare-la-plastica-serve/"/>
      </related>
    </article>
  </body>
</html>