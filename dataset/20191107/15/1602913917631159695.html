<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/guvernul-din-franta-a-lansat-oficial-cel-mai-mare-program-de-privatizari-din-ultimii-zece-ani-privind-listarea-loteriei-franceze-18552795"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T15:27:32+00:00"/>
    <meta property="og:title" content="Guvernul din Franţa a lansat oficial cel mai mare program de privatizări din ultimii zece ani, privind listarea loteriei franceze"/>
    <meta property="og:description" content="Guvernul francez a lansat oficial joi cel mai mare program de privatizări din ultimii zece ani, demarând o ofertă publică iniţială (IPO) prin care doreşte să-şi înstrăineze deţinerea majoritară la compania ce deţine monopolul asupra jocurilor de loterie, transmite Reuters."/>
  </head>
  <body>
    <article>
      <h1>Guvernul din Franţa a lansat oficial cel mai mare program de privatizări din ultimii zece ani, privind listarea loteriei franceze</h1>
      <address><time datetime="2019-11-07T15:27:32+00:00">07 Nov 2019, 15:27</time> by <a rel="author">Mihai Gongoroi, Mediafax</a></address>
      <p>Guvernul francez a lansat oficial joi cel mai mare program de privatizări din ultimii zece ani, demarând o ofertă publică iniţială (IPO) prin care doreşte să-şi înstrăineze deţinerea majoritară la compania ce deţine monopolul asupra jocurilor de loterie, transmite Reuters.</p>
      <p>Administraţia preşedintelui francez Emmanuel Macron doreşte să atragă astfel un maximum de 1,7 miliarde de euro de la investitori, bani care urmează să fie investiţi ca parte din planul Franţei de a impulsiona sectorul tehnologic şi inovaţia.</p>
      <p>Guvernul francez ţinteşte reducerea deţinerii la operatorul naţional al jocurilor de loterie Francaise de Jeux (FDJ) de la 72% la 20% la finalul operaţiunii de piaţă, ce se încheie efectiv pe 21 noiembrie, când acţiunile vor intra la tranzacţionare pe bursa de la Paris. Acţiunile FDJ sunt oferite în intervalul de preţ 16,50 – 19,90 de euro, compania fiind evaluată undeva între 3,15 miliarde de euro şi 3,8 miliarde de euro.</p>
      <p>Ministrul finanţelor de la Paris Bruno Le Maire a precizat că oferta publică iniţială, una dintre cele mai mari din ultimii ani din Franţa, atrage deja un interes puternic atât de la investitori domestici cât şi de la investitori internaţionali.</p>
      <p>O treime din acţiunile puse la vânzare sunt destinate investitorilor de retail, care beneficiază de un discount de 2% la subscriere şi de o acţiune gratuită la fiecare zece achiziţionate. Perioada de subscriere se va încheia pe 19 noiembrie.</p>
      <p>"Plasamentele instituţionalilor par să decurgă foarte bine şi asta transmite un semnal foarte pozitiv", a precizat o sursă pentru Reuters, care punctează că dacă listarea FDJ se încheie cu succes asta ar putea să încurajeze administraţia franceză să continue şi alte vânzări din portofoliul de active precum acţiuni deţinute la operatorul de aeroporturi ADP.</p>
      <p>Statul francez deţine pachetul majoritar de acţiuni la ADP, respectiv 50,6% din titluri, iar guvernul lui Macron şi-a făcut publică dorinţa să înstrăineze o parte sau chiar întreaga participaţie din ADP, evaluată la circa 8,6 miliarde de euro.</p>
      <p>Oponenţii privatizării au început însă o petiţie online împotriva vânzării ADP care dacă strânge până în luna martie a anului viitor 4,7 milioane de semnături, echivalentul a 10% din numărul populaţiei cu drept de vot, poate să blocheze în mod legal vânzarea.</p>
    </article>
  </body>
</html>