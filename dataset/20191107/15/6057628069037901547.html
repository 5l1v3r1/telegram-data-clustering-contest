<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/najeriya/20191107-boko-haram-ta-kashe-sojojin-najeriya-borno"/>
    <meta property="og:site_name" content="RFI"/>
    <meta property="article:published_time" content="2019-11-07T15:33:47+00:00"/>
    <meta property="og:title" content="Boko Haram ta kashe sojojin Najeriya a Borno"/>
    <meta property="og:description" content="Akalla sojojin Najeriya 10 sun rasa rayukansu, yayin da guda tara suka jikkata sakamakon harin kwanton- baunar da mayakan Boko Haram suka kai musu a yankin arewa maso gabashin Najeriya."/>
  </head>
  <body>
    <article>
      <h1>Boko Haram ta kashe sojojin Najeriya a Borno</h1>
      <address><time datetime="2019-11-07T15:33:47+00:00">07 Nov 2019, 15:33</time> by <a rel="author">Abdurrahman Gambo Ahmad</a></address>
      <p>
        <b>Akalla sojojin Najeriya 10 sun rasa rayukansu, yayin da guda tara suka jikkata sakamakon harin kwanton- baunar da mayakan Boko Haram suka kai musu a yankin arewa maso gabashin Najeriya.</b>
      </p>
      <p>Majiyar sojin kasar ta bayyana cewa, har yanzu akwai karin sojoji 12 da suka bace biyo bayan farmakin wanda ‘yan ta’addan suka kaddamar a yankin Damboa na jihar Borno.</p>
      <p>Majiyar sojin da ta bukaci a sakaya sunanta, ta ce, mayakan na Bopko Haram sun yi wa sojojin na Najeriya dirar mikiya ne a yayin da suke kan hanyarsu ta komawa sansaninsu da ke Damboa, mai tazarar kilomita 88 daga birnin Maiduguri.</p>
      <p>Sojojin dai na gudanar da aikin kakkabe masu tayar da kayar-baya ne a wannan yanki.</p>
      <p>Rahotanni sun ce, ‘yan ta’addan sun kona motocin sojin biyar, yayin da suka sace manyan bindigogi 6 masu sarrafa kansu a dauki ba-dadin da bangarorin biyu suka yi na tsawon sa’a guda.</p>
      <p>Yakin Boko Haram da aka kwashe fiye da shekaru 10 ana fama da shi, ya yi sanadiyar mutuwar jumullar mutane dubu 35, inda kuma kimanin miliyan 2 suka rasa muhallansu, lamarin da ya sa suka nemi mafaka a kasashe makwabta da suka hadada Nijar da Kamaru.</p>
    </article>
  </body>
</html>