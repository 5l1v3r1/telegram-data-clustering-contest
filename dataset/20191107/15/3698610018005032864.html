<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/kerivniki-nebankivskih-finustanov-pri-bankrutstvi-budut-nesti-solidarnu-vidpovidalnist-328833_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T15:57:00+00:00"/>
    <meta property="og:title" content="Керівники небанківських фінустанов при банкрутстві будуть нести солідарну відповідальність"/>
    <meta property="og:description" content="Зміни в Кодексі щодо процедур банкрутства покликані дисциплінувати керівників небанківських фінустанов."/>
  </head>
  <body>
    <article>
      <h1>Керівники небанківських фінустанов при банкрутстві будуть нести солідарну відповідальність</h1>
      <h2>Зміни в Кодексі щодо процедур банкрутства покликані дисциплінувати керівників небанківських фінустанов.</h2>
      <address>
        <time datetime="2019-11-07T15:57:00+00:00">07 Nov 2019, 15:57</time>
      </address>
      <p>Керівники<b> <a href="https://dt.ua/ECONOMICS/transakciyniy-biznes-postupovo-vid-bankiv-perehodit-u-nebankivski-finansovi-ustanovi-smoliy-280225_.html">небанківських фінансових установ</a></b> будуть нести солідарну відповідальність у разі банкрутства компанії. Про це повідомив член Національної комісії, що здійснює державне регулювання у сфері ринків фінансових послуг (Нацкомфінпослуг) Олександр Залєтов агентству "Інтерфакс-Україна".</p>
      <p>За його словами, відповідно до  Кодексом України за процедурами банкрутства, що набрав чинність 21 жовтня 2019 року, боржник зобов'язаний в місячний строк звернутися до господарського суду із заявою про відкриття провадження у справі в разі, якщо задоволення вимог одного або кількох кредиторів приведе до неможливості виконання ним грошових зобов'язань в повному обсязі перед іншими кредиторами (загроза неплатоспроможності).</p>
      <p>Якщо керівник компанії-боржника допустив порушення цих вимог, він несе солідарну відповідальність за незадоволення вимог кредиторів. Питання порушення керівником зазначених вимог підлягає розгляду господарським судом при здійсненні провадження по справі. У разі виявлення такого порушення про це зазначається в ухвалі господарського суду і це є підставою для подальшого спрямування кредиторами своїх вимог до боржника.</p>
      <p>На думку Залєтова, зазначена норма не тільки дисциплінує керівників небанківських фінансових установ, оскільки безпосередньо пов'язана з їх діловою репутацією, але і забезпечить виведення з ринку неплатоспроможних учасників.</p>
      <p>Як розповів в інтерв'ю для <b><a href="https://zn.ua/">DT.UA</a></b> Яків Смолій, голова Національного банку України, трансакційний бізнес поступово від банків переходить у небанківські фінансові установи, банки втрачають комісійні доходи.</p>
      <p>Детальніше про перспективи роботи НБУ читайте у матеріалі Юрія Сколотяного "<a href="https://dt.ua/macrolevel/yakiv-smoliy-musimo-vzyati-pid-kontrol-inflyaciyu-inakshe-zhoden-strategichniy-investor-syudi-ne-priyde-280166_.html"><b>Яків Смолій: "Мусимо взяти під контроль інфляцію, інакше жоден стратегічний інвестор сюди не прийде"</b></a>" у тижневику "Дзеркало тижня. Україна".</p>
      <p> </p>
      <p> </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>