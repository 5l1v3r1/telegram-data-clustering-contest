<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/rabotata-po-kolezha-se-otlaga-protestat-na-fenovete-ostava.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T15:01:00+00:00"/>
    <meta property="og:title" content="Работата по &quot;Колежа&quot; се отлага, протестът на феновете остава"/>
    <meta property="og:description" content="Георги Самуилов се срещна с недоволните привърженици на &quot;жълто-черните&quot;"/>
  </head>
  <body>
    <article>
      <h1>Работата по "Колежа" се отлага, протестът на феновете остава</h1>
      <h2>Георги Самуилов се срещна с недоволните привърженици на "жълто-черните"</h2>
      <address>
        <time datetime="2019-11-07T15:01:00+00:00">07 Nov 2019, 15:01</time>
      </address>
      <p>Реконструкцията на стадион "Христо Ботев" в Пловдив, известен като "Колежа", се отлага за сега. Това стана ясно след срещата между собственика на "канарчетата" Георги Самуилов и част от феновете.</p>
      <p>Поводът за нейното свикване беше декларацията на "жълто-черните" фенове, в която те изразяват притеснението си, че, въпреки шумното обявяване на възобновяването на строителните работи, по стадиона не се работи. За това феновете поканиха на нова среща министър-председателя Бойко Борисов, министъра на финансите Владислав Горанов, министъра на младежта и спорта Красен Кралев и новоизбрания кмет на Пловдив от ГЕРБ Здравко Димитров.</p>
      <p>Самуилов пръв реагира, като покани част от феновете на среща. Самият собственик закъсня за нея с 15 минути, а разговорите продължиха 90 минути. Собственикът на "Ботев" Пловдив отказа да говори след нея. Пред феновете той е заявил, че има юридически спънки реконструкцията да продължи и ще се търси друг вариант за ремонт, при който най-вероятно ще бъде създадено съвместно дружество между клуба и общината.</p>
      <figure>
        <img src="https://img.bg.sof.cmestatic.com/media/images/640x/Aug2019/2111959683.jpg"/>
      </figure>
      <p>Феновете пък заявиха, че обявената за неделя (10 ноември) среща, която да прерасне в протест пред "Колежа" остава. В същия ден "Ботев" Пловдив е домакин на "Левски" в мач от Първа лига.</p>
    </article>
  </body>
</html>