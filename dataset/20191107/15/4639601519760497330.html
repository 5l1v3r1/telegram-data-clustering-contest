<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/science/ereyna-poies-perioxes-tis-elladas-tha-exoun-vythistei-mexri-to-telos-tou-aiona/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T15:09:52+00:00"/>
    <meta property="og:title" content="Έρευνα: Ποιες περιοχές της Ελλάδας θα έχουν βυθιστεί μέχρι το τέλος του αιώνα"/>
    <meta property="og:description" content="Μεγάλο μέρος της Θεσσαλονίκης και άλλες περιοχές της Ελλάδας πιθανόν να βρίσκονται κάτω από τη στάθμη της θάλασσας μέσα στα επόμενα 80 χρόνια."/>
  </head>
  <body>
    <article>
      <h1>Έρευνα: Ποιες περιοχές της Ελλάδας θα έχουν βυθιστεί μέχρι το τέλος του αιώνα</h1>
      <h2>Μεγάλο μέρος της Θεσσαλονίκης και άλλες περιοχές της Ελλάδας πιθανόν να βρίσκονται κάτω από τη στάθμη της θάλασσας μέσα στα επόμενα 80 χρόνια.</h2>
      <address><time datetime="2019-11-07T15:09:52+00:00">07 Nov 2019, 15:09</time> by <a rel="author">ΤοΒΗΜΑ Team</a></address>
      <p>Σοκαριστικά είναι τα ευρήματα έρευνας της οργάνωσης Climate Central για την άνοδο της στάθμης της θάλασσας.</p>
      <p>Η έρευνα, στην οποία περιλαμβάνεται και <a href="https://coastal.climatecentral.org/map/8/100.6166/13.2746/?theme=sea_level_rise&amp;map_type=coastal_dem_comparison&amp;elevation_model=coastal_dem&amp;forecast_year=2050&amp;pathway=rcp45&amp;percentile=p50&amp;return_level=return_level_1&amp;slr_model=kopp_2014">διαδραστικός χάρτης</a>, δείχνει ποιες περιοχές του κόσμου ενδέχεται να βρεθούν κάτω από τη στάθμη της θάλασσας μέχρι το τέλος του 21ου αιώνα.</p>
      <p>
        <a href="https://www.in.gr/2019/11/08/economy/black-friday-ksekinise-antistrofi-metrisi/">Black Friday : Ξεκίνησε η αντίστροφη μέτρηση</a>
      </p>
      <h3>Θα «βουλιάξουν» περιοχές της Θεσσαλονίκης</h3>
      <p>Όσον αφορά στην Ελλάδα, η θάλασσα ενδέχεται να «καταπιεί» μεγάλο μέρος της Θεσσαλονίκης από το 2050 έως το 2100.</p>
      <p>Ενδεικτικά, το δέλτα του Αξιού, περιοχές της δυτικής Θεσσαλονίκης και το αεροδρόμιο «Μακεδονία» ενδέχεται να έχουν εξαφανιστεί μέσα στα επόμενα 80 χρόνια.</p>
      <figure>
        <img src="https://www.tovima.gr/wp-content/uploads/2019/11/07/%CE%B8%CE%B5%CF%83%CF%83%CE%B1%CE%BB%CE%BF%CE%BD%CE%B9%CE%BA%CE%B7.jpg"/>
      </figure>
      <p>Άλλα μέρη της Ελλάδας που απειλούνται είναι το Μεσολόγγι, η δυτική Καλαμάτα, αλλά και κωμοπόλεις και χωριά γύρω από τον Αμβρακικό και τον Μαλιακό Κόλπο.</p>
      <figure>
        <img src="https://www.tovima.gr/wp-content/uploads/2019/11/07/coast.jpg"/>
      </figure>
      <p>Τέλος, υπό την απειλή των… κυμάτων βρίσκονται και περιοχές της βορειοδυτικής Ηλείας.</p>
      <h4>Απειλούνται σημαντικές πόλεις και χώρες σε ολόκληρο τον κόσμο</h4>
      <p>Σημαντικά μνημεία, εμβληματικές πόλεις, ακόμα και κομμάτια ολόκληρων χωρών αναμένονται να χαθούν από την άνοδο της στάθμης των θαλασσών μέχρι το 2100.</p>
      <p>Στη Μεγάλη Βρετανία, για παράδειγμα, κομμάτια του Λίβερπουλ, του Λονδίνου και του Χάμπερσαϊντ αναμένεται να… βουλιάξουν.</p>
      <p>Αλλά και άλλες πόλεις -και περιοχές- του Ηνωμένου Βασιλείου, όπως το Κάρντιφ, το Σουόνσι και η βόρεια Ουαλία, το ανατολικό Yorkshire και το Hull, το Peterborough και το Norfolk προβλέπεται, επίσης, να βυθιστούν.</p>
      <figure>
        <iframe data-src="https://twitter.com/stellastafford/status/1191310763270574080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ακόμα πιο τρομακτικό είναι το γεγονός ότι τα κύματα απειλούν να σκεπάσουν τεράστια κομμάτια χωρών, όπως το Βέλγιο και η Ολλανδία.</p>
      <p>Το ίδιο ισχύει και για το Βιετνάμ και την Ταϊλάνδη.</p>
      <figure>
        <img src="https://www.tovima.gr/wp-content/uploads/2019/11/07/taiviet.jpg"/>
      </figure>
      <h4>«Καμπανάκι» για την κλιματική αλλαγή</h4>
      <p>Η μελέτη διαπίστωσε, δε, ότι, μέσα σε τρεις δεκαετίες, οι χρόνιες πλημμύρες θα μπορούσαν να επηρεάσουν περιοχές όπου ζουν συνολικά 300 εκατομμύρια άνθρωποι! Τα παράκτια μέρη της Ασίας διατρέχουν ιδιαίτερα υψηλό κίνδυνο (όπως το Βιετνάμ, που προαναφέραμε) και, μέχρι τα τέλη του αιώνα, οι περιοχές που φιλοξενούν 200 εκατομμύρια άτομα θα μπορούσαν να βρεθούν μόνιμα κάτω από την παλίρροια.</p>
      <p>Η μελέτη καταλήγει: «Οι μεγάλες και άμεσες περικοπές στις παγκόσμιες εκπομπές αερίων θα μείωνε τον κίνδυνο που θέτει η αύξηση των θαλασσών αυτού του αιώνα. Τέτοιες περικοπές θα μειώσουν τον συνολικό αριθμό ατόμων που απειλούνται από ετήσιες πλημμύρες και μόνιμες πλημμύρες στα τέλη του αιώνα, κατά 20 εκατομμύρια, σε σχέση με τις μέτριες περικοπές εκπομπών που έγιναν με τη συμφωνία του Παρισιού».</p>
      <p>Και συνεχίζει: «Αν οι κυβερνήσεις επιδιώξουν να περιορίσουν τις μελλοντικές επιπτώσεις από τις πλημμύρες των ωκεανών, θα μπορούσαν, επίσης, να αποφύγουν νέες κατασκευές σε περιοχές με υψηλό κίνδυνο πλημμύρας, προστατεύοντας, παράλληλα, μετεγκαθιστώντας ή ακόμη και εγκαταλείποντας υπάρχουσες υποδομές και οικισμούς. Η άνοδος της στάθμης της θάλασσας αποτελεί εγγενή κίνδυνο: Οι σημερινές κοινότητες πρέπει να κάνουν επιλογές όχι μόνο για τις μελλοντικές γενιές, αλλά και για τους εαυτούς τους».</p>
      <p>Ο Δρ Scott Kulp, ανώτερος επιστήμονας στο Climate Central και κύριος συγγραφέας της μελέτης, δήλωσε, πάντως, ότι δεν είναι πολύ αργά για να αποφευχθεί αυτό το καταστροφικό και καταθλιπτικό σενάριο.</p>
      <p>«Αυτές οι εκτιμήσεις δείχνουν τι μπορεί να προκαλέσει η κλιματική αλλαγή, ώστε να αναθεωρήσουμε, έστω και τώρα, ορισμένα πράγματα και να αναδιαμορφώσουμε τις πόλεις, τις οικονομίες, τις ακτές και ολόκληρες τις παγκόσμιες περιοχές κατά τη διάρκεια της ζωής μας. Τώρα, όχι αύριο. Πολύ σύντομα τα έθνη θα κληθούν να αντιμετωπίσουν αυτό το πρόβλημα», τόνισε.</p>
      <p>
        <a href="https://www.tovima.gr/2019/11/08/politics/tet-a-tet-dendia-tsavousoglou-sti-skia-tou-polemou-anakoinoseon-athinas-agkyras/">Δένδιας-Τσαβούσογλου : Τετ α τετ στη σκιά διαξιφισμών Αθήνας-Αγκυρας</a>
      </p>
    </article>
  </body>
</html>