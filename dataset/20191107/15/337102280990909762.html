<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1-%D8%A7%D8%AB%D8%B1-%D8%AA%DB%8C%D8%B1%D8%A7%D9%86%D8%AF%D8%A7%D8%B2%DB%8C-%D9%BE%D9%84%DB%8C%D8%B3-%D8%AF%D8%B1-%D8%A8%D8%BA%D8%AF%D8%A7%D8%AF-%D8%AF%D8%B3%D8%AA%E2%80%8C%DA%A9%D9%85-4-%D9%86%D9%81%D8%B1-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191107/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-07T15:37:13+00:00"/>
    <meta property="og:title" content="در اثر تیراندازی پلیس در بغداد دست‌کم ۴ نفر کشته شدند"/>
    <meta property="og:description" content="با ادامه اعتراضات در عراق، روز پنج‌شنبه ۷ نوامبر/ ۱۶ آبان در اثر تیراندازی نیروهای پلیس دست‌کم ۴ نفر از تظاهرکنندگان کشته و بیش از ۳۵ نفر زخمی شدند. ساعاتی پیش از آن نیز خبرهایی مبنی بر کشته‌شدن ۲ نفر دیگر از معترضین در شهر کربلا منتشر شد."/>
  </head>
  <body>
    <article>
      <h1>در اثر تیراندازی پلیس در بغداد دست‌کم ۴ نفر کشته شدند</h1>
      <address>
        <time datetime="2019-11-07T15:37:13+00:00">07 Nov 2019, 15:37</time>
      </address>
      <p>
        <b>با ادامه اعتراضات در عراق، روز پنج‌شنبه ۷ نوامبر/ ۱۶ آبان در اثر تیراندازی نیروهای پلیس دست‌کم ۴ نفر از تظاهرکنندگان کشته و بیش از ۳۵ نفر زخمی شدند. ساعاتی پیش از آن نیز خبرهایی مبنی بر کشته‌شدن ۲ نفر دیگر از معترضین در شهر کربلا منتشر شد.</b>
      </p>
      <p>خبرگزاری فرانسه به نقل از منابع پلیس و پزشکی بغداد نوشته که درگیری‌ها در نزدیکی پل "شهدا" در مرکز شهر رخ داده است.</p>
      <p>این پل و ۲ پل دیگر از روز سه‌شنبه ۵ نوامبر توسط معترضین مسدود شده‌اند.</p>
      <p>عراق از اوائل اکتبر گذشته شاهد اعتراضات مختلف نسبت به وضعیت سیاسی و همچنین "فساد" اقتصادی دولت این کشور است.</p>
      <p>معترضان خواهان افزایش اشتغالزایی و همچنین بهبود خدمات عمومی و آموزشی هستند.</p>
      <p>در نتیجه درگیری‌های رخ داده در شهرهای مختلف این کشور طی تقریبا یک ماه گذشته بیش از ۲۶۰ نفر کشته شدند.</p>
      <p>از سوی دیگر آنتونیو گوترش، دبیر کل سازمان ملل با انتشار بیانیه‌ای ضمن هشدار نسبت به افزایش تعداد کشته‌شدگان در اعتراضات عراق همچنین درباره استفاده پلیس از گلوله‌های واقعی در برخورد با معترضان ابراز نگرانی کرد.</p>
      <p>وی تاکید کرد: " گزارش‌های حاکی از ادامه استفاده از مهمات جنگی علیه تظاهرکنندگان نگران کننده است."</p>
      <p>دبیر کل سازمان ملل همچنین با یادآوری حق همگانی برخورداری از آزادی تجمع و برگزاری تظاهرات اعتراضی، خواستار آن شده است که خشونت علیه تظاهرکنندگان "به شکلی جدی" مورد بررسی قرار گیرد و بار دیگر "مذاکره معنادار بین دولت و تظاهرکنندگان" را توصیه کرده است.</p>
      <p>خبرگزاری فرانسه همچنین روز پنج‌شنبه خبر داده که ۹۰ هزار بشکه صادراتی نفت در شمال عراق به دلیل مسدود بودن راه‌ها در اثر نافرمانی‌های مدنی بلوکه شده و امکان صدور آنها وجود ندارد.</p>
      <p>از روز ۲۴ اکتبر گذشته که معترضان خواستار "سقوط رژیم" هستند، عراق به عنوان دومین تولید کننده نفت اوپک دچار مشکلاتی در صادرات این کشور شده و صادرات روزانه ۳ میلیون و ۴۰۰ هزار بشکه آن کاهش یافته است.</p>
    </article>
  </body>
</html>