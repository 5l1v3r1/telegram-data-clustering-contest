<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-nastoupi-proti-svedum-na-karjale-s-willem-v-brance/1817948?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T15:28:00+00:00"/>
    <meta property="og:title" content="Hokejisté nastoupí proti Švédům na Karjale s Willem v brance"/>
    <meta property="og:description" content="Praha - Branku českých hokejistů v úvodním utkání nové reprezentační sezony na turnaji Karjala proti Švédsku dnes bude hájit Roman Will. Trenéři se pro něho rozhodli i proto, že působí v Rögle ve švédské lize. Zápas v Leksandu začne v 18:30."/>
  </head>
  <body>
    <article>
      <h1>Hokejisté nastoupí proti Švédům na Karjale s Willem v brance</h1>
      <address><time datetime="2019-11-07T15:28:00+00:00">07 Nov 2019, 15:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Branku českých hokejistů v úvodním utkání nové reprezentační sezony na turnaji Karjala proti Švédsku dnes bude hájit Roman Will. Trenéři se pro něho rozhodli i proto, že působí v Rögle ve švédské lize. Zápas v Leksandu začne v 18:30.</p>
      <slideshow>
        <figure>
          <img src="https://i3.cn.cz/6/1572887403_P201911040826501.jpg"/>
        </figure>
        <figure>
          <img src="https://i3.cn.cz/6/1572886524_P201911040810101.jpg"/>
        </figure>
        <figure>
          <img src="https://i3.cn.cz/6/1572886345_P201911040807601.jpg"/>
        </figure>
        <figure>
          <img src="https://i3.cn.cz/6/1572886364_P201911040807901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>V české výpravě na severu Evropy je trio brankářů. Dalšími jsou Marek Langhamer z Chabarovsku a opora brněnské Komety Karel Vejmelka. Trenéři avizovali, že každý z nich by měl odchytat jedno utkání v turnaji. "Dnes půjde do branky Roman Will a připravený bude Marek Langhamer. Jedním z faktorů určitě bylo i to, že Roman chytá zdejší ligu," řekl novinářům asistent trenéra Karel Mlejnek.</p>
      <p>Proti Tre kronor nastoupí kompletní čtyři pětky, reprezentační debut si může odbýt třiadvacetiletý útočník Jiří Smejkal ze Sparty. "Regule Euro Hockey Tour nám umožňují chodit do zápasů s 21 hráči do pole, takže Jirka Smejkal dnes bude na pozici třináctého útočníka," uvedl Mlejnek.</p>
      <p>Jinak se realizační tým drží složení týmu, jak ho poskládal na středečním tréninku v Praze před odletem do Švédska. Volno tak pro dnešek mají vedle třetího gólmana Vejmelky také obránce David Musil a útočníci Ondřej Beránek a Michal Kovařčík.</p>
      <p>Na Švédy by měla platit taktika, která na MS přinesla vítězství 5:2. "Byť tady nemáme hráče, které jsme měli na mistrovství světa, budeme chtít vyjít z konceptu hry, s níž jsme proti nim v Bratislavě hráli. To znamená, že budeme chtít být dostatečně agresivní a mít kvalitní pohyb od samého začátku utkání," nastínil Mlejnek.</p>
      <p>Předpokládaná sestava ČR: Will - Šustr, Jeřábek, Moravčík, Krejčík, Zámorský, M. Doudera, Pyrochta, Galvas - Nestrašil, Jan Kovář, Řepík - H. Zohorna, T. Zohorna, R. Zohorna - Jaškin, Sedlák, T. Rachůnek - M. Stránský, Filippi, R. Pavlík - Smejkal.</p>
    </article>
  </body>
</html>