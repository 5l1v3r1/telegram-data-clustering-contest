<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545474.html/%D8%A7%DB%8C%D8%B1%D8%A7%D9%86%DB%8C-%D9%87%D8%A7-%D8%A8%D8%A7-%D9%88%D8%AC%D9%88%D8%AF-%D8%AA%D9%81%DA%A9%D8%B1-%D9%BE%D9%88%DB%8C%D8%A7-%D9%86%D8%A8%D8%A7%DB%8C%D8%AF-%D9%88%D8%A7%D8%A8%D8%B3%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:08:00+00:00"/>
    <meta property="og:title" content="ایرانی‌ها با وجود تفکر پویا نباید وابسته باشند"/>
    <meta property="og:description" content="یکی از مراجع تقلید شیعیان با بیان اینکه ایرانی‌ها با وجود هوش و تفکر پویای خود نباید وابسته باشند، گفت: با تلاش جوانان موفقیت‌های بسیاری در کشور کسب شده است."/>
  </head>
  <body>
    <article>
      <h1>ایرانی‌ها با وجود تفکر پویا نباید وابسته باشند</h1>
      <h2>آیت الله علوی گرگانی:</h2>
      <address>
        <time datetime="2019-11-07T15:08:00+00:00">07 Nov 2019, 15:08</time>
      </address>
      <p>یکی از مراجع تقلید شیعیان با بیان اینکه ایرانی‌ها با وجود هوش و تفکر پویای خود نباید وابسته باشند، گفت: با تلاش جوانان موفقیت‌های بسیاری در کشور کسب شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آیت الله العظمی سید محمد علی علوی گرگانی ظهر پنجشنبه در دیدار رئیس جهاد دانشگاهی واحد استان قم که در دفتر این مفسر قرآن کریم برگزار شد، تنها راه نجات جامعه را اتصال به خانه اهل بیت(ع) دانست و افزود: اهل بیت(ع) ما را به تلاش و جهاد علمی سوق داده‌اند، بنابراین نباید در مسیر توسل و تولی چشم بسته باشیم.</p>
      <p>وی با اشاره به اهمیت توجه به علم آموزی افزود: علم، نور است و جامعه را از ضلالت خارج می‌سازد.   این استاد سطوح عالی حوزه با تأکید بر اینکه در قرآن آمده که انسان‌ها پس از تولد هیچ چیزی نمی‌دانند، تصریح کرد: خداوند ابزار کار را به ما داده است که شامل اعضای بدن است بنابراین باید با چشم، گوش و دل، پذیرای علم و معارف خداوند بود، همچنین با دیدن، شنیدن و فهم و درک درونی به مراتب عالی رسید.   وی با اشاره به اینکه با حرکت در طریق قرآن و اهل بیت(ع) گمراه و حیرت زده نمی‌شویم، افزود: رهبر انقلاب تأکید دارند که به جوانان داخل کشور اعتماد کنیم.   آیت الله علوی گرگانی با بیان اینکه ایرانی‌ها با وجود هوش و تفکر پویای خود نباید وابسته باشند، تصریح کرد: خوشبختانه با تلاش جوانان در جهاد دانشگاهی موفقیت‌های بسیاری در کشور کسب شده است.   وی تصریح کرد: جوانان ما باید برای رسیدن به موفقیت از نظرات یکدیگر استفاده کرده و بهترین نظرات را انتخاب کنند زیرا باید با قرار گرفتن کمالات علمی در کنار یکدیگر، احسن انتخاب شود تا بتوان به بهترین شرایط رسید.   این مرجع تقلید با تأکید بر اینکه با فراگرفتن سخنان رهبری باید به افضل ملل جهان تبدیل شویم، افزود: باید تلاش کنیم که از کشورهای دیگر برای علم اندوزی به ایران بیایند.   منبع: مهر   </p>
    </article>
  </body>
</html>