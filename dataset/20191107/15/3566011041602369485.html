<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545478.html/%D8%B2%D9%84%D8%B2%D9%84%D9%87-%D9%88-%D8%A8%D8%A7%D8%B2-%D9%87%D9%85-%D8%AE%D8%B7%D8%B1-%D8%B1%DB%8C%D8%B2%D8%B4-%DA%A9%D9%88%D9%87-%D8%A8%D8%B1-%D8%B3%D8%B1-%D9%85%D8%B1%D8%AF%D9%85-%D8%B1%D9%88%DB%8C%D8%AF%D8%B1--%D8%B2%D9%84%D8%B2%D9%84%D9%87-%D9%87%D8%A7%DB%8C-%D9%BE%DB%8C-%D8%AF%D8%B1-%D9%BE%DB%8C-%D9%87%DB%8C%DA%86-%DA%AF%D9%88%D9%86%D9%87-%D8%AE%D8%B3%D8%A7%D8%B1%D8%AA-%D8%AC%D8%A7%D9%86%DB%8C-%D9%86%D8%AF%D8%A7%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:30:00+00:00"/>
    <meta property="og:title" content="زلزله و باز هم خطر ریزش کوه بر سر مردم رویدر/ زلزله های پی در پی هیچ گونه خسارت جانی نداشت"/>
    <meta property="og:description" content="۲۰۰خانوار رویدری در خانه‌های سنگی و گلی چسبیده به &quot;کوه رَخ این شهر زندگی می‌کنند که زلزله های پی در پی در این منطقه تهدیدی برای آنها به شمار می رود."/>
  </head>
  <body>
    <article>
      <h1>زلزله و باز هم خطر ریزش کوه بر سر مردم رویدر/ زلزله های پی در پی هیچ گونه خسارت جانی نداشت</h1>
      <address>
        <time datetime="2019-11-07T15:30:00+00:00">07 Nov 2019, 15:30</time>
      </address>
      <p>۲۰۰خانوار رویدری در خانه‌های سنگی و گلی چسبیده به "کوه رَخ این شهر زندگی می‌کنند که زلزله های پی در پی در این منطقه تهدیدی برای آنها به شمار می رود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://hormoz.ir/">هرمز</a>؛ 200خانوار رویدری در خانه‌های سنگی و گلی چسبیده به "کوه رَخ این شهر زندگی می‌کنند که توان مالی جهت خرید زمین و ساخت خانه در نقطه ی دیگر از شهر را ندارند.<br/>کوه رویدر که آماده ریزش تخته سنگ‌هایی با بیش از ۵۰ تن وزن روی خانه هاست؛ شهرداری و شورای اسلامی این شهر کارهای جهت جابجایی ساکنان آن منطقه انجام داده اند اما بعلت کمبود بودجه هنوز موفق به این کار نشده اند.</p>
      <p>محبوب دریا بخشدار رویدر در گفتگو با خبرنگار هرمز اظهار کرد: زلزله ها از دوم آبان ماه آغاز شده و صبح روز گذشته بنا بر اعلام مرکز لرزه نگاری کشور این زمین لرزه در ساعت ۱۱ و ۱۰ دقیقه چهارشنبه در عمق ۱۶ کیلومتری رخ داده که بحمدالله تا کنون خسارات جانی  را در بر نداشته است.</p>
      <p>بخشدار رویدر علت زلزله های مکرر این منطقه را گسل های زیر زمینی عنوان کرد و گفت: رویدر روی گسل واقع شده است و هر از چند مدتی زلزله پیش می آید.</p>
      <p>دریا در ادامه افزود: اسکان برای ۵۰ خانوار پیش بینی شده و برای افرادی که منازلشان زیر کوه واقع شده اسکان اضطراری در نظر گرفته شده است.</p>
      <p>وی با بیان اینکه برای مردمی که منازلشان زیر کوه واقع شده  شهرداری اقداماتی را در نظر دارد، گفت: شهرداری با جلساتی که برگزار کرده بنا دارد که خانه های آن منطقه را خریداری و آن مکان را تخلیه کنند و در مکان دیگری زمین و تسهیلات در اختیار مردم قرار بدهد تا بسازند.</p>
      <p>انتهای پیام/</p>
    </article>
  </body>
</html>