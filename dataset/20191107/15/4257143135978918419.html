<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/nemcsak-az-ajandekok-a-hitelek-piaca-is-felporog-karacsonyig"/>
    <meta property="og:site_name" content="infostart"/>
    <meta property="article:published_time" content="2019-11-07T15:51:00+00:00"/>
    <meta property="og:title" content="Nemcsak az ajándékok, a hitelek piaca is felpörög karácsonyig"/>
    <meta property="og:description" content="A fedezetlen kölcsönök kihelyezésében már látszik, hogy megkezdődött az ünnepi készülődés: egyre több személyi- és áruhitelt vesznek fel idehaza az emberek - mondta el Trencsán Erika, a money.hu vezető pénzpiaci szakértője."/>
  </head>
  <body>
    <article>
      <h1>Nemcsak az ajándékok, a hitelek piaca is felpörög karácsonyig</h1>
      <address><time datetime="2019-11-07T15:51:00+00:00">07 Nov 2019, 15:51</time> by <a rel="author">InfoRádió</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/gazdasag/2019/11/10/tudatosabban-koltekezunk-karacsonykor-de-szorjuk-a-penzt"/>
      </related>
      <h3>A fedezetlen kölcsönök kihelyezésében már látszik, hogy megkezdődött az ünnepi készülődés: egyre több személyi- és áruhitelt vesznek fel idehaza az emberek - mondta el Trencsán Erika, a money.hu vezető pénzpiaci szakértője.</h3>
      <p>Az utolsó negyedév mindig intenzív a személyi kölcsönök, áruhitelek piacán, hiszen ilyenkor már koncentrálnak a karácsonyi szezonra a vásárlók. Novembertől aktív az érdeklődés ezek a hitelek iránt, az év hátralévő részében jelentős hitelkihelyezésre lehet számítani - jósolta Trencsán Erika.</p>
      <p>A <a href="https://www.money.hu/">money.hu</a> vezető pénzpiaci szakértője beszélt arról is, hogy a fedezetlen hiteleknél 20-30 százalékos növekedés volt évről évre, ez a tendencia idén is jellemző. Az év utolsó két-három hónapjába az éves teljesítmény egyharmada koncentrálódik, ez a legerősebb időszak. Az esztendő egészét nézve a személyi kölcsönök térnyerése látható, de a karácsony előtti időszakban megugrik az áruhitelek igénylése, mert sokan az üzletben döntenek, és vesznek fel kölcsönt.</p>
      <p>"A karácsony előtti napokig tart a dömping, de még a két ünnep között is erős a forgalom, hiszen sokan pénzt vagy vásárlási utalványt kapnak ajándékba. Még a január is intenzív, mert a cserék, levásárlások jönnek" - mondta Trencsán Erika, és arra figyelmeztetett, hogy a karácsony előtti napig nagyon erős lesz a forgalom nemcsak az üzletekben, hanem a pénzintézetekben is, ezért érdemes előre tájékozódni, szétnézni a piacon, mert nagyok a különbségek az ajánlatokban.</p>
      <p>
        <i>Nyitókép: MTVA/Bizományosi: Nagy Zoltán</i>
      </p>
      <p>
        <b>Kapcsolódó hang</b>
      </p>
      <p>Trencsán Erika, money.hu - karácsonyi hitelek</p>
      <figure>
        <audio src="https://infostart.hu/audio/00004/00004f7fb.mp3"/>
      </figure>
      <p> </p>
    </article>
  </body>
</html>