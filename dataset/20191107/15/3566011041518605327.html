<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545475.html/%D8%AA%D8%AD%D8%B1%DA%A9%D8%A7%D8%AA-%D9%85%D9%87%D8%B1%D9%87-%D9%87%D8%A7%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D8%AF%D8%B1-%D9%81%D8%B6%D8%A7%DB%8C-%D8%B3%DB%8C%D8%A7%D8%B3%DB%8C-%D9%84%D8%A8%D9%86%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:10:00+00:00"/>
    <meta property="og:title" content="تحرکات مهره‌های عربستان در فضای سیاسی لبنان"/>
    <meta property="og:description" content="در سایه آشفته‌بازار سیاسی لبنان٬ مهره‌‌های عربستان در این کشور٬ به دنبال پیاده‌کردن دیکته‌های آمریکا و خواسته‌‌های آن هستند."/>
  </head>
  <body>
    <article>
      <h1>تحرکات مهره‌های عربستان در فضای سیاسی لبنان</h1>
      <address>
        <time datetime="2019-11-07T15:10:00+00:00">07 Nov 2019, 15:10</time>
      </address>
      <p>در سایه آشفته‌بازار سیاسی لبنان٬ مهره‌‌های عربستان در این کشور٬ به دنبال پیاده‌کردن دیکته‌های آمریکا و خواسته‌‌های آن هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از الاخبار درحالی‌ که اعتراضات مردمی در لبنان همچنان ادامه دارد؛ پرونده تشکیل دولت جدید همراه با شکاف‌هایی است که البته در لبنان بی‌سابقه نبوده و این حالت بسیار شبیه به شکاف موجود میان تیم 8 مارس و تیم 14 مارس است که نتیجه آن٬ مشکلات امنیتی و اقتصادی و سیاسی کشور در طول سال‌‌ها بوده است.</p>
      <p>در این میان اطلاعات صراحتا حاکی از آن است که آمریکا به همراه مهره‌های عربی خود که بارزترین آنها عربستان سعودی است٬به دنبال استفاده از این فضای آشفته سیاسی لبنان بوده و همچنان در تلاش است تا حزب‌الله حداقل در سطح سیاسی نماینده‌ای در این کشور نداشته باشد. در واقع این خواسته آمریکایی‌ها و هم‌پیمانان منطقه‌ای آن٬ همان چیزی است که سعدحریری نخست‌وزیر مستعفی لبنان با صراحت اعلام کرد. حریری در این راستا تاکید کرد که دیگر نمی‌تواند ریاست دولتی را که متشکل از سیاستمداران است بر عهده داشته باشد و خواهان دولتی است که حتی یک نماینده سیاسی هم در آن حضور ندارد و دستورکار آن باید محدود به برنامه‌های اقتصادی - مالی - اجتماعی –اداری باشد.   بعد از اینکه همه نیروهای سیاسی در جریان موضع حریری قرار گرفتند٬ حزب‌‌الله موضع و اظهارات روشن خود را مبنی بر رد هرگونه دولت غیرسیاسی در لبنان به گوش سعدحریری رساند.   طبق گزارش‌های منابع آگاه سعد حریری که آمادگی خود را برای معرفی نخست‌وزیر جدید اعلام کرده٬ کشورهای غربی از سعد حریری که در حال‌حاضر آمادگی خود را برای معرفی نخست‌وزیر جدید اعلام کرده٬ خواسته‌اند تا این مسئولیت را بر عهده بگیرد؛ چرا که وی در این شرایط تواناترین فرد برای مدیریت ارتباطات میان کشورهای عربی و غربی در راستای دستیابی به کمک‌های مالی فوری و نیز توافق با میشل‌عون رئیس جمهور لبنان و حزب‌الله برای کنار زدن جبران باسیل وزیرخارجه این کشور از دولت است.   شایان ذکر است که اتفاقا٬ این همان چیزی است که ولید جنبلاط رئیس حزب سوسیالیست ترقی‌خواه و سمیر جعجع رئیس حزب نیروهای لبنانی و اکثریت اعضای تیم 14 مارس خواستار آن هستند.   اطلاعات مربوط به نشست دیشب حریری و باسیل نشان می‌دهد که این دیدار به این منظور برگزار شد تا نخست‌وزیر مستعفی لبنان متوجه شود که پیشنهادات وی در خصوص تشکیل دولت تکنوکرات٬ غیرقابل قبول است.   البته حریری با توجه به سایر پیام‌‌هایی که در همین رابطه به وی رسیده بود٬ فهمید که پیشنهاد وی در خصوص تشکیل چنین دولتی٬ مطابق با خواسته‌‌های آمریکا در خصوص بازگرداندن سلطه خود بر لبنان و کودتا علیه نتایج انتخابات پارلمانی اخیر این کشور است که تیم 8 مارس هرگز حتی در ظاهر هم اجازه آن را نخواهد داد.   در دو روز گذشته٬ تماس‌ها میان حزب‌الله و هم پیمانان آن یعنی جنبش امل و جریان آزاد ملی و نیاز تماس‌های میان طرف‌های سه گانه و رئیس جریان المستقبل در راستای ترسیم سناریوهای مرحله آینده کشور در سایه تحولات داخلی و منطقه‌ای تسریع شده است. در این میان حزب‌الله و نیز میشل‌‌عون رئیس‌جمهور و نبیه‌بری رئیس پارلمان معتقدند که درحال‌حاضر در برابر یک جنگ سیاسی قرار گرفته‌اند که خطرات آن کمتر از جنگ مالی و اقتصادی نیست.   حزب‌الله که معتقد است طبیعتا٬ هدف اول این طرح آسیب‌زدن به مقاومت لبنان است٬ در سایه هجمه آمریکا ضد آن از خلال تحریم‌ها٬هرگز تسلیم این طرح نشده و به هیچ قیمتی چنین فرصتی را به دشمنان خارجی و یا مخالفان داخلی خود نخواهد داد.   در این میان جنبلاط و جعجع هم در تشکیل دولت غیرسیاسی کنار سعد حریری ایستاده‌اند. لازم به ذکر است که این دو٬ تصمیم گرفتند تا مشارکت خود را در صحنه اعتراضات مردمی کشور هرچند با یک پوشش دیگر و به روش‌های مختلف٬ بالا ببرند. برای مثال جنبلاط در تلاش برای سازماندهی یک تظاهرات گسترده ضد عون و حزب الله است و در تعطیلی همه مدارس در مناطق تحت نفوذ خودش نقش بسزایی داشت و نیز از همه اداره ها و اساتید خواست تا در این اعتراضات شرکت کنند.   اما اظهارات دیشب بولا یعقوبیان نماینده پارلمان لبنان در کنفرانس مطبوعاتی خود به خطر احتمال بازگشت ترورها اشاره می‌کرد. این اظهارات یعقوبیان به هشدار درباره تلاش‌های کشورهای خارجی برای هدایت امور در لبنان به سمت یک مرحله خطرناک بازمی‌گردد.   منبع: تسنیم  </p>
    </article>
  </body>
</html>