<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nacpoliciya-vzyalasya-za-portnova-yakiy-pogrozhuvav-zhurnalistam-radio-svoboda-638438.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T15:03:05+00:00"/>
    <meta property="og:title" content="Нацполіція взялася за Портнова, який погрожував журналістам «Радіо Свобода»"/>
    <meta property="og:description" content="Портнов пригрозив усій редакції програми «Схеми» публікацією «їхньої особистої та персональної інформації»"/>
  </head>
  <body>
    <article>
      <h1>Нацполіція взялася за Портнова, який погрожував журналістам «Радіо Свобода»</h1>
      <address>
        <time datetime="2019-11-07T15:03:05+00:00">07 Nov 2019, 15:03</time>
      </address>
      <h4>Портнов пригрозив усій редакції програми «Схеми» публікацією «їхньої особистої та персональної інформації»</h4>
      <p>Слідчі розпочали розслідування за фактом погроз ексзаступника голови Адміністрації президента часів Януковича Андрія Портнова на адресу журналістів «Радіо Свобода».</p>
      <p>Про це 7 листопада повідомляє Управління комунікації Національної поліції України.</p>
      <p>Відомості до Єдиного реєстру досудових розслідувань внесені за ч. 2 ст. 171 (Перешкоджання законній професійній діяльності журналістів) та за ч. 1 ст. 345-1 (Погроза або насильство щодо журналіста) Кримінального кодексу України.</p>
      <p>Раніше Портнов виклав у своєму телеграм-каналі персональні дані водія знімальної групи програми «Схеми» (спільний проєкт Радіо Свобода і телеканалу «UA:Перший») через те, що редакція готує розслідування щодо впливу та зв’язків колишнього посадовця з новою українською владою. Серед опублікованого – захищена законом інформація: повні паспортні дані й домашня адреса водія, номери його авто, а також дані, які свідчать про стеження за його місцем проживання, повідомляє <a href="https://www.radiosvoboda.org/a/news-schemes-politsiya-portnov/30256616.html">«Радіо Свобода».</a></p>
      <p>У відповідь «Схеми» заявили про тиск на журналістів із боку Портнова.</p>
      <p>«Редакція розцінює публікацію Андрієм Портновим персональних даних водія програми як прямий тиск на команду «Схем». Ми вважаємо дослідження впливу Андрія Портнова та його зв’язків з українською владою суспільно важливою інформацією, а його особу – публічною. Тому редакція не планує припиняти роботу над цією темою через тиск шляхом публікації персональних даних членів знімальної групи або через тиск в будь-який інший спосіб», – йдеться в заяві команди.</p>
      <p>Згодом Портнов пригрозив усій редакції «Схем» публікацією «їхньої особистої та персональної інформації», а також «аналізом приватного життя та ненав’язливим супроводом у темний час доби». Він також не виключив можливого стеження за членами редакції «Схем».</p>
      <p>На думку редакції «Схем» і юристів, оприлюднення Портновим детальної особистої інформації журналістів порушує низку статей Закону про захист персональних даних і Кримінального кодексу.</p>
      <related>
        <a href="https://glavcom.ua/news/u-sluzhbu-bezpeki-podali-zayavu-stosovno-derzhavnoji-zradi-bogdana-na-zamovlennya-portnova-638334.html"/>
        <a href="https://glavcom.ua/news/facebook-vidaliv-storinku-portnova-638168.html"/>
        <a href="https://glavcom.ua/news/advokat-poroshenka-portnova-treba-dopitati-povtorno-636673.html"/>
      </related>
    </article>
  </body>
</html>