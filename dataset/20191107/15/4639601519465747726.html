<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/makron-as-kseperasoume-to-tampou-tou-elleimmatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T15:30:36+00:00"/>
    <meta property="og:title" content="Μακρόν: Ας ξεπεράσουμε το ταμπού του ελλείμματος"/>
    <meta property="og:description" content="Ευθεία επίθεση του γάλλου προέδρου κατά των δημοσιονομικών εμμονών του Βερολίνου"/>
  </head>
  <body>
    <article>
      <h1>Μακρόν: Ας ξεπεράσουμε το ταμπού του ελλείμματος</h1>
      <h2>Ευθεία επίθεση του γάλλου προέδρου κατά των δημοσιονομικών εμμονών του Βερολίνου</h2>
      <address><time datetime="2019-11-07T15:30:36+00:00">07 Nov 2019, 15:30</time> by <a rel="author">Καψύλης Αλέξανδρος</a></address>
      <p>«Κουβέντα ενός άλλου αιώνα», χαρακτήρισε ο Εμανουέλ Μακρόν την υποχρέωση των κρατών-μελών της ΕΕ να συμμορφώνονται με τους αυστηρούς δημοσιονομικούς κανόνες που απορρέουν από τη Συμφωνία του Μάαστριχτ και το Σύμφωνο Σταθερότητας. Σε συνέντευξή του στον «Economist» που κυκλοφόρησε την Πέμπτη ο γάλλος πρόεδρος καταφέρθηκε κατά της Γερμανίας που παραμένει προσκολλημένη στα δημοσιονομικά «ταμπού» φρενάροντας κατά τον τρόπο αυτό την ανάπτυξη της ευρωπαϊκής οικονομίας.</p>
      <p>«Εκείνο που χρειαζόμαστε είναι μια επεκτατική οικονομική πολιτική και περισσότερες επενδύσεις. Η Ευρώπη δεν μπορεί να είναι η μοναδική ζώνη στην υφήλιο που να μην μπορεί να τα πετύχει αυτά. Φρονώ ότι η συζήτηση που γίνεται γύρω από το έλλειμμα 3% στους εθνικούς προϋπολογισμούς και 1% στον κοινοτικό, είναι μια συζήτηση ενός άλλου αιώνα», τόνισε ο Μακρόν στο βρετανικό περιοδικό.</p>
      <p>
        <a href="https://www.in.gr/2019/11/07/economy/bloomberg-mati-stous-ependytes-kleinei-kyvernisi/">Bloomberg : Το μάτι στους επενδυτές κλείνει η κυβέρνηση</a>
      </p>
      <p>Ο γάλλος πρόεδρος επέμενε στην ανάγκη να θεσμοθετηθούν δημοσιονομικά κίνητρα που θα τονώσουν την ανάπτυξη στην Ευρώπη, «ένα αίτημα στο οποίο όμως η Γερμανία κωφεύει», όπως τόνισε χαρακτηριστικά. «Οι Κινέζοι επενδύουν μαζικά. Οι Ηνωμένες Πολιτείες αγνόησαν το έλλειμμά τους για να επενδύσουν σε στρατηγικούς τομείς της οικονομίας και για να στηρίξουν τη μεσαία τάξη», πρόσθεσε ο Μακρόν.</p>
      <h3>Γερμανικά βαρίδια</h3>
      <p>Ο γάλλος πρόεδρος δεν μάσησε τα λόγια του αναφερόμενος στην πολιτική και τις εμμονές του Βερολίνου. «Οι Γερμανοί είναι οι μεγάλοι κερδισμένοι στη ζώνη του ευρώ, παρά τις δυσλειτουργίες και τα κολλήματά τους. Αυτό που πρέπει να γίνει σήμερα είναι να αντιληφθεί το γερμανικό κατεστημένο ότι η κατάσταση αυτή δεν είναι βιώσιμη.</p>
      <p>Κάποια στιγμή θα πρέπει να αλλάξουν πορεία. Η δημοσιονομική πειθαρχεία είναι γι’ αυτούς ταμπού», είπε χαρακτηριστικά.</p>
      <p>Η συνέντευξη Μακρόν συμπίπτει με την ανακοίνωση αλλεπάλληλων ανησυχητικών στοιχείων για τη βιομηχανική παραγωγή και τις εξαγωγές στη Γερμανία. Η μεγαλύτερη οικονομία της Ευρωζώνης βρίσκεται εξάλλου ήδη με το ένα πόδι στην ύφεση – τα στοιχεία για την ανάπτυξη το τρίτο τρίμηνο θα ανακοινωθούν την επόμενη βδομάδα. Αντίθετα, η συγκυρία για τη γαλλική οικονομία είναι ενθαρρυντική – το πρακτορείο Bloomberg σε πρόσφατη ανάλυσή του εκτιμά ότι η Γαλλία έχει αντικαταστήσει τη Γερμανία ως «οικονομική ατμομηχανή» της Ευρώπης.</p>
      <p>Η επίθεση Μακρόν κατά των δημοσιονομικών «κορσέδων» (κυρίως της υποχρέωσης για διατήρηση του δημοσιονομικού ελλείμματος κάτω από το 3% ως ποσοστό του ΑΕΠ και του δημοσίου χρέους κάτω από το 60% του ΑΕΠ κάθε χώρας), εκδηλώνεται δύο μήνες μετά τις ανάλογες δηλώσεις που είχε κάνει ο πρωθυπουργός της Ιταλίας Τζουζέπε Κόντε. Το Σεπτέμβριο ο Κόντε είχε δηλώσει ότι το Σύμφωνο Σταθερότητας και Ανάπτυξης θα πρέπει να βελτιωθεί.</p>
      <p>Παρίσι και Ρώμη, ωστόσο, υποσχέθηκαν επισήμως τον Οκτώβριο ενώπιον αξιωματούχων της Κομισιόν να συνεχίσουν τις προσπάθειες εξυγίανσης των δημοσίων οικονομικών τους και να συμπεριλάβουν μέτρα προς τον σκοπό αυτό στους προϋπολογισμούς τους για τη επόμενη χρονιά.</p>
      <h4>Στενός κορσές το έλλειμμα</h4>
      <p>Υπενθυμίζεται ότι το όριο σε ό,τι αφορά το χρέος (60%) ξεπερνούν αρκετές χώρες-μέλη της ΕΕ και δη της Ευρωζώνης και ότι υπάρχει μια αδιαμφισβήτητη ανοχή των Βρυξελλών (και του Βερολίνου) ως προς τη συμβατική αυτή υποχρέωση των κρατών-μελών (αρκεί το χρέος να βαίνει μειούμενο…). Ακόμα και η Γερμανία παραβιάζει τον κανόνα (χρέος 61,9% του ΑΕΠ).</p>
      <p>Σε ό,τι αφορά το έλλειμμα, δύο μόνο χώρες της ΕΕ (Ρουμανία και Κύπρος) ξεπερνούν το όριο του 3%. Η Γαλλία όμως μόλις το 2017 κατάφερε να το ρίξει στο 2,8% – πέρυσι το μείωσε στο 2,5%. Και η Ιταλία επίσης πασχίζει για να κρατήσει το δημοσιονομικό της έλλειμμα εντός των ανεκτών από το Σύμφωνο ορίων (το 2018 το περιόρισε στο 2,1%).</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>