<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638697/%D8%B3%DB%8C%D8%B3%DB%8C-%D9%82%D8%B5%D8%AF-%D9%86%D8%AF%D8%A7%D8%B4%D8%AA%D9%85-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%B4%D9%88%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T15:48:00+00:00"/>
    <meta property="og:title" content="سیسی: قصد نداشتم رئیس جمهور شوم"/>
    <meta property="og:description" content="رئیس‌جمهوری مصر اعلام کرد، قصد نداشته کاندیدای انتخابات ریاست جمهوری این کشور شود."/>
  </head>
  <body>
    <article>
      <h1>
        <a href="https://www.bultannews.com/fa/news/638697/%D8%B3%DB%8C%D8%B3%DB%8C-%D9%82%D8%B5%D8%AF-%D9%86%D8%AF%D8%A7%D8%B4%D8%AA%D9%85-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%B4%D9%88%D9%85">سیسی: قصد نداشتم رئیس جمهور شوم</a>
      </h1>
      <h2>رئیس‌جمهوری مصر اعلام کرد، قصد نداشته کاندیدای انتخابات ریاست جمهوری این کشور شود.</h2>
      <address><time datetime="2019-11-07T15:48:00+00:00">07 Nov 2019, 15:48</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نوشته روزنامه مصری الیوم السابع، <b>عبدالفتاح سیسی</b>، رئیس جمهوری مصر خاطرنشان کرد: من قصد کاندیدا شدن برای <b>انتخابات ریاست جمهوری</b> نداشتم و از <b>عدلی منصور</b> خواستم تا برای کاندیدا شدن این پست اقدام کند اما وی مخالفت کرد.</p>
      <p>سیسی همچنین خاطرنشان کرد: چند ماهی تلاش کردم تا عدلی منصور، رئیس جمهور موقت آن زمان را برای کاندیدا شدن متقاعد کنم. به عدلی منصور گفتم لطفا این تصمیم را بگیر و من در جایگاه کنونی‌ام از تو حمایت می‌کنم و در کنارت می‌ایستم اما منصور مخالفت کرد و گفت که امکان ندارد.</p>
      <p>عدلی محمود منصور در ۳ ژوئیه ۲۰۱۳ میلادی در نتیجه کودتای ۲۰۱۳ مصر و به دنبال عزل محمد مرسی از ریاست‌جمهوری مصر به وسیله ارتش مصر، به عنوان رئیس‌جمهور موقت دولت انتقالی و مسئول برگزاری انتخابات زودهنگام تعیین شد. او چند روز بعد حازم الببلاوی را به عنوان نخست‌وزیر دولت موقت منصوب نمود. منصور تا ۸ ژوئن ۲۰۱۴ که عبدالفتاح سیسی، رئیس‌جمهور مصر شد، کفیل ریاست جمهوری مصر بود.</p>
      <p>سیسی در جریان سخنرانی خود به مناسبت سالروز میلاد نبی اکرم(ص) تصریح کرد، هرکس که برای پست ریاست جمهوری کاندیدا شود هدفش مصر، پیشرفت کشور و دفاع از آن است.</p>
      <p>از سوی دیگر، رئیس جمهوری مصر تصریح کرد: ما به تلاش‌های دشمنان برای مانع‌تراشی در مسیر فعالیتمان توجه نمی‌کنیم و با همکاری و تلاش بیشتر به آن پاسخ می‌دهیم و با امید و اطمینان به خدا به جلو می‌رویم. من به پیروزی قریب‌الوقوع از جانب خدا برای کشور مصر و ملت آن و نیز تحقق آرزوهای خود برای داشتن کشوری پیشرفته ایمان دارم.</p>
    </article>
  </body>
</html>