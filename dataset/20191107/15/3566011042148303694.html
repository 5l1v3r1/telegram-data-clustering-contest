<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545447.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AA%D8%AE%D9%85-%D9%85%D8%B1%D8%BA-%D8%AF%D8%B1-%DB%8C%D8%B2%D8%AF--%D9%82%DB%8C%D9%85%D8%AA-%D9%87%D8%B1-%D8%B4%D8%A7%D9%86%D9%87-%D8%AA%D8%AE%D9%85-%D9%85%D8%B1%D8%BA-%D8%A8%D9%87-20-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86-%D8%B1%D8%B3%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:02:00+00:00"/>
    <meta property="og:title" content="افزایش قیمت تخم مرغ در یزد/ قیمت هر شانه تخم مرغ به 20 هزار تومان رسید"/>
    <meta property="og:description" content="عضو هیئت‌مدیره اتحادیه مرغداران تخم‌گذار یزد از افزایش قیمت تخم مرغ در یزد خبر داد."/>
  </head>
  <body>
    <article>
      <h1>افزایش قیمت تخم مرغ در یزد/ قیمت هر شانه تخم مرغ به 20 هزار تومان رسید</h1>
      <h2>عضو هیئت‌مدیره اتحادیه مرغداران تخم‌گذار یزد:</h2>
      <address>
        <time datetime="2019-11-07T15:02:00+00:00">07 Nov 2019, 15:02</time>
      </address>
      <p>عضو هیئت‌مدیره اتحادیه مرغداران تخم‌گذار یزد از افزایش قیمت تخم مرغ در یزد خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهدی دشتی در گفتگو با خبرنگار <a href="http://yazdrasa.ir/">یزدرسا</a> با اشاره به افزایش قیمت تخم‌مرغ گفت: قیمت هر کیلو تخم‌مرغ  در 15 روز گذشته هزار تومان افزایش داشته است.</p>
      <p>وی اظهار داشت: قیمت هر کیلو تخم‌مرغ درب مرغداری هشت هزار تومان و قیمت مصوب هر کیلو تخم‌مرغ برای مصرف‌کننده 9 هزار تومان تعیین‌شده است که متأسفانه این قیمت در بازار رعایت نمی‌شود و بیش از این به فروش می رسد.</p>
      <p>عضو هیئت‌مدیره اتحادیه مرغداران تخم‌گذار یزد افزود: به‌طور میانگین وزن هر شانه تخم‌مرغ دو کیلو است که از مرغداری‌ها 16 هزار تومان خریدارای می شود و  برای مصرف‌کننده 18 الی 20 هزار تومان به فروش می‌رسد.</p>
      <p>دشتی در خصوص دلایل افزایش قیمت این محصول گفت: با آغاز فصل سرما و همچنین شروع مدارس میزان مصرف تخم‌مرغ نسبت به ماه‌های گذشته افزایش زیادی داشته است؛ همچنین برخی از مرغداری‌های استان نیز به دلیل حذف مرغ‌های پیر خود کاهش تولید داشته‌اند که این دو عامل باعث افزایش قیمت این محصول شده است.</p>
      <p>وی بابیان این‌که یکی از مرغداری‌های استان در حال راه‌اندازی خط تولید جدید است  تصریح کرد: جایگزین کردن و به و تولید رسیدن خطوطی که مرغ‌های خود را حذف کرده‌اند 2 الی 3 ماه طول خواهد کشید که اگر بیماری به استان یزد نرسد و مرغداران را دچار خسارت نکند میزان تولید تخم‌مرغ استان افزایش و قیمت ها تعدیل می شود.</p>
      <p>دشتی در خصوص تفاوت قیمت زیاد یکی از برندهای معروف تخم‌مرغ در یزد با سایر تخم‌مرغ‌ها گفت: همان خوراکی که این مرغداری به مرغ‌ها می‌دهد سایر مرغداری‌ها هم می‌دهند؛ هر چیزی که مصرف می‌کند بقیه نیز مصرف می‌کنند درواقع کیفیت تخم‌مرغ‌ها باهم تفاوتی ندارد و قیمت اضافی که برای این برند از تخم‌مرغ تعیین می‌شود نه برای کیفیت بلکه صرفاً به خاطر برند آن است.</p>
      <p>انتهای پیام/ق</p>
    </article>
  </body>
</html>