<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88979"/>
    <meta property="og:site_name" content="Denník politika"/>
    <meta property="article:published_time" content="2019-11-07T15:35:05+00:00"/>
    <meta property="og:title" content="Patakyová vyzýva aj parlament, aby zvážil svoj postup v prípade advokáta Mišíka"/>
    <meta property="og:description" content="7.11.2019 (Webnoviny.sk) – Verejná ochrankyňa práv Mária Patakyová vyzýva oprávnené inštitúcie a ich predstaviteľov, aby zvážili svoj postup v prípade člena Súdnej rady SR Michala Mišíka. Agentúru SITA o tom informovala hovorkyňa Michaela Pavelková. Podľa ombudsmanky je nemysliteľné, aby Mišík ako člen súdnej rady zastupoval jednu z podozrivých sudkýň Zuzanu Maruniakovú, o ktorej rada rozhoduje. S Mišíkom sa pre tieto skutočnosti stretla aj predsedníčka súdnej rady Lenka Praženková. Najvyšší orgán sudcovskej samosprávy sa bude Mišíkom na jeho vlastný podnet zaoberať v závere novembra na zasadnutí."/>
  </head>
  <body>
    <article>
      <h1>Patakyová vyzýva aj parlament, aby zvážil svoj postup v prípade advokáta Mišíka</h1>
      <address><time datetime="2019-11-07T15:35:05+00:00">07 Nov 2019, 15:35</time> by <a rel="author">Webnoviny</a></address>
      <p>7.11.2019 (Webnoviny.sk) – Verejná ochrankyňa práv Mária Patakyová vyzýva oprávnené inštitúcie a ich predstaviteľov, aby zvážili svoj postup v prípade člena Súdnej rady SR Michala Mišíka. Agentúru SITA o tom informovala hovorkyňa Michaela Pavelková. Podľa ombudsmanky je nemysliteľné, aby Mišík ako člen súdnej rady zastupoval jednu z podozrivých sudkýň Zuzanu Maruniakovú, o ktorej rada rozhoduje. S Mišíkom sa pre tieto skutočnosti stretla aj predsedníčka súdnej rady Lenka Praženková. Najvyšší orgán sudcovskej samosprávy sa bude Mišíkom na jeho vlastný podnet zaoberať v závere novembra na zasadnutí.</p>
      <h3>Môže ho odvolať Národná rada</h3>
      <p><i>„Zastupovanie sudkyne Zuzany Maruniakovej v prebiehajúcom trestnom konaní advokátom Michalom Mišíkom hodnotím ako očividne rozporné s jeho záujmom ako člena Súdnej rady Slovenskej republiky, ktorá na základe svojich doterajších postupov smeruje k vyvodeniu disciplinárnej zodpovednosti sudcov podozrivých z trestnej činnosti, ktorá bezprecedentným spôsobom znižuje dôveryhodnosť súdnictva v očiach verejnosti, dôveru v nezávislosť, nestrannosť, spravodlivé a objektívne rozhodovanie súdov v Slovenskej republike. Pritom v zmysle ústavy patrí do pôsobnosti súdnej rady zabezpečovať plnenie úloh verejnej kontroly súdnictva</i>,“ uviedla Patakyová v listoch predsedovi parlamentu, predsedníčke súdnej rady a predsedovi Slovenskej advokátskej komory.</p>
      <p>Mišíka môže podľa Patakyovej odvolať Národná rada SR, ktorá ho do funkcie zvolila. Verejná ochrankyňa práv oboznámila so zistenými informáciami predsedu národnej rady a vyzvala ho, aby ako oprávnený subjekt konal. Podľa ústavy sú totiž členmi súdnej rady traja členovia, ktorých volí a odvoláva parlament.</p>
      <p>„<i>Keďže Michal Mišík bol za člena Súdnej rady Slovenskej republiky zvolený NR SR, nechávam na zváženie uplatnenie jej ústavných právomocí,</i>“ dodala Patakyová. Ombudsmanka sa obrátila aj na Slovenskú advokátsku komoru, od ktorej žiada, aby zvážila podanie disciplinárneho podnetu na Mišíka pre možný konflikt záujmov.</p>
      <h3>Nie je nestranný</h3>
      <p>„<i>V tomto smere poukazujem na objektívnu nestrannosť a takzvanú teóriu zdania nestrannosti. Jej aplikáciou dochádzam k záveru, že člen súdnej rady Michal Mišík nie je v tejto veci nestranný a nachádza sa vo výraznom konflikte záujmov, ktorý môže naďalej spochybňovať už aj tak nízku dôveryhodnosť verejnosti v súdnu moc v Slovenskej republike.</i>“ uzavrela.</p>
      <p>Maruniaková bola medzi sudkyňami, u ktorých koncom augusta tohto roka zasahovala Národná kriminálna agentúra (NAKA). Dôvodom je údajná komunikácia Mariana K. s bývalou štátnou tajomníčkou ministerstva spravodlivosti Monikou Jankovskou.</p>
      <p>V správach sa okrem iného spomína práve Maruniaková s tým, že mala údajne rozhodovať v civilnom spore o miliónových zmenkách televízie Markíza v prospech Mariana K. Pochybnosti v spise našlo aj ministerstvo spravodlivosti, ktoré preveruje aj iné prípady, o ktorých rozhodovala spomínaná sudkyňa.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/patakyova-vyzyva-aj-parlament-aby-zvazil-svoj-postup-v-pripade-advokata-misika/"><u>Patakyová vyzýva aj parlament, aby zvážil svoj postup v prípade advokáta Mišíka</u></a> © SITA Všetky práva vyhradené.</p>
    </article>
  </body>
</html>