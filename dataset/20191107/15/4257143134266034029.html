<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/orban-viktor-es-recep-tayyip-erdogan-sajtotajekoztatoja"/>
    <meta property="og:site_name" content="infostart"/>
    <meta property="article:published_time" content="2019-11-07T15:00:00+00:00"/>
    <meta property="og:title" content="Orbán Viktor: jó hírem van a Törökországból érkező gázvezeték ügyében"/>
    <meta property="og:description" content="Közös nemzetközi sajtótájékoztatón értékeli budapesti tárgyalásait a török elnök és a magyar kormányfő. Sajtóértesülés szerint hadiipari együttműködésről és a Török Áramlatról is szó lehet."/>
  </head>
  <body>
    <article>
      <h1>Orbán Viktor: jó hírem van a Törökországból érkező gázvezeték ügyében</h1>
      <address><time datetime="2019-11-07T15:00:00+00:00">07 Nov 2019, 15:00</time> by <a rel="author">Infostart</a></address>
      <h3>Közös nemzetközi sajtótájékoztatón értékeli budapesti tárgyalásait a török elnök és a magyar kormányfő. Sajtóértesülés szerint hadiipari együttműködésről és a Török Áramlatról is szó lehet.</h3>
      <p>2013-ban Ankarában kötöttek egy megállapodást a török-magyar együttműködést összefogó legfelsőbb szintű Török Tanácsról, azóta évente találkoznak, ez történt most Budapesten - kezdte a háttérrel Orbán Viktor.</p>
      <p>Ankara, Moszkva és Berlin - ez az a külpolitika, amelyet szeretne a magyar kormány a jövőben is folytatni, ezt tükrözte az elmúlt hetek diplomáciája is - mondta a magyar kormányfő. Törökország Magyarországnak stratégiai partnere, és nem csak a migráció terén - hangsúlyozta a miniszterelnök.</p>
      <p>Magyarországnak és Törökországnak közös finanszírozású programjai vannak Afrikában - erről korábban nem beszéltek,ennek részeként például egészségügyi és vízügyi segítséget nyújtanak Ghánának.</p>
      <p>A sajtótájékoztató után magas szintű üzleti fórumot tartanak, ahol a gazdasági együttműködés lehetőségeiről tárgyalnak.</p>
      <p>Az Eximbanknál egy több mint 200 millió dolláros hitelkeret-szerződést nyitottak meg török-magyar vállalatok számára. Törökország az energetikában is partnere Magyarországnak. Törökország felől is érkeznie kell gáznak Magyarországra, a törökök a maguk munkáját elvégezték, hamarosan létrejön az a gázvezeték, amely képes a gázt Európába szállítani, legkésőbb 2021 végére ezen az ágon is érkezhet Magyarországra gáz.</p>
      <h4>Erdogan: hatmilliárd dolláros kereskedelmi volumen cél</h4>
      <p>A török elnök arról beszélt, hogy Áder János köztársasági elnökkel is tárgyalt, mint mondta, több szűk körű megbeszélést is tartottak. Biztonságról, migrációról, kereskedelemről, oktatásról is tárgyaltak.</p>
      <p>Hatmilliárd dolláros kereskedelmi volumen a két ország célja, erősítette meg Erdogan elnök. Mint mondta, 15 török üzletember érkezett Budapestre a kíséretében, arról tárgyalnak, hogy elősegítsék ezt a célkitűzést.</p>
      <p>A török elnök megköszönte, hogy jövő szeptemberben török iskola nyílik Budapesten, mint mondta, az intézmény megkapta az ehhez szükséges engedélyeket. Erdogan fontosnak nevezte, hogy Magyarország mindig támogatta Törökország európai uniós csatlakozását.</p>
      <p>Négymillió menekült van pillanatnyilag Törökországban, és közülük nagy számban mennének tovább Európába, de Törökország egyelőre az EU-val kötött megállapodásnak megfelelően - feltartóztatja őket. Magyarország hathatósan támogatja Törökországot a terrorizmus elleni harcban, a két ország stratégiai partnerei, szövetségesei egymásnak.</p>
      <p>Erdogan elfogadhatatlannak nevezte, hogy a NATO szövetségesei közül többen tárgyalnak a terroristákkal. A szíriai hadműveletekről is beszélt, azt mondta, hogy az Iszlám Állam több száz harcosát fogták el és fegyverezték le. Több mint 9 év telt el a szíriai válság kirobbanása óta, a menekültekre dollármilliárdok mentek el, ennél több terhet nem tud elcipelni a hátán Törökország - fogalmazott Erdogan.</p>
      <h4>"Az a kérdés, merre nyílik majd ki a kapu"</h4>
      <p>Az MTVA kérdésére, hogy ha nem érkezik meg az ígért támogatás, elengedik-e nyugat felé a menekülteket, a török elnök azt mondta, ha nincs megoldás, ki kell tárnunk a kapukat, és mindenki tudja, hogy a migránsok merre tartanának.</p>
      <p>Orbán Viktor ehhez hozzátette, minket is az foglalkoztat, merre nyílik majd ki ez a kapu. Az otthon a legfontosabb dolog a világon, azoknak az embereknek, akik arra kényszerültek, hogy elhagyják az otthonukat, abban kell segíteni, hogy hazatérhessenek. Mint mondta, a biztonsági zóna tervét ő is megkapta Erdogantól, és Magyarország szívesen részt vesz azokban az újjáépítési programokban, amelyeket Törökország tervez a biztonsági zónában - tette hozzá a magyar kormányfő.</p>
      <p>Orbán Viktor hangsúlyozta, az ország védelmi rendszere képes arra, hogy megvédje Magyarországot a migránsoktól, az ország határát egyetlen illegális migráns sem lépheti át.</p>
      <h4>Erdogan Trumphoz készül, fegyverekről is szó lesz</h4>
      <p>A török sajtó közelgő washingtoni tárgyalásairól kérdezte a török elnököt, aki azt mondta, hogy az S400-as rakéták és F35-ösök valószínűleg kiemelt témák lesznek a Donald Trumppal jövő szerdán tervezett tárgyaláson. A kétoldalú kereskedelmi kapcsolatokat is bővíteni szeretné és a terrorizmus elleni harcról is szó lesz majd.</p>
      <h4>A bővítési portfólióról is kérdezték Orbán Viktort</h4>
      <p>Az Origo kérdésére, mit szól ahhoz, hogy Várhelyi Olivérnek ajánlotta fel Ursula von der Leyen, az Európai Bizottság megválasztott elnöke a bővítési portfóliót Orbán Viktor azt mondta, ennél hálátlanabb portfólió most nincs az Európai Unióban, Magyarország azért vállalta ezt, mert számára is fontos kérdés.</p>
      <p>"Van egy országcsoport az unión belül, amely Franciaország vezetésével, nem egyszerűen nemet mondott Észak-Macedónia felvételére, hanem a bővítés teljes folyamatát akarja megreformálni."</p>
      <h4>Történelmi, geopolitikai háttere van a magyar török-kapcsolatoknak</h4>
      <p>Egy történelmi nemzet hozzáállása egy másik, nála jóval nagyobb történelmi nemzethez, amelynek megadjuk a tiszteletet - így jellemezte a két ország viszonyát Orbán Viktor.</p>
      <p>Magyarország nem akarja, hogy déli határain kelljen feltartóztatni több százezer migránst. Ezt csak Törökország segítségével tudja megtenni - hangsúlyozta a magyar miniszterelnök.</p>
      <blockquote>"Attól, hogy az EU tagjai vagyunk, nem veszek át rossz szokásokat"</blockquote>
      <p>- mondta Orbán Viktor.</p>
      <p>A török elnök megismételte, hogy az ENSZ-el együttműködve akarják majd megkezdeni a biztonsági zóna újjáépítését.</p>
      <aside>Pártok, tüntetők<br/>Az ellenzéki pártok közül a Demokratikus Koalíció közleményben azt írta: a török elnök magyarországi látogatásával teljesen egyértelművé vált, hogy Recep Tayyip Erdogan és Orbán Viktor csupán illiberális szövetségüket akarták demonstrálni Európa előtt. <br/><br/>A Jobbikos Bana Tibor az MTI-hez eljuttatott Facebook-bejegyzésében azt hangsúlyozta: Magyarország érdekeivel ellentétes, hogy "Orbán csak korrupt vezetőket fogad, Putyinnal és Erdogannal barátkozik, a nyugati világtól pedig teljesen elszigeteli Magyarországot". <br/><br/>Az LMP Recep Tayyip Erdogan török elnök látogatása kapcsán közleményben szólította fel a magyar kormányt, hogy hagyjon fel a háborús bűnök támogatásával. <br/><br/>A Magyar Liberális Párt a látogatás előtt kiadott közleményében azt írta: ha Orbán Viktor valóban meg akarja állítani a menekülthullámot, akkor a találkozó alkalmával álljon ki a kurdok mellett, "tegye egyértelművé, hogy Magyarország Európához tartozik, nem a keleti diktátorokhoz". <br/><br/>A Fidesz az ellenzéki nyilatkozatokra reagálva azt írta: Törökország kulcsfontosságú a migráció megfékezésében, saját területén több mint hárommillió bevándorló átmeneti elhelyezését és ellátását biztosítja. A bevándorláspártiaknak nem lenne ellenére egy minden eddiginél nagyobb migrációs hullám - értékeltek. <br/><br/>A török delegáció tervezett útvonalán, az Oktogonnál nem sokkal délután két óra után a körút mindkét oldalát kordonokkal zárta le a rendőrség. A török elnök látogatása ellen szervezett demonstráció résztvevői az Aradi utcánál, a körút Nyugati tér felé vezető oldalán gyülekeztek, ekkorra több százan gyűltek össze.</aside>
      <p>
        <i>Nyitókép: MTI/Miniszterelnöki Sajtóiroda/Fischer Zoltán</i>
      </p>
    </article>
  </body>
</html>