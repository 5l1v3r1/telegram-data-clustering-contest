<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/zGzee4/pussy-riot-til-folken"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T15:08:38+00:00"/>
    <meta property="og:title" content="Pussy Riot til Folken"/>
    <meta property="og:description" content="Kunst- og protestkollektivet fra Russland kommer til Stavanger med sin forestilling «Riot Days»."/>
  </head>
  <body>
    <article>
      <h1>Pussy Riot til Folken</h1>
      <h2>Kunst- og protestkollektivet fra Russland kommer til Stavanger med sin forestilling «Riot Days».</h2>
      <address><time datetime="2019-11-07T15:08:38+00:00">07 Nov 2019, 15:08</time> by <a rel="author">Leif Tore Lindø</a></address>
      <p>Pussy Riot er et russisk protest- og kunstnerkollektiv med base i Moskva. Da kollektivet ble opprettet i mars 2011, var de 11 kvinner. Gruppen arrangerte provoserende gerilja punkrock-forestillinger på offentlige steder, som ble filmet og lagt ut på nettet. Typiske temaer inkluderte feminisme, LGBT-rettigheter og motstand mot Russlands president Vladimir Putin, som Pussy Riot mener er en diktator. Også presidentens bånd til ledelsen i den russisk-ortodokse kirken ble hyppig omtalt.</p>
      <p>Pussy Riot ble kjent over hele verden da fem medlemmer av gruppen satte opp en forestilling i Frelseren Kristus-katedralen i Moskva i 2012. Gruppens handlinger ble sett på som vanhellig av de ortodokse prestene, og forestillingen ble til slutt stoppet av kirkens sikkerhetsfolk. I mars 2012 ble tre av gruppens medlemmer, Nadezhda Tolokonnikova, Maria «Mahsa» Alyokhina og Jekaterina Samutsevich, arrestert. Den 17. august ble de tre medlemmene dømt for «hooliganisme motivert av religiøst hat», og de ble alle dømt til to års fengsel. 10. oktober, etter en appell, ble Samutsevich satt fri på prøve. Dommene mot de andre kvinnene ble opprettholdt.</p>
      <p>I desember 2016 så Pussy Riots Theatre og «Riot Days» dagens lys. Sistnevnte en forestilling basert på Alyokhinas bok med samme navn. I 2017 la de ut på sin første USA-turné, med stopp i blant annet Seattle, Olympia, San Francisco, Santa Cruz, Los Angeles og New York.</p>
      <p>Tirsdag 12. november spilles denne forestillingen i Folken i Stavanger.</p>
    </article>
  </body>
</html>