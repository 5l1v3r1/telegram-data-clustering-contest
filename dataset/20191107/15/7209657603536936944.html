<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/cronaca/classe-vaccino-1.4874335"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T15:15:55+00:00"/>
    <meta property="og:title" content="Cesena, classe si vaccina contro l’influenza per proteggere il compagno"/>
    <meta property="og:description" content="Il piccolo colpito da una leucemia linfoblastica acuta è stato costretto a un lungo periodo di cure ed è esposto tutt’oggi al rischio di infezioni"/>
  </head>
  <body>
    <article>
      <h1>Cesena, classe si vaccina contro l’influenza per proteggere il compagno</h1>
      <h2>Il piccolo colpito da una leucemia linfoblastica acuta è stato costretto a un lungo periodo di cure ed è esposto tutt’oggi al rischio di infezioni</h2>
      <address><time datetime="2019-11-07T15:15:55+00:00">07 Nov 2019, 15:15</time> by <a rel="author">il Resto del Carlino</a></address>
      <p>Cesena, 7 novembre 2019 - <b>Si sono vaccinati tutti contro l’influenza </b>per<b> proteggere il loro compagno e consentirgli di tornare a scuola.  </b>E’ l’iniziativa di <b>una classe di seconda elementare </b>di una scuola cesenate.</p>
      <p>Un anno fa il loro compagno è stato colpito da una<b> leucemia linfoblastica acuta</b> che lo ha costretto a un lungo periodo di cure, lontano dalla scuola e dagli amici, e lo espone tutt’oggi al rischio di infezioni.<b> Il suo sistema immunitario </b>infatti è ancora debole e anche una semplice influenza potrebbe avere su di lui effetti gravi. Per questo, le famiglie hanno scelto di vaccinare i propri figli, per fargli da scudo protettivo e ridurre i rischi: una trentina di bambini, tra cui sette di una classe a fianco, insieme alle insegnanti e anche a diversi genitori e fratelli dei compagni, si sono così sottoposti nei giorni scorsi alla vaccinazione antinfluenzale presso la Pediatria di Comunità. Grazie a loro e alla solerzia del dirigente scolastico, il piccolo è potuto tornare sui banchi di scuola.</p>
      <p>“Questi bambini e questi genitori – commenta la dottoressa <b>Antonella Brunelli responsabile della Pediatria di Comunità</b> di Cesena - hanno compiuto un gesto di responsabilità, di generosità e di amicizia che ci ha riempito di gioia e ci ha fatto pure commuovere. Come riconoscimento simbolico abbiamo regalato ad ogni bambino un libro donatoci dalla Libreria “Giunti al Punto” di Cesena nell’ambito del progetto Nati per Leggere, a conferma che la ‘literacy’ contribuisce a migliorare lo stato di salute dell’intera comunità”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>