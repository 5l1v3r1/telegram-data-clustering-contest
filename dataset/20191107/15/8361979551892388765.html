<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/borodyanskiy-upc-mp-u-svojiy-nazvi-povinna-poznachiti-prinalezhnist-do-rpc-novini-ukrajini-50052229.html"/>
    <meta property="og:site_name" content="НВ"/>
    <meta property="article:published_time" content="2019-11-07T15:57:00+00:00"/>
    <meta property="og:title" content="УПЦ МП у своїй назві повинна позначити приналежність до РПЦ — Бородянський"/>
    <meta property="og:description" content="Міністр культури, молоді та спорту Володимир Бородянський вважає, що УПЦ МП у своїй назві повинна позначити приналежність до РПЦ, оскільки у Москві розташований її центр."/>
  </head>
  <body>
    <article>
      <h1>УПЦ МП у своїй назві повинна позначити приналежність до РПЦ — Бородянський</h1>
      <h2>Міністр культури, молоді та спорту Володимир Бородянський вважає, що УПЦ МП у своїй назві повинна позначити приналежність до РПЦ, оскільки у Москві розташований її центр.</h2>
      <address>
        <time datetime="2019-11-07T15:57:00+00:00">07 Nov 2019, 15:57</time>
      </address>
      <p>Про це міністр розповів у інтерв'ю<a href="https://risu.org.ua/ua/index/expert_thought/interview/77706/"> РІСУ</a>.</p>
      <p>За словами Бородянського, принцип, що ця церква повинна внести в свою назву приналежність до РПЦ — це зрозуміла норма, яка просто визначає, хто є хто.</p>
      <p>«І ми розуміємо, що центр впливу на УПЦ МП знаходиться в Росії, в Москві. Звичайно, що Україна має якимось чином враховувати це… Всі повинні розуміти, що центр впливу на УПЦ МП знаходиться в Москві - через той же Синод», — сказав міністр.</p>
      <p>Бородянський також зауважив, що держава загалом не повинна вказувати церкві, як їй називатися. Проте, під час війни влада повинна позначити, хто є хто і надати людям можливість свідомого вибору.</p>
      <p>«Тут дійсно є нюанс, що країна почала втручатись в такі елементи як назва — це не дуже правильно. Але в період війни, в період агресії проти нашої країни, коли відбуваються події на Сході, і вони відбуваються вже тривалий час, і коли у нас окупували Крим — я вважаю, що це нормально, коли країна позначає, хто є хто… Свобода віросповідання залишається, але давайте позначимо, хто є хто на цій території. Я не бачу в цьому ніяких проблем», — наголосив міністр.</p>
      <p>Бородянський додав, що його міністерство рівно ставиться до УПЦ МП, до Православної церкви України, та до Греко-Католицької церкви.</p>
      <p>Верховна Рада 20 грудня 2018 року прийняла закон, який зобов’язує Українську православну церкву (Московського патріархату) протягом 4 місяців в своїй назві вказати приналежність до Російської православної церкви. Відповідний законопроект № 5309 за основу і в цілому підтримали 240 народних депутатів.</p>
      <p>22 грудня 2018 року президент України Петро Порошенко підписав відповідний закон. Проте, УПЦ МП відмовилася від цього, подавши позови до суду.</p>
      <p>22 квітня <a href="https://nv.ua/ukr/ukraine/politics/sud-prizupiniv-pereymenuvannya-upc-mp-50018074.html">Окружний адмінсуд Києва суд призупинив перейменування УПЦ МП.</a></p>
    </article>
  </body>
</html>