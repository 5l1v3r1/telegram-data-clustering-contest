<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/v-kratkem-razpis-za-glavna-dela-pri-projektu-druge"/>
    <meta property="og:site_name" content="Primorske novice"/>
    <meta property="article:published_time" content="2019-11-07T15:29:04+00:00"/>
    <meta property="og:title" content="V kratkem razpis za glavna dela pri projektu drugega tira"/>
    <meta property="og:description" content="Družba 2TDK, ki je zadolžena za razvoj drugega železniškega tira med Divačo in Koprom, bo javni naročili za glavna gradbena dela objavila ta mesec. Kot so pojasnili v družbi, je dokumentacija pripravljena in čaka na potrditev infrastrukturnega ministrstva ter nadzornikov 2TDK. Medtem pa še vedno ni rešen zaplet z razpisom za Glinščico."/>
  </head>
  <body>
    <article>
      <h1>V kratkem razpis za glavna dela pri projektu drugega tira</h1>
      <address><time datetime="2019-11-07T15:29:04+00:00">07 Nov 2019, 15:29</time> by <a rel="author">STA</a></address>
      <p>
        <b>Družba 2TDK, ki je zadolžena za razvoj drugega železniškega tira med Divačo in Koprom, bo javni naročili za glavna gradbena dela objavila ta mesec. Kot so pojasnili v družbi, je dokumentacija pripravljena in čaka na potrditev infrastrukturnega ministrstva ter nadzornikov 2TDK. Medtem pa še vedno ni rešen zaplet z razpisom za Glinščico.</b>
      </p>
      <figure>
        <img src="https://static.primorske.si/foto/highres/gnweb/718798_234-drugitir.jpg"/>
        <figcaption>Gradnja drugega tira Foto: Zdravko Primožič/FPA</figcaption>
      </figure>
      <p><b>LJUBLJANA</b> &gt; Razpis za glavna dela bo 2TDK razdelil na dva dela, in sicer od Divače do Črnega Kala in od Črnega Kala do Kopra. Prvo javno naročilo predvideva gradnjo dveh predorov s servisnimi cevmi in pripadajočo predorsko opremo, drugo pa gradnjo preostalih šestih predorov in dveh viaduktov, zemeljskih del ter drugih objektov na trasi drugega tira.</p>
      <p>Medtem ko se v podjetju pripravljajo na objavo javnih naročil za glavna dela, pa na epilog še čaka prvo večje naročilo v okviru projekta, in sicer naročilo za objekte za prečkanje reke Glinščice. Tega je 2TDK objavil marca letos, nato pa ga je zaradi suma ponarejene reference izbranega ponudnika avgusta razveljavil.</p>
      <p>Sporna je bila višina zidu v Pesnici, ki jo je kot referenco v razpisu za prečkanje Glinščice navedel konzorcij podjetij Markomark Nival. Ta se je zaradi razveljavljenega razpisa pritožili na Državno revizijsko komisijo, ki pa je v postopku ugotovila, da na podlagi pridobljenih gradiv še ne more ustrezno ugotoviti dejanskega stanja v zadevi. Zato je strokovnjakoma mariborske fakultete za gradbeništvo naročila izdelavo strokovnega mnenja.</p>
      <p>Tudi tu se je zapletlo, saj je podjetje 2TDK zahtevalo izločitev obeh strokovnjakov, ki ju je revizijska komisija aktivirala za merjenje zidu v Pesnici. V zahtevku za izločitev se je sklicevalo na anonimno sporočilo, ki so ga prejeli v družbi, in katerega vsebina se je nanašala na domnevno nepristranskost imenovanih strokovnjakov.</p>
      <p>Državna revizijska komisija je zahtevo 2TDK zavrnila. Kot je ugotovila, namreč v zahtevi za izločitev strokovnjakov ni navedel okoliščin, ki bi vzbudile dvom v njuno nepristranskost.</p>
    </article>
  </body>
</html>