<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/nff-snur---far-likevel-medalje/71794992"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T15:56:21+00:00"/>
    <meta property="og:title" content="NFF snur - får likevel medalje"/>
    <meta property="og:description" content="Det skapte reaksjoner da NFF skrudde opp kravet for å få medalje fra tre til ti kamper i Eliteserien. Nå utsetter de endringen."/>
  </head>
  <body>
    <article>
      <h1>NFF snur - får likevel medalje</h1>
      <h2>Det skapte reaksjoner da NFF skrudde opp kravet for å få medalje fra tre til ti kamper i Eliteserien. Nå utsetter de endringen.</h2>
      <address><time datetime="2019-11-07T15:56:21+00:00">07 Nov 2019, 15:56</time> by <a rel="author">Daniel Nerli Gussiås</a></address>
      <p>I forrige uke meldte <a href="https://www.vg.no/sport/fotball/i/mRWG0v/nye-regler-fratar-ulland-andersen-mulig-gull-litt-kjipt">VG</a> at man i årets sesong måtet ha ti kamper for å få medalje i Eliteserien. Grensa var da hevet fra tre, noe som hadde vært praksis siden 2004.</p>
      <p>
        <b>Før det måtte man spille elleve kamper for å få medalje.</b>
      </p>
      <p>Før den store endringen som ble innført i år, var det argumentert med at kravene til å kunne kalle seg seriemester har vært «svært lave».</p>
      <h3>Bestemt etter sesongstart</h3>
      <p>Nå snur imidlertid NFF, etter at flere har stilt seg kritisk til den underkommuniserte endringen.</p>
      <p>Det var <a href="https://www.rbnett.no/100Sport/fotball/Fotballforbundet-snur-Na-blir-det-likevel-medalje-pa-disse-Molde-spillerne-282436b.html">Romsdals Budstikke som først omtalte saken.</a></p>
      <p>Overfor Dagbladet forklarer Nils Fiksetjønn i NFF at det er flere grunner til at de nå snur:</p>
      <p><b>- Grunnen er at serien hadde startet da dette ble vedtatt.</b> <b>Ikke a</b><b>lle hadde fått med seg endringen, noe som gjorde at styret justerte for inneværende år. Premiering i år er som i fjor, skriver Nils Fisketjønn i NFF i en sms til Dagbladet.</b></p>
      <p>Eirik Ulland Andersen var en av spillerne som var i fare for å miste seriegullet Molde høyst sannsynlig kommer til å ta førstkommende søndag.</p>
      <p>Da <a href="https://www.vg.no/sport/fotball/i/mRWG0v/nye-regler-fratar-ulland-andersen-mulig-gull-litt-kjipt">VG</a> gjorde kantspilleren oppmerksom på dette i forrige uke, innrømmet den tidligere Strømsgodset-spilleren at han synes det var kjipt.</p>
      <p>- Jeg er enig i at tre kamper er lite for å bli seriemester. Men en tredjedel er veldig mye. Det hadde gått an å finne en mellomting, mente Ulland Andersen, som fikk med seg en fem seriekamper før han ble røk akillesen i 1. runde i cupen i mai i år.</p>
      <p>Ulland er nå tilbake i full trening, og får muligens med seg noen minutter på tampen av sesongen. Under de «nye reglene» ville dette uansett ikke vært nok.</p>
      <h3>Flere får gull</h3>
      <p>Nå ser det ut til at både ham og Tobias Christensen kan henge en eventuell gullmedalje rundt halsen etter siste serierunde. Det samme gjelder for Christoffer Remmer, som forlot klubben i sommer. Dansken fikk med seg tre seriekamper i vår.</p>
      <p>
        <b>De samme endringene gjøres for cupen. Viking-trener - og cupfinaleklare - Bjarne Berntsen raste mot endringene.</b>
      </p>
      <p>Nå har han altså fått viljen sin, ifølge <a href="https://www.aftenposten.no/sport/fotball/i/0nqOAg/viking-treneren-vant-fram-naa-faar-flere-av-spillerne-cupmedalje">Aftenposten.</a></p>
      <p>Kravet i cupen nedjusteres fra tre kamper til én for å få medalje.</p>
    </article>
  </body>
</html>