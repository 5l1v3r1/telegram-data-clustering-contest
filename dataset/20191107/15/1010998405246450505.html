<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zaradi-sreshtata-vav-volujak-manolova-sadi-borisov.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T15:39:00+00:00"/>
    <meta property="og:title" content="Заради срещата във Волуяк: Манолова съди Борисов"/>
    <meta property="og:description" content="Казаното от премиера засегнало самочувствието и авторитета ѝ и причинило тежко душевни болки"/>
  </head>
  <body>
    <article>
      <h1>Заради срещата във Волуяк: Манолова съди Борисов</h1>
      <h2>Казаното от премиера засегнало самочувствието и авторитета ѝ и причинило тежко душевни болки</h2>
      <address><time datetime="2019-11-07T15:39:00+00:00">07 Nov 2019, 15:39</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Неуспелият кандидат-кмет на София Мая Манолова е внесла в Софийския районен съд искова молба срещу премиера и лидер на ГЕРБ Бойко Борисов за неимуществени вреди от неистински и опозоряващи негови твърдения. Искът е за 15 000 лв.</p>
      <p>Става въпрос за коментарите на министър-председателя в студиото на „Тази сутрин” от 1 ноември.</p>
      <p>Тогава Борисов каза следното: „Възмутен човек, който е при тях (в щаба на Манолова – б.р.) и ги слуша, ми каза, че може да попитате „Снощи към 19:30-19:40 ч. във Волуяк дали госпожа Манолова е правила там среща с ромите да прави такива уйдурми...Снощи по негови думи около 19:30-19:40 ч., конспиративно, чакали са я на Волуяк и отишла да се спазарява с кои роми да излязат и да кажат: „ГЕРБ ми платиха, Фандъкова ми плати, за да гласуваме за нея”.</p>
      <p>Премиерът е цитиран и още един път с думите: „Там Братя Галеви са ѝ помогнали много през ромските лидери. Направихме така, че да ги търсим с червена бюлетина. Но това не значи, че отвън някъде нямат влияние върху ромските лидери. И няма да ме учуди ако и на първия тур са правили подобни магарии”.</p>
      <p>Като доказателство за деянието бившият омбудсман прилага медийна публикация, в която приписваните ѝ действия са определени като „Новия Костинброд на Мая”.</p>
      <p>Манолова подчертава, че срещата в с. Волуяк е била публична, там няма роми, а „Братя Галеви” са в неизвестност за мен, за полицията и за българските граждани от датата на постановяване на присъдата им, благодарение на бездействието на изпълнителната власт, оглавявана от г-н Борисов”.</p>
      <p>„Засегнато е доброто ми име и самочувствие на човек и политик, посветил професионалната си кариера и подчинил личния си живот в служба на обществото и хората. Клеветническите твърдения на ответника ме възмутиха и разстроиха. Причиниха ми тежки душевни болки и страдания, разрушавайки градения ми с десетилетия авторитет на гражданин и общественик. Нанесоха ми и непоправима с пари щета като политик и юрист”, категорична е Манолова.</p>
      <p>По информация на bTV тя е изразила намерение при спечелване на делото да дари парите за детска площадка във Волуяк.</p>
    </article>
  </body>
</html>