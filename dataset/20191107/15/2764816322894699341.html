<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/amd-ryzen-threadripper-3000-uvedeni-parametry-ceny-platforma-trx40"/>
    <meta property="og:site_name" content="Cnews.cz"/>
    <meta property="article:published_time" content="2019-11-07T15:28:41+00:00"/>
    <meta property="og:title" content="AMD Ryzen Threadripper 3000 je tady. Král výkonu, výbavy i konektivity, ale dost drahý"/>
    <meta property="og:description" content="7nm Threadrippery s jádry Zen 2 konečně přichází. Máme jejich parametry, představení jejich platformy TRX40 a také ceny, které jsou bohužel docela vysoké."/>
  </head>
  <body>
    <article>
      <h1>AMD Ryzen Threadripper 3000 je tady. Král výkonu, výbavy i konektivity, ale dost drahý</h1>
      <h2>7nm Threadrippery s jádry Zen 2 konečně přichází. Máme jejich parametry, představení jejich platformy TRX40 a také ceny, které jsou bohužel docela vysoké.</h2>
      <address><time datetime="2019-11-07T15:28:41+00:00">07 Nov 2019, 15:28</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-1">
            <img src="https://www.cnews.cz/wp-content/uploads/2019/11/AMD-Ryzen-Threadripper-3000-prezentace-k-uvedeni-04.jpg"/>
          </a>
        </figure>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-2">
            <img src="https://www.cnews.cz/wp-content/uploads/2019/11/Parametry-procesoru-AMD-Ryzen-Threadripper-3000.jpg"/>
          </a>
        </figure>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-3">
            <img src="https://www.cnews.cz/wp-content/uploads/2019/11/Schema-konektivity-na-platforme-AMD-Ryzen-Threadripper-3000-a-TRX40.jpg"/>
          </a>
        </figure>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-4">
            <img src="https://www.cnews.cz/wp-content/uploads/2019/11/AMD-Ryzen-Threadripper-3000-oficialni-benchmarky.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-1">VŠECHNY FOTOGRAFIE</a>
      </p>
      <p>Původně <a href="https://www.cnews.cz/intel-cascade-lake-x-core-i9-x299-odhaleni-vyrazne-lepsi-ceny/">to prý mělo být 5. listopadu</a>, nakonec je to <a href="https://www.cnews.cz/amd-ryzen-threadripper-3000-datum-odhaleni-odlozeno-7-listopad/">až dnes</a>, ale každopádně se zájemci o vysoký výkon v desktop PC dočkali: AMD oficiálně odhaluje procesory Ryzen Threadripper 3000, tedy highendovou verzi <a href="https://www.cnews.cz/amd-ryzen-threadripper-3000-datum-odhaleni-odlozeno-7-listopad/">7nm Ryzenů 3000</a> s jádry Zen 2. Nebo možná lépe řečeno <a href="https://www.cnews.cz/amd-ryzen-threadripper-3000-datum-odhaleni-odlozeno-7-listopad/">Epyců 7002</a>, protože Threadrippery jsou odvozené od nich. Podle parametrů to budou opravdu extrémně výkonná CPU posouvající hranice toho, co bylo dosud v PC možné, ale také to budou hodně drahé komponenty.</p>
      <p>AMD dnes tyto procesory oficiálně odhaluje a prozrazuje parametry, ale jde o papírové uvedení. Na prodej budou procesory až za necelé dva týdny, 19. listopadu. A tehdy také vyjdou recenze, zatím tedy ještě není k dispozici nezávislé ověření výkonu (nebo provozních vlastností). AMD jen publikovalo nějaké srovnávací grafy ve vybraných aplikacích, ale u takových oficiálních benchmarků musíte vždy myslet na to, že mohou být selektivní a tedy neukazovat celý obrázek, ale jen to, kde to vypadá nejlíp.</p>
      <h3>Threadripper 3000: zatím 24jádro a 32jádro</h3>
      <p>A teď konečně k parametrům, na které se čekalo dlouho a kupodivu neunikly předem. První model, který bude na prodej, je 24jádrový a jmenuje se <b>Ryzen Threadripper 3960X</b> (takže se zdá, že mezi ním a „normálním“ šestnáctijádrem Ryzen 9 3950X pro socket AM4 už nic dalšího nebude). Frekvence jsou hodně vysoké, na 24jádro. Základní takt je 3,8 GHz, takže uživatel nebude příliš obětovávat výkon na jedno jádro na oltář celkového výkonu. Maximální boost je 4,5 GHz, takže zde v „single-threadu“ je tento procesor o krůček, respektive dva zpátky za mainstreamovými modely Ryzen 9 3900X (4,6 GHz) a Ryzen 9 3950X (4,7 GHz).</p>
      <p>Procesor bude mít i SMT, takže 48 vláken. AMD uvádí „140 MB Cache“, což ovšem je součet 24 × 512KB L2 cache a 128 MB L3 cache. Také ta je kvůli čipletové stavbě dělená. Mělo by ji tvořit osm bloků pro 16 MB, takže toto CPU je asi tvořeno osmi CCX a tedy čtyřmi 7nm čiplety (mimo centrálního 12nm IO čipletu). V každém z CCX je jedno jádro ze čtyř vypnuto, čímž se dojde k celkovému počtu 24 jader. U boostu je jinak uvedeno „až“, takže AMD reflektuje, že jde o maximální, ne nutně typickou frekvenci při boostování v bežném provozu.</p>
      <figure>
        <img src="https://www.cnews.cz/wp-content/uploads/2019/11/Parametry-procesoru-AMD-Ryzen-Threadripper-3000.jpg"/>
        <figcaption>Parametry procesorů AMD Ryzen Threadripper 3000</figcaption>
      </figure>
      <p>Druhý model se jmenuje <b>Ryzen Threadripper 3970X</b> a je zřejmě postaven také ze čtyř 7nm CPU čipletů, ale již se všemi jádry aktivními. Má totiž 32 jader a 64 vláken. Frekvence jsou ovšem prakticky stejné jako u 24jádra: základní takt je 3,7 GHz a maximální boost je stejných 4,5 GHz (ale zase „až“). L3 cache je opět 128 MB (AMD k tomu na slajdu přičítá 32 × 512 KB L2 cache, odtud uvedených 144 MB).</p>
      <p>K těmto procesorům se později (v lednu) snad měl připojit ještě jeden vyšší model, nazvaný Ryzen Threadripper 3990X, pro nějž AMD ještě parametry nesdělilo. A ani nikde v tiskových materiálech není zmíněn, tento model tedy zatím není potvrzený, teprv uvidíme, zda/kdy ho AMD opravdu vydá. Momentálně <a href="https://www.cnews.cz/amd-ryzen-threadripper-3000-datum-odhaleni-vydani-3990x-v-lednu/">o něm víme jenom z neoficiálního úniku</a>. Ovšem Threadrippery 3960X a 3970X budou dostupné už tento měsíc, v obchodech se objeví za necelé dva týdny 19. listopadu, jak už bylo řečeno.</p>
      <h4>Paměť RAM bez NUMA architektury</h4>
      <p>Společný všem těmto procesorům je čtyřkanálový řadič pro paměti DDR-3200. Bohužel není uvedeno, že by bylo oficiálně podporováno ECC, to tedy asi bude jen na platformě Epyc, případně jestli AMD vydá ještě další (WX?) verzi Threadripperu pro profesionální pracovní stanice – modely X by měly být podle toho, jak je AMD charakterizovalo v generaci 2000, cosi jako „extrémní“ CPU, tedy zaměřené na hardwarové nadšence.</p>
      <p>
        <i><b>Aktualizováno:</b> v tabulce specifikací na webu nebo v prezentaci sice ECC uvedeno není, ale jak jste upozornili v komentářích, v textu na webu AMD je podpora pro ECC paměti zmíněná. Zároveň ovšem asi stále bude záviset na tom, zda ji implementuje i výrobce desky. Při rychlém pohledu na desky jsem našel zmínku o podpoře ECC pamětí v popisu modelů MSI a ASRocku, ale je otázka, zda podpora ECC modulů třeba neznamená, že sice poběží, ale bez toho, aby ochrana byla aktivní.</i>
      </p>
      <blockquote>Quad channel DDR4 with available ECC support for reliable throughput.</blockquote>
      <p>Pro připomenutí: zatímco Threadrippery 1000 a 2000 měly řadič DDR4 distribuovaný v jednotlivých čipech s jádry a latence a propustnost tak nebyla uniformní podle toho, které jádro chtělo do které části paměti, Threadripper 3000 mají všechny kanály paměťového řadiče unifikovaně v centrálním IO čipletu. Chování paměti by tedy mělo být konzistentní se stejnou latencí a propustností bez ohledu na to, které jádro kam přistupuje.</p>
      <h3>280W TDP…</h3>
      <p>Extrémní bude ovšem ještě něco. TDP je 280 W (jako u <a href="https://www.cnews.cz/amd-epyc-7h12-280w-tdp-pro-superpocitace-vodni-chlazeni/">vodního HPC Epycu 7H12</a>), a to u všech modelů. Nebudou se tedy ve spotřebě nijak krotit, na druhou stranu je tato spotřeba rozložená mezi čtyři čiplety, takže na jeden připadá naštěstí „jen“ něco pod 70 W. U předchozích Threadripperů bylo TDP absolutním stropem spotřeby (na rozdíl od platformy AM4), zda to tak bude i zde, nebo bude moci boost jít i výš, nevíme. Doufejme, že platí první možnost. Pak by se teoreticky spotřeba v zátěži nemusela až tak moc lišit od Intelů, kde procesory pro platformu X299 sice nyní mají 165W TDP, ale v boostu ho výrazně překročí (zejména s instrukcemi AVX). Toto bude zajímavé sledovat v recenzích.</p>
      <figure>
        <img src="https://www.cnews.cz/wp-content/uploads/2019/11/AMD-Ryzen-Threadripper-3000-prezentace-k-uvedeni-04.jpg"/>
        <figcaption>AMD Ryzen Threadripper 3000</figcaption>
      </figure>
      <h3>Nový socket sTRX4 a platforma TRX40</h3>
      <p>Oba procesory se budou osazovat do desek platformy TRX40 se socketem nazvaným sTRX4, bohužel není kompatibilita s platformou X399. Doteď moc nebylo jasné, proč je kompatibilita přerušená, jeden faktor teď ovšem možná vyvstal. Zatímco čipset X399 je připojený přes PCI Express 3.0 ×4, čipová sada TRX40 u Ryzenu Threadripperu 3000 je podle AMD připojená k procesoru osmi linkami (×8) PCI Express 4.0. Propustnost mezi CPU a čipsetem bude tedy čtyřikrát vyšší (16 GB/s obousměrně), ale toto mohlo způsobit, že CPU nejsou kompatibilní. AMD potvrdilo, že funkce některých pinů v socketu se změnila, což kompatibilitu znemožňuje.</p>
      <p>Další konektivitu bude dodávat čipset TRX40, jenž je založený asi na stejném křemíku jako <a href="https://www.cnews.cz/amd-x570-cipset-am4-platforma-specifikace-zakladni-desky-computex2019">čipset X570</a> na platformě AM4, takže bude mít celkem pokročilou výbavu. Jak už bylo řečeno, připojen je přes PCIe 4.0 ×8 (16 GB/s obousměrně), z čipsetu pak je vyvedených 16 linek PCIe 4.0 – osm prostě, další dvě čtveřice lze rozdělit, nebo opět přetransformovat do portů SATA. Při takovéto konfiguraci tedy z čipsetu máte 12 linek PCI Express 4.0 a osm portů SATA, nebo osm linek a 12× SATA, protože další čtyři porty SATA jsou z čipsetu vyvedené napevno a jsou dostupné vždy. Jinak čipset samozřejmě poskytuje také porty USB: 4× USB 2.0 a 8× SuperSpeed USB 10Gbps (USB 3.2 Gen 2). Mimochodem, další čtyři 10Gb/s porty jsou vyvedené i rovnou z procesoru (takže by mohly mít lepší výkon). Integrované síťové nebo bezdrátové adaptéry a podobné funkce jako u Intelu integrované nejsou, na deskách je bude řešit zcela samostatný adaptér.</p>
      <figure>
        <img src="https://www.cnews.cz/wp-content/uploads/2019/11/Schema-konektivity-na-platforme-AMD-Ryzen-Threadripper-3000-a-TRX40.jpg"/>
        <figcaption>Schema konektivity na platformě AMD Ryzen Threadripper 3000 a TRX40</figcaption>
      </figure>
      <p>Kromě propojení na čipset je z procesoru vyvedených 56 linek PCI Express 4.0 (zbylých 8 sežral čipset), což je o něco méně než 60 linek (ale PCIe 3.0) u prvních dvou generací. 48 linek je vždy konfigurováno jako PCIe 4.0. Další dvě čtveřice linek lze používat pro slot PCIe 4.0 ×4, nebo pro slot M.2 pro NVMe SSD (také PCIe 4.0 ×4), nebo tyto linky lze předělat na čtyři porty SATA, připojené přímo k CPU. Toto bude záviset vždy na návrhu základní desky.</p>
      <figure>
        <iframe src="https://www.youtube.com/embed/JFd-UodssUc" width="696" height="392" data-service="Youtube" scrolling="no"/>
      </figure>
      <h3>Výkon bude něco stát, cena až 55 tisíc</h3>
      <p>Co nepotěší, je cena, zvlášť pokud jste si zvykli na poměrně dostupné 16jádrové modely 1950X a 2950X (po slevách, ale relativně i před nimi). Jak už jste mohli vidět na slajdu, AMD nastavilo ceny dokonce ještě o něco výš, než u loňských „WX“ modelů řady 2000, které také měly 24 a 32 jader (nicméně nové 7nm modely by proti nim měly být o dost rychlejší). 24jádro Ryzen Threadripper 3960X vás vyjde na 1399 dolarů, což u nás s DPH vychází na 39 000 Kč (v eurozóně 1529 €). 32jádrový model Ryzen Threadripper 3970X má stát rovnou 1999 dolarů, u nás 55 750 Kč (2185 €). Logicky z toho vyplývá, že model 3990X bude ještě dražší.</p>
      <p>Ceny jsou tedy nastavené tak nějak proti minulé generaci highendových modelů Intelu (Skylake-X) stojící před <a href="https://www.cnews.cz/intel-cascade-lake-x-core-i9-x299-odhaleni-vyrazne-lepsi-ceny/">zlevněním</a> také až 2000 dolarů, kdežto u <a href="https://www.cnews.cz/intel-cascade-lake-x-core-i9-x299-odhaleni-vyrazne-lepsi-ceny/">Cascade Lake-X Intel ceny snížil na 600–1000 dolarů</a>. Nicméně 32jádrový Threadripper by měl Core i9-10980XE výkonem o hodně předehnat (podle AMD jde celkově o úplně nejrychlejší desktopový procesor vůbec), takže cena nakonec ještě může být relativně adekvátní – to uvidíme v recenzích. Ryzen Threadripper 3990X pak možná bude něco jako cenový konkurent <a href="https://www.cnews.cz/intel-xeon-w-3175x-odemceny-skylake-sp-lga-3647-odhaleni-parametry">extrémního 28jádrového Xeonu W-3175X</a>. Nejen ceny za CPU budou vysoké, drahé zdá se budou i desky, u nichž to vypadá na ještě vyšší ceny, než u platformy X399, kde již beztak byly nejlevnější modely o dost dražší, než nejlevnější desky pro platformu X299.</p>
      <figure>
        <img src="https://www.cnews.cz/wp-content/uploads/2019/11/AMD-Ryzen-Threadripper-3000-oficialni-benchmarky.jpg"/>
        <figcaption>Ryzen Threadripper 3000: oficiální benchmarky od AMD. Jako obvykle je berte s rezervou</figcaption>
      </figure>
      <p>Zdá se, že platforma TRX40 cenou i výkonem/výbavou míří do vyššího pásma, než když vyšla X399 a Threadripperem 1950X v roce 2017, nebo by to tak alespoň AMD chtělo mít. Duchovním nástupcem v roli procesoru, který má mnoho jader, ale stojí v poměru k tomu ještě relativně málo peněz, se patrně místo toho stává 16jádrový Ryzen 9 3950X na platformě X570, kde ale mimo CPU výkon nebude dostupná tak silná konektivita PCI Express 4.0 (jen 16+4 linky z CPU) a čtyřkanálový řadič pamětí s možností osadit osm modulů DDR4. Jen doufejme, že se AMD spokojí s obsazením cenových pozic, které jednou už prošlapal Intel (který jsme za to tehdy kritizovali), a nebude je posouvat dál. Předchozí generace Ryzenů Threadripperů se daly naštěstí často koupit za o dost nižší než doporučené částky, což by teoreticky mohlo dost vylepšit jejich přístupnost i nyní. Ale je dost otázka, zda se takové výhodné akce teď budou opakovat, když má AMD nad Intelem v mnohojádrovém výkonu navrch.</p>
      <h4>Galerie: AMD Ryzen Threadripper 3000 a platforma TRX40, prezentace při uvedení</h4>
      <slideshow>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-1">
            <img src="https://www.cnews.cz/wp-content/uploads/2019/11/AMD-Ryzen-Threadripper-3000-prezentace-k-uvedeni-04.jpg"/>
          </a>
        </figure>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-2">
            <img src="https://www.cnews.cz/wp-content/uploads/2019/11/Parametry-procesoru-AMD-Ryzen-Threadripper-3000.jpg"/>
          </a>
        </figure>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-3">
            <img src="https://www.cnews.cz/wp-content/uploads/2019/11/Schema-konektivity-na-platforme-AMD-Ryzen-Threadripper-3000-a-TRX40.jpg"/>
          </a>
        </figure>
        <figure>
          <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-4">
            <img src="https://www.cnews.cz/wp-content/uploads/2019/11/AMD-Ryzen-Threadripper-3000-oficialni-benchmarky.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40/galerie-178284-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/procesor-via-zhaoxin-kx-7000-unik-geekbench-2ghz/"/>
        <a href="https://www.cnews.cz/amd-athlon-3000g-uvedeni-parametry-cena-odemceny-nasobic"/>
        <a href="https://www.cnews.cz/amd-ryzen-9-3950x-datum-vydani-a-eco-mode-snizeni-tdp/"/>
        <a href="https://www.cnews.cz/amd-intel-trzni-podily-procesoru-x86-q3-2019"/>
        <a href="https://www.cnews.cz/amd-athlon-3000g-dvoujadro-apu-picasso-unik-parametry"/>
      </related>
    </article>
  </body>
</html>