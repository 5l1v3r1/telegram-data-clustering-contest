<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ot-MBAL-Sv-Anna-s-dobri-novini-za-postradalite-v-zloveshtiya-incident-na-spirka-Trakiya-911988"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T15:08:00+00:00"/>
    <meta property="og:title" content="От МБАЛ &quot;Св. Анна&quot; с добри новини за пострадалите в зловещия инцидент на спирка &quot;Тракия&quot;"/>
    <meta property="og:description" content="14-годишното момиче, което пострада най-тежко при инцидента на спирка &quot;Тракия&quot; във Варна, е стабилиз..."/>
  </head>
  <body>
    <article>
      <h1>От МБАЛ "Св. Анна" с добри новини за пострадалите в зловещия инцидент на спирка "Тракия"</h1>
      <address>
        <time datetime="2019-11-07T15:08:00+00:00">07 Nov 2019, 15:08</time>
      </address>
      <p>14-годишното момиче, което пострада най-тежко при инцидента на спирка "Тракия" във Варна, е стабилизирано. Въпреки това състоянието му остава тежко и продължава да бъде в реанимация. Това съобщиха за <b>Varna24.bg</b> от пресцентъра на МБАЛ "Св. Анна".</p>
      <p>От там допълниха, че младият мъж, който също в деня на катастрофата беше с опасност за живота, вече е изведен от Реанимация и е настанен в Ортопедия.</p>
      <p>Припомняме че четирима пострадаха в понеделник, след като 21-годишен водач връхлетя върху чакащите на спирката по бул. "Владислав" хора. При удара най-тежко пострада едно от момичетата, което беше настанено в Реанимация с опасност за живота. То беше в кома с тежка черепно-мозъчна травма, травма на гръдния кош и на крайниците. </p>
      <p>Младият мъж, който е на 28 години, също беше с тежка черепно-мозъчна травма и травма на крайниците, но във вторник вече беше вън от опасност. Второто момиче на 14 години бе настанено в Клиниката по ортопедия също без опасност за живота.Стана ясно, че от удара е пострадала и 51-годишна жена, която бе настанена с комоцио в УМБАЛ "Св. Марина".</p>
      <p>От КАТ-Варна излязоха с информация, че на този етап две са основните версии за трагедията. Едната е, че младият водач е заспал зад волана след нощна смяна, а втората, че се касае за техническа неизправност на автомобила. </p>
      <p>Шофьорът бе задържан за 24 часа, а впоследствие освободен. Очаква се след изясняване на причините  и обстоятелствата за тежкия инцидент, той да бъде подведен под отговорност за катастрофата и за нанасяне на телесна повреда по непредпазливост.</p>
    </article>
  </body>
</html>