<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/pares-acusen-negligencia-Respira-perfectament_0_2339766196.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T15:23:14+00:00"/>
    <meta property="og:title" content="Els pares d'un jove mort als 23 anys acusen el 112 de negligència: &quot;Respira perfectament, eh?&quot;"/>
    <meta property="og:description" content="La Comunitat de Madrid investiga el cas, que va passar el gener del 2018"/>
  </head>
  <body>
    <article>
      <h1>Els pares d'un jove mort als 23 anys acusen el 112 de negligència: "Respira perfectament, eh?"</h1>
      <h2>La Comunitat de Madrid investiga el cas, que va passar el gener del 2018</h2>
      <address>
        <time datetime="2019-11-07T15:23:14+00:00">07 Nov 2019, 15:23</time>
      </address>
      <p>Els pares d'Aitor García Ruiz, que va morir el gener del 2018, quan tenia 23 anys, després de patir un embolisme pulmonar, acusen el Summa 112 de "negligència" i retard en l'assistència al no haver valorat la gravetat del noi i activar tard una ambulància que va trigar 23 minuts a arribar. La conselleria de Sanitat de Madrid ja ha obert una investigació per revisar el cas. </p>
      <p>A la primera trucada de la mare al 112 dient que el seu fill s'ofegava, la persona que l'atén demana parlar amb el fill, tot i que ell respon: "No puc, m'ofego". L'home que atén la trucada li diu a la mare: "Doncs respira perfectament, eh?", segons l'àudio divulgat pel Defensor del Pacient aquest dijous. "Ell diu el que vulgui, però respira perfectament perquè parla perfectament, d'acord?", afegeix l'home, que acaba penjant el telèfon sense comunicar si havia activat o no una ambulància per al noi. </p>
      <p>A la trucada següent, una estona després i quan l'Aitor ja no respirava, un metge comença a donar instruccions als pares perquè iniciïn ells mateixos les maniobres de reanimació mentre no arriba l'ambulància.</p>
      <p>Segons els pares, el seu fill podria haver sobreviscut si els efectius mèdics haguessin arribat a temps. L'advocat de la família va acusar Sanitat d'entregar els àudios tallats, mentre que els pares van reclamar que "es canviïn els protocols" i "s'humanitzi l'atenció" d'aquest tipus d'assistència. </p>
    </article>
  </body>
</html>