<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Proveryavat-tri-versii-za-smurtta-na-burgaskiya-vodolaz-911968"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T15:07:00+00:00"/>
    <meta property="og:title" content="Проверяват три версии за смъртта на бургаския водолаз"/>
    <meta property="og:description" content="Под ръководството на Военноокръжна прокуратура – Сливен се провежда разследване за причините и обсто..."/>
  </head>
  <body>
    <article>
      <h1>Проверяват три версии за смъртта на бургаския водолаз</h1>
      <address>
        <time datetime="2019-11-07T15:07:00+00:00">07 Nov 2019, 15:07</time>
      </address>
      <p>Под ръководството на Военноокръжна прокуратура – Сливен се провежда разследване за причините и обстоятелствата, при които вчера, около 11,45 ч. по време на имитационни спускания в барокамерата на  МБАЛ - Варна към BMA-София, е починал матрос III клас Спас Пенчев - младши водолаз във военно формирование 34 590— Бургас.</p>
      <p>B хода на разследването ще се проверяват следните версии:</p>
      <p>- Техническа неизправност на барокамерата;</p>
      <p>- Заболявания на починалия, които не позволяват участие в такова         изследване;</p>
      <p>- Нарушения, допуснати от екипа, провеждащ изследването при  експлоатация на барокамерата и при предварителната подготовка на участниците.</p>
      <p>Незабавно след настъпване на инцидента, местопроизшествието е посетено от оперативно-разследваща група при PC "ВП“ - Варна и военен прокурор при ВОП – Сливен. Извършен е оглед на барокамерата и на починалия в присъствието на съдебен лекар. Разпитани са в качеството на свидетели трима военнослужещи от военно формирование 34 590 - Бургас, които са участвали по време на имитационното спускане в барокамерата заедно с матрос Пенчев. Проведен е разпит на лекаря - началник на отделение по хипербарна и морска медицина и на оператора на хипербарна камера, които са извършвали  имитационните спускания.</p>
      <p>Барокамерата е запечатана, като към материалите по делото са  приобщени всички документи, касаещи техническото състояние и калибровката на барокамерата и медицинските изследвания на починалия военнослужещ.</p>
      <p>Назначена е тройна съдебно-медицинска експертиза на лекари от  болница  "Св. Ана“ – Варна. Назначено е хистологическо изследване на тъканите – за установяване на непосредствената причина за смъртта.</p>
      <p>Предстои назначаването на комплексна техническа експертиза относно състоянието на барокамерата, разпит на други свидетели, имащи отношение към  инцидента, прилагане на всички медицински документи относно профилактичните   прегледи на починалия военнослужещ, прилагане на всички заповеди, протоколи и др. документи относно основанията, начина на провеждане и организацията по извършване на имитационните спускания.</p>
    </article>
  </body>
</html>