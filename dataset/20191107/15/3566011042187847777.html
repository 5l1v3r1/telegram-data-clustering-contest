<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545477.html/%D8%B9%D8%B1%D8%A7%D9%82--%D8%B4%D8%A7%DB%8C%D8%B9%D9%87-%D8%A8%D8%A7%D8%B2%D8%AF%D8%A7%D8%B4%D8%AA--%D8%A7%D9%84%D8%B5%D8%B1%D8%AE%DB%8C--%D8%B1%D8%A7-%D8%AA%DA%A9%D8%B0%DB%8C%D8%A8-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T15:15:00+00:00"/>
    <meta property="og:title" content="عراق، شایعه بازداشت «الصرخی» را تکذیب کرد"/>
    <meta property="og:description" content="پلیس کربلا امروز پنجشنبه، شایعه بازداشت روحانی جنجالی که او را مسبب خرابکاری‌های اخیر در شهر کربلا می‌دانند، تکذیب کرد."/>
  </head>
  <body>
    <article>
      <h1>عراق، شایعه بازداشت «الصرخی» را تکذیب کرد</h1>
      <address>
        <time datetime="2019-11-07T15:15:00+00:00">07 Nov 2019, 15:15</time>
      </address>
      <p>پلیس کربلا امروز پنجشنبه، شایعه بازداشت روحانی جنجالی که او را مسبب خرابکاری‌های اخیر در شهر کربلا می‌دانند، تکذیب کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ برخی منابع خبری در عراق از جمله وبسایت خبری «المسله» چند روز پیش مدعی شدند که «محمود الصرخی» بازداشت شده است. </p>
      <p>محمود الصرخی، فرد روحانی‌نمایی که از او به نام یکی از عوامل اصلی ناامنی در شهر کربلا یاد می‌شود، کسی است که خود را «مجتهد» می‌داند همچنانکه قبلا مدعی ارتباط با امام زمان -عجل الله تعالی فرجه الشریف- شده بود.   امروز خبرگزاری رسمی عراق (واع) نوشت: پلیس کربلا شایعه بازداشت الصرخی را تکذیب کرد.    در هفته جاری، شماری از افراد ناشناس شامگاه یکشنبه در شهر مقدس کربلا، به کنسولگری جمهوری اسلامی ایران حمله کردند. پایگاه خبری «الخلیج الیوم» به نقل از شاهدان عینی گزارش داد، گروهی که به ساختمان کنسولگری حمله کردند، حدود ۳۰۰ نفر و جزء نیروهای «محمود الصرخی» بودند که از منطقه «طویریج» واقع در خارج کربلا به این شهر منتقل شده بودند.   الصرخی در سال ۲۰۰۳ قبل از سرنگونی رژیم صدام، دیکتاتور معدوم عراق به یکباره ظاهر شد و خود را به عنوان یکی از مراجع دینی عراق معرفی کرد. او مدعی است آیت‌الله است و آیت‌الله در فقه شیعه کسی است که به مرحله اجتهاد رسیده اما هیچ مرجع یا آیت‌الله این مسئله را شهادت نداده که او به این درجه رسیده باشد.   وی از جمله کسانی است که فتوای آیت الله سیستانی در سال ۲۰۱۴ برای بسیج مردمی و مبارزه با عناصر داعش در شمال و غرب عراق را رد کرد. الصرخی در آن زمان ادعا کرد که عناصر داعش از اهل تسنن هستند و حمل سلاح علیه داعش حرام بوده و فتوای آیت الله سیستانی نیز باطل است.   عناصر وابسته به الصرخی در سال ۲۰۰۶ نیز به کنسولگری ایران در بصره حمله کرده بودند. به همین دلیل، برخی از علمای شیعه، به وی القابی مانند «منحرف» و «گمراهِ گمراه کننده» داده‌اند.   شبکه خبری «العالم» نیز با اشاره به اقدامات فرقه الصرخی در یورش به منطقه سبز بغداد در سال ۲۰۱۶ و آتش زدن کنسولگری ایران در سال ۲۰۱۸، گزارش داد که این فرقه ضاله، در پس تمامی حملات به سازمان «الحشد الشعبی» (بسیج مردمی)، مرجیعیت دینی، شعائر حسینی و محور مقاومت قرار دارد.   منبع: فارس </p>
    </article>
  </body>
</html>