<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638693/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B4%D8%B1%D8%A7%D8%B1-%D9%85%D8%B3%D9%84%D8%AD-%D8%A8%D8%A7-%DB%B6-%DA%A9%DB%8C%D9%84%D9%88%DA%AF%D8%B1%D9%85-%D8%B4%DB%8C%D8%B4%D9%87-%D9%88-%DA%A9%D9%88%DA%A9%D8%A7%D8%A6%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T15:48:00+00:00"/>
    <meta property="og:title" content="دستگیری اشرار مسلح با ۶ کیلوگرم شیشه و کوکائین"/>
    <meta property="og:description" content="رئیس پلیس امنیت عمومی تهران بزرگ از دستگیری دو شرور مسلح با شش کیلوگرم موادمخدر خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638693/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B4%D8%B1%D8%A7%D8%B1-%D9%85%D8%B3%D9%84%D8%AD-%D8%A8%D8%A7-%DB%B6-%DA%A9%DB%8C%D9%84%D9%88%DA%AF%D8%B1%D9%85-%D8%B4%DB%8C%D8%B4%D9%87-%D9%88-%DA%A9%D9%88%DA%A9%D8%A7%D8%A6%DB%8C%D9%86">دستگیری اشرار مسلح با ۶ کیلوگرم شیشه و کوکائین</a>
      </h1>
      <h2>رئیس پلیس امنیت عمومی تهران بزرگ از دستگیری دو شرور مسلح با شش کیلوگرم موادمخدر خبر داد.</h2>
      <address><time datetime="2019-11-07T15:48:00+00:00">07 Nov 2019, 15:48</time> by <a rel="author">بولتن نیوز | bultannews.com</a></address>
      <p><b>به گزارش بولتن نیوز، </b>سردار علی ذوالقدری در این باره گفت: اواسط هفته گذشته یک مورد <b>درگیری مسلحانه</b> میان تعدادی از <b>اشرار</b> محله نازی آباد رخ داد که منجر به ایجاد رعب و وحشت برای ساکنان و اهالی این محل شد و پلیس نیز برای رسیدگی به موضوع وارد عمل شد.</p>
      <p>وی با بیان اینکه با دستور مقام قضائی، پرونده این افراد به پایگاه هفتم پلیس امنیت عمومی ارجاع شد، گفت: تحقیقات پلیسی و میدانی ماموران نشان داد که این افراد اراذل و اوباش حرفه‌ای و از اعضای یک باند تهیه و توزیع <b>مواد</b> <b>مخدر</b> در سطح وسیع هستند که در پی اختلاف حساب با یکدیگر درگیر و و اقدام به تیراندازی به هم کرده‌اند.</p>
      <p>ذوالقدری با بیان اینکه در ادامه تحقیقات پلیسی مخفیگاه متهم اصلی پرونده و عامل تیراندازی در حوالی محله دربند شناسایی و با دستور قضائی وی در مخفگیاهش دستگیر شد، گفت: در بازرسی از آن محل یک قبضه سلاح گرم کشف و متهم برای سیر مراحل قانونی به پایگاه هفتم این پلیس منتقل شد.</p>
      <p>وی با بیان اینکه اینکه مخفیگاه متهم دوم پرونده نیز در جنت آباد شناسایی و در اوایل آبان وی نیز دستگیر شد، افزود: در بازرسی از منزل و خودروی این فرد حدود شش کیلوگرم مواد مخدر صنعتی از نوع شیشه، ۷۰ گرم کوکائین، یک قبضه سلاح گرم به همراه تجهیزات مربوطه نیز کشف و ضبط شد.</p>
      <p>رئیس پلیس امنیت عمومی تهران بزرگ ادامه داد: در تحقیقات پلیسی هر دو متهم به جرم ارتکابی اعتراف و متهمان به همراه اموال کشف شده برای سیر مراحل قانونی در اختیار مرجع قضائی قرار گرفتند.</p>
      <p>انتهای پیام/</p>
    </article>
  </body>
</html>