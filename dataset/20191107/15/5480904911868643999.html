<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vsichni-mrtvi-z-kamionu-jsou-vietnamci-oznamila-tamni-policie/1818402?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T15:04:00+00:00"/>
    <meta property="og:title" content="Všichni mrtví z kamionu jsou Vietnamci, oznámila tamní policie"/>
    <meta property="og:description" content="Londýn/Hanoj - Britská policie dnes bez dalších podrobností oznámila, že dokončila identifikaci 39 mrtvých migrantů nalezených na konci října v kamionu poblíž Londýna. Dodala, že už uvědomila jejich rodiny. Vietnamská policie podle agentury Reuters téměř současně informovala, že všechny oběti byli Vietnamci, kteří pocházeli z šesti různých provincií."/>
  </head>
  <body>
    <article>
      <h1>Všichni mrtví z kamionu jsou Vietnamci, oznámila tamní policie</h1>
      <address><time datetime="2019-11-07T15:04:00+00:00">07 Nov 2019, 15:04</time> by <a rel="author" href="http://www.ctk.cz/" target="_blank">ČTK</a></address>
      <p>Londýn/Hanoj - Britská policie dnes bez dalších podrobností oznámila, že dokončila identifikaci 39 mrtvých migrantů nalezených na konci října v kamionu poblíž Londýna. Dodala, že už uvědomila jejich rodiny. Vietnamská policie podle agentury Reuters téměř současně informovala, že všechny oběti byli Vietnamci, kteří pocházeli z šesti různých provincií.</p>
      <slideshow>
        <figure>
          <img src="https://i3.cn.cz/6/1572266797_P201910280511301.jpg"/>
        </figure>
        <figure>
          <img src="https://i3.cn.cz/6/1572266817_P201910280511901.jpg"/>
        </figure>
        <figure>
          <img src="https://i3.cn.cz/6/1571913261_P201910240517901.jpg"/>
        </figure>
        <figure>
          <img src="https://i3.cn.cz/6/1571913044_P201910240513501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3361">Fotogalerie: Kamion s mrtvými v jihovýchodní Anglii</a>
        </figcaption>
      </slideshow>
      <p>Těla 31 mužů a osmi žen se v chladírenském kontejneru našla 23. října krátce poté, co byl kamion odstaven v průmyslové zóně ve městě Grays východně od britské metropole. V souvislosti s tragickou smrtí migrantů byli v Británii zatčeni dva muži ze Severního Irska, kteří si již před soudem vyslechli obvinění ze zabití 39 osob, z obchodování s lidmi a porušení imigračních zákonů.</p>
      <p>Ve Vietnamu bylo zadrženo 11 osob, které čelí podezření z pašování lidí. Dva lidé byli zatčeni v provincii Ha Tinh a devět v provincii Nghe An. Šéf policie v provincii Nghe An uvedl, že jeden ze zatčených, který v minulosti žil na ruském území, organizoval cesty migrantů do Ruska a pomáhal také při jejich následném propašování do Německa, odkud potom pokračovali do dalších zemí.</p>
      <p>Identifikace obětí byla složitá kvůli tomu, že u mrtvých bylo nalezeno jen velmi málo dokladů.</p>
    </article>
  </body>
</html>