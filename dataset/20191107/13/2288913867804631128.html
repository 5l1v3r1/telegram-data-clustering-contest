<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705371"/>
    <meta property="og:site_name" content="De Standaard"/>
    <meta property="article:published_time" content="2019-11-07T13:42:00+00:00"/>
    <meta property="og:title" content="James Dean tot leven gewekt voor nieuwe Vietnamfilm"/>
    <meta property="og:description" content="James Dean, de legendarische acteur die in 1955 omkwam in een verkeers­ongeluk, wordt digitaal gereanimeerd om de hoofdrol te spelen in een nieuwe film. Da..."/>
  </head>
  <body>
    <article>
      <h1>James Dean tot leven gewekt voor nieuwe Vietnamfilm</h1>
      <address>
        <time datetime="2019-11-07T13:42:00+00:00">07 Nov 2019, 13:42</time>
      </address>
      <p>
        <b>James Dean, de legendarische acteur die in 1955 omkwam in een verkeers­ongeluk, wordt digitaal gereanimeerd om de hoofdrol te spelen in een nieuwe film. Dat meldt <i>The Hollywood Reporter</i>.</b>
      </p>
      <p>De relatief onbekende regisseurs/­producers Anton Ernst en Tati Golykh hebben van Deans nabestaanden de toe­stemming verkregen om de beeltenis van de acteur te gebruiken voor de verfilming van <i>Finding Jack</i>, een roman van Gareth Crocker over een Amerikaanse soldaat in de Vietnamoorlog, die zich ontfermt over een gewonde labrador, Jack, maar het dier uiteindelijk moet achterlaten.</p>
      <p>De filmmakers willen Dean weer tot leven wekken op basis van bestaande filmbeelden en foto’s, die dan digitaal ­bewerkt worden. Een andere acteur zal zijn stem lenen aan de digitale Dean.</p>
      <p>Waarom Dean, en geen levende acteur? ‘We hebben lang gezocht naar de juiste acteur,’ zegt Ernst aan <i>The Hollywood Reporter</i>, ‘maar het personage is erg complex. Na maanden zoeken besloten we dat het James Dean moest zijn.’</p>
      <p>James Dean speelde (tot nu) maar in drie films mee: <i>East of eden</i>, <i>Rebel with­out a cause </i>en <i>Giant</i>. De twee laatste kwamen pas na zijn dood in de zalen.</p>
    </article>
  </body>
</html>