<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayinska-storona-gotova-pochati-v-p-yatnicyu-rozvedennya-sil-poblizu-petrivskogo-oos-328817_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T13:16:00+00:00"/>
    <meta property="og:title" content="Українська сторона готова почати в п'ятницю розведення сил поблизу Петрівського – ООС"/>
    <meta property="og:description" content="Початок розведення сил і засобів на ділянці №3 заплановано о 12:00."/>
  </head>
  <body>
    <article>
      <h1>Українська сторона готова почати в п'ятницю розведення сил поблизу Петрівського – ООС</h1>
      <h2>Початок розведення сил і засобів на ділянці №3 заплановано о 12:00.</h2>
      <address>
        <time datetime="2019-11-07T13:16:00+00:00">07 Nov 2019, 13:16</time>
      </address>
      <p>Керівник пресцентру ООС Андрій Агєєв повідомив про готовність української сторони до початку розведення сил і засобів у районі Петрівського і Богданівки Донецької області 8 листопада. У коментарі "Інтерфакс-Україна" він заявив про дотримання семиденного режиму тиші на цій ділянці.</p>
      <p>"Сьогодні закінчуються сьома доба (дотримання режиму тиші, – ред.), сьогодні ми повідомили ОБСЄ через Міністерство закордонних справ про те, що ми готові. Від МЗС надійде підтвердження, і сподіваюся, що завтра о 12 годині все пройде за планом", - розповів Агєєв.</p>
      <p>За його словами, у районі ділянки розведення дотримується тиша, це дозволяє припускати, що завтра відведення відбудеться за планом.</p>
      <p>Раніше українська сторона заявила про готовність приступити до розведення сил на зазначеній ділянці за <a href="https://dt.ua/UKRAINE/shtab-oos-nazvav-novu-datu-rozvedennya-sil-u-petrivskomu-328436_.html"><b>умови відсутності обстрілу протягом тижня</b></a>.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>