<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/dagonews-rai-si-avvicinano-grandi-manovre-salini-coletta-218403.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-07T13:13:00+00:00"/>
    <meta property="og:title" content="Si avvicinano le grandi manovre di salini: coletta a rai1, di meo a rai2, ammirati a rai3. ma…"/>
    <meta property="og:description" content="DAGONEWS DALLA RAI - SI AVVICINANO LE GRANDI MANOVRE DI SALINI: COLETTA A RAI1, DI MEO A RAI2, AMMIRATI A RAI3. MA NON TUTTO È BLINDATO: LE FIBRILLAZIONI DEL GOVERNO E IL NODO DEL TG1 RENDONO LA PARTITA MOLTO COMPLICATA - NON SOLO: C'È IL CASINO DELLE VICEDIREZIONI DI RAI1, APPENA DECISE E GIÀ IN BILICO, L'INCOGNITA DELLE 9 MACRO-AREE E I TAGLI AL BUDGET LEGATI AL PROGRAMMA DI FIORELLO. TUTTI I RETROSCENA DA VIALE MAZZINI"/>
  </head>
  <body>
    <article>
      <h1>Si avvicinano le grandi manovre di salini: coletta a rai1, di meo a rai2, ammirati a rai3. ma…</h1>
      <address>
        <time datetime="2019-11-07T13:13:00+00:00">07 Nov 2019, 13:13</time>
      </address>
      <p>
        <b>
          <b>DAGONEWS DALLA RAI - SI AVVICINANO LE GRANDI MANOVRE DI SALINI: COLETTA A RAI1, DI MEO A RAI2, AMMIRATI A RAI3. MA NON TUTTO È BLINDATO: LE FIBRILLAZIONI DEL GOVERNO E IL NODO DEL TG1 RENDONO LA PARTITA MOLTO COMPLICATA - NON SOLO: C'È IL CASINO DELLE VICEDIREZIONI DI RAI1, APPENA DECISE E GIÀ IN BILICO, L'INCOGNITA DELLE 9 MACRO-AREE E I TAGLI AL BUDGET LEGATI AL PROGRAMMA DI FIORELLO. TUTTI I RETROSCENA DA VIALE MAZZINI</b>
        </b>
      </p>
      <hr/>
      <figure>
        <a href="https://www.dagospia.com/mediagallery/Dago_fotogallery-254828/1124729.htm">
          <img src="https://cdn-static.dagospia.com/img/foto/02-2019/marcello-foa-fabrizio-salini-1124729.jpg"/>
        </a>
        <figcaption>MARCELLO FOA FABRIZIO SALINI</figcaption>
      </figure>
      <p>
        <b>DAGONEWS</b>
      </p>
      <p>Vroom, vroom! si avvicinano rombanti le grandi manovre a Viale Mazzini. L'amministratore delegato Fabrizio Salini ha deciso che nel cda dell'11 novembre dovrà esserci la svolta sulle direzioni di rete, sul Tg1 e sui vertici delle macro-aree, ma le fibrillazioni del governo sull'Ilva potrebbero spingerlo a rimandare di una settimana questo appuntamento cruciale. È cruciale davvero perché l'ad si gioca una rivoluzione dell'azienda mentre la maggioranza – che è nata promettendo di durare fino al 2023 – sembra già avere i mesi contati.</p>
      <figure>
        <a href="https://www.dagospia.com/mediagallery/Dago_fotogallery-254828/1212990.htm">
          <img src="https://cdn-static.dagospia.com/img/foto/09-2019/teresa-de-santis-foto-di-bacco-1212990.jpg"/>
        </a>
        <figcaption>teresa de santis foto di bacco</figcaption>
      </figure>
      <p>Il nuovo assetto è questo: il direttore di Rai3 Stefano Coletta al 99% prenderà il posto di Teresa De Santis a Rai1. L'attuale direttore di Rai3 non aveva tutte queste fregole di essere ''promosso'': ora è libero di fare più o meno quello che gli pare, non ha grossi vincoli di ascolti e vive sereno nella sua nicchia. Il salto a Rai1 fa paura a molti, visto che budget (tagliato per il lancio di Raiplay starring Fiorello) e aspettative cambiano drasticamente, e gli occhi sono tutti puntati sull'Ammiraglia, pure deprivata delle partite di Champions.</p>
      <p>Per Rai2, dove Carlo Freccero è in scadenza per legge, il nome (come dago-anticipato) è quello di Ludovico Di Meo. Già capostruttura dei programmi del mattino, dopo essere stato in panchina per un po' è stato scelto da Salini come supervisore dei programmi. È sponsorizzato da Fratelli d'Italia e dal consigliere Giampaolo Rossi, che pur essendo all'opposizione ha un ottimo rapporto con l'ad, a differenza di Igor De Biasio, il consigliere in quota Lega. Fu Rossi, in tandem col Pd e contro il volere leghista, a dare il via libera alle nomine <i>corporate</i> (risorse umane, infrastrutture, <i>transformation</i> ecc.) a pochi giorni dalle elezioni europee.</p>
      <figure>
        <a href="https://www.dagospia.com/mediagallery/Dago_fotogallery-254828/1229722.htm">
          <img src="https://cdn-static.dagospia.com/img/foto/10-2019/ludovico-di-meo-1229722.jpg"/>
        </a>
        <figcaption>LUDOVICO DI MEO</figcaption>
      </figure>
      <p>Per Rai3 invece torna di nuovo in pista il nome di Maria Pia Ammirati, direttrice delle Teche, ben vista da Gentiloni e in generale dall'area di centrosinistra.</p>
      <p>Ovviamente non mancheranno problemi. Il cambio a Rai1 sarà giustificato con un problema di ascolti, che è fittizio: la verità è che ora il Pd è al governo e vuole mettere una sua pedina nella prima rete italiana, scalzando la De Santis che fu nominata in quota Lega. L'unica vera crisi auditel a Rai1 è quella del Tg, dove la direttrice c'entra poco. C'entra Giuseppe Carboni, catapultato al vertice del Tg1 dal M5S in virtù delle sue interviste a Beppe Grillo.</p>
      <figure>
        <a href="https://www.dagospia.com/mediagallery/Dago_fotogallery-254828/1042094.htm">
          <img src="https://cdn-static.dagospia.com/img/foto/07-2018/ammirati-1042094.png"/>
        </a>
        <figcaption>ammirati</figcaption>
      </figure>
      <p>E' quindi difficile cambiare il direttore di rete senza intervenire sul Tg, dove si agitano Francesco Giorgino e Franco Di Mare. Quest'ultimo è in pole perché gradito sia al Pd che ai grillini.</p>
      <p>L'altro problema non secondario è quello dei vicedirettori. La De Santis ha aspettato 9 mesi per avere i suoi, con le nomine che si sono chiuse a fine luglio, a palinsesti già presentati. Che succederebbe ai vari Milo Infante, Maria Teresa Fiore, Franco Di Mare (se non va al vertice del Tg1), Claudio Fasulo e Paola Sciommeri?</p>
      <figure>
        <a href="https://www.dagospia.com/mediagallery/Dago_fotogallery-254828/1047147.htm">
          <img src="https://cdn-static.dagospia.com/img/foto/08-2018/giampaolo-rossi-1047147.jpg"/>
        </a>
        <figcaption>GIAMPAOLO ROSSI</figcaption>
      </figure>
      <p>Fasulo si occupa di Sanremo ed è blindato, la Sciommeri ha la responsabilità di Pianificazione e Mezzi, pure lei non dovrebbe essere toccata. Ma il nuovo direttore Coletta si troverebbe le caselle dei vice, con deleghe importanti, già tutte occupate. Da persone che solo a gennaio 2020, quando si metterà mano ai palinsesti di primavera/estate, avranno davvero voce in capitolo. La partita si apre di nuovo a tre mesi dalla loro nomina?</p>
      <figure>
        <a href="https://www.dagospia.com/mediagallery/Dago_fotogallery-254828/1156588.htm">
          <img src="https://cdn-static.dagospia.com/img/foto/05-2019/igor-de-biasio-1156588.jpg"/>
        </a>
        <figcaption>IGOR DE BIASIO</figcaption>
      </figure>
      <p>Infine il nodo delicatissimo delle macro-aree orizzontali, 9 poltrone create dal nulla e introdotte nel piano industriale di Salini, che depotenziano i direttori di rete e allungano la catena di comando. Si tratta di: intrattenimento prime-time, intrattenimento day-time, intrattenimento culturale, fiction, cinema e serie tv, documentari, ragazzi, nuovi formati e digital, approfondimenti. Più il canale in inglese e quello ''istituzionale''.</p>
      <p>Prima di distribuire queste poltrone serve il parere – non vincolante ma politicamente rilevante – della Vigilanza Rai. E in questi giorni c'è chi ipotizza che qualcuna delle macro-aree possa essere affidata ai direttori di rete, per non moltiplicare le spese e i potenziali conflitti. Ad esempio, al direttore di Rai1 potrebbe andare l'intrattenimento del prime-time, essendo Rai1 il principale motore (pubblicitario) di questo genere televisivo.</p>
      <figure>
        <a href="https://www.dagospia.com/mediagallery/Dago_fotogallery-254828/1133475.htm">
          <img src="https://cdn-static.dagospia.com/img/foto/03-2019/milo-infante-1133475.png"/>
        </a>
        <figcaption>milo infante</figcaption>
      </figure>
      <p>Altrimenti il direttore della rete che, da Sanremo a ''Ballando'', custodisce il grosso dell'intrattenimento di prima serata, si troverebbe a dover pianificare ogni mossa con l'ennesimo dirigente (già oggi deve coordinarsi con l'amministratore delegato, i capistruttura, i vicedirettori con deleghe ecc.)</p>
      <p>Quali nomi girano per queste nuove direzioni? Fabrizio Ferragni è già stato nominato direttore del canale istituzionale, mentre Mario Orfeo, che sogna il ritorno al Tg1 ma non è più appoggiato da Renzi, ha messo gli occhi sulla direzione orizzontale dell'informazione, un ruolo chiave. È più probabile che gli venga affidata quella dell'approfondimento, e che all'informazione vada un nome più vicino all'attuale assetto di potere (per quanto possa durare).</p>
      <figure>
        <a href="https://www.dagospia.com/mediagallery/Dago_fotogallery-254828/1148131.htm">
          <img src="https://cdn-static.dagospia.com/img/foto/04-2019/stefano-coletta-foto-di-bacco-1148131.jpg"/>
        </a>
        <figcaption>stefano coletta foto di bacco</figcaption>
      </figure>
      <p>Orfeo aveva provato ad avvicinarsi ai 5 Stelle, in particolare a Casalino, e non è avvenuta per caso la bizzarra e totalmente irrituale intervista a Virginia Raggi fatta da Francesca Fialdini a ''Da noi…a ruota libera''. A una settimana dal voto umbro, la sindaca di Roma fu celebrata come un'eroina anti-mafia senza che la conduttrice le ponesse qualche domanda, scomoda quanto lapalissiana, sulla situazione disastrata (dalla monnezza alla metropolitana) di Roma.</p>
      <figure>
        <a href="https://www.dagospia.com/mediagallery/Dago_fotogallery-254828/1226813.htm">
          <img src="https://cdn-static.dagospia.com/img/foto/10-2019/raggi-fialdini-1226813.png"/>
        </a>
        <figcaption>raggi fialdini</figcaption>
      </figure>
      <p>Infine, resta il problema economico: ieri Salini ha lanciato il bond da 300 milioni (che serve a coprire quello, in scadenza, di Gubitosi). In queste settimane, i capistruttura hanno avuto l'ordine di tagliare del 5% il budget di tutti i programmi. Quei soldi servono soprattutto a coprire le spese del costoso programma di Fiorello, e in parte a trovare risorse per le nuove direzioni orizzontali, e i loro staff annessi. Il 2020, secondo il ''Sole 24 Ore'', si preannuncia accidentato, con 70 milioni di euro di uscite che ancora devono trovare copertura...</p>
      <figure>
        <a href="https://www.dagospia.com/mediagallery/Dago_fotogallery-254828/1056168.htm">
          <img src="https://cdn-static.dagospia.com/img/foto/09-2018/rosario-fiorello-mario-orfeo-1056168.jpg"/>
        </a>
        <figcaption>rosario fiorello mario orfeo</figcaption>
      </figure>
    </article>
  </body>
</html>