<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/ryzen-threadripper-3970x-3960x-trx40/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T13:00:00+00:00"/>
    <meta property="og:title" content="Ryzen Threadripper 3970X e 3960X, CPU con 32 e 24 core per la nuova piattaforma TRX40"/>
    <meta property="og:description" content="Ryzen Threadripper 3970X e Ryzen Threadripper 3960X sono i nuovi processori AMD per la fascia HEDT. Richiedono la nuova piattaforma TRX40."/>
  </head>
  <body>
    <article>
      <h1>Ryzen Threadripper 3970X e 3960X, CPU con 32 e 24 core per la nuova piattaforma TRX40</h1>
      <address><time datetime="2019-11-07T13:00:00+00:00">07 Nov 2019, 13:00</time> by <a rel="author">Manolo De Agostini</a></address>
      <p>AMD ha annunciato i primi dettagli sui nuovi processori <b>Ryzen Threadripper di terza generazione</b> destinati al mercato HEDT – High-End DeskTop -, un settore che secondo l’azienda vale 1,2 miliardi di dollari.</p>
      <p>Si tratta di CPU basate su architettura<b> Zen 2 a 7 nanometri</b>, come i processori Ryzen 3000 e le CPU server EPYC di seconda generazione (da cui i Threadripper in questione derivano).</p>
      <figure>
        <img src="https://www.tomshw.it/images/images/2019/11/amd-ryzen-threadripper-3000-61249.jpg"/>
      </figure>
      <p>Anzitutto è bene dire che le nuove CPU non potranno essere installate sulle schede madre X399 (socket TR4) compatibili con le due generazioni precedenti ma <b>necessitano di nuove piattaforme dotate del nuovo socket sTRX4 con chipset TRX40.</b></p>
      <p>AMD ha spiegato che <b>la nuova piattaforma nasce per due ragioni</b>: aumentare il bandwidth tra CPU e chipset (e per questo serviva un socket con più pin), e per ragioni di scalabilità – ovvero arriveranno CPU con molti più core in futuro.</p>
      <figure>
        <img src="https://www.tomshw.it/images/images/2019/11/amd-ryzen-threadripper-3000-61247.768x432.jpg"/>
      </figure>
      <p>In particolare tra la CPU e il chipset vi sono 8 linee PCIe 4.0, mentre in passato c’erano 4 linee PCIe 3.0. Questo permette ad AMD di quadruplicare il bandwidth tra CPU e chipset e di conseguenza gli utenti potranno usare molti più dispositivi collegati al chipset alle massime prestazioni.</p>
      <p>La piattaforma offre <b>88 linee PCI Express 4.0, di cui 72 disponibili all’utente</b>. I processori Threadripper 3000, di per sé, offrono 48 linee PCI Express 4.0. Approfondiremo la piattaforma in un prossimo articolo dedicato, quindi concentriamoci sulla nuova gamma.</p>
      <p><b>Ryzen Threadripper 3970X</b> è attualmente il modello top di gamma dell’offerta con <b>32 core e 64 thread</b> che funzionano a una frequenza di <b>3,7 GHz / 4,5 GHz</b>. Il processore ha ben <b>144 MB di cache</b>. Arriverà in commercio a <b>1999 dollari (esentasse).</b></p>
      <p>Il fratello minore prende il nome di <b>Ryzen Threadripper 3960X</b>, ha “solo”<b> 24 core e 48 thread</b> attivi. Le frequenze operative sono del tutto simili al 3970X, con un clock base di <b>3,8 GHz</b> (100 MHz in più) e <b>4,5 GHz</b> in boost (identica). La cache scende a <b>140 MB</b>. Il prezzo è di <b>1399 dollari (esentasse).</b> Entrambe le CPU hanno un <b>TDP di 280 watt.</b></p>
      <p>AMD ha diffuso una slide con alcuni benchmark in cui confronta i nuovi arrivati con il Core i9-9980XE di Intel, top di gamma Core X di Intel della scorsa generazione (comunque non troppo dissimile dal nuovo <a href="https://www.tomshw.it/hardware/intel-cascade-lake-x-hedt-prezzi-modelli/">Core i9-10980XE</a>), dotato di 18 core e 36 thread. Come si vede, AMD dichiara <b>prestazioni nettamente superiori al chip Intel</b>, ad esempio con un +22% e un +47% in Adobe Premiere CC 2019.</p>
      <figure>
        <img src="https://www.tomshw.it/images/images/2019/11/amd-ryzen-threadripper-3000-61248.768x432.jpg"/>
      </figure>
      <p>Le due nuove CPU HEDT di AMD e le piattaforme compatibili arriveranno sul mercato il <b>25 novembre</b>.</p>
    </article>
  </body>
</html>