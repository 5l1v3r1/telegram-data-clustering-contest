<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Ventades-neu-fins-metres-hivern_0_2339766100.html?utm_campaign=echobox&amp;utm_medium=social&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-07T13:05:00+00:00"/>
    <meta property="og:title" content="Méteo especial: neu a cotes força baixes, ventades i més fred"/>
    <meta property="og:description" content="Aquesta tarda el temps serà insegur i la cota de neu baixarà fins als 1.000 metres"/>
  </head>
  <body>
    <article>
      <h1>Méteo especial: neu a cotes força baixes, ventades i més fred</h1>
      <h2>Aquesta tarda el temps serà insegur i la cota de neu baixarà fins als 1.000 metres</h2>
      <address>
        <time datetime="2019-11-07T13:05:00+00:00">07 Nov 2019, 13:05</time>
      </address>
      <p>Aquest matí la temperatura ha baixat més que ahir en els indrets on ha afluixat el vent, però en general l'ambient no ha canviat gaire. Al migdia la temperatura es quedarà una mica més curta que ahir, sobretot al Pirineu i en sectors de la Catalunya Central, on l'entrada d'aire fred es notarà més aviat.</p>
      <p>El fred el portarà un sistema frontal que farà que avui el dia sigui mig ennuvolat en moltes comarques. Les nevades aniran a més al vessant nord del Pirineu, amb una cota que baixarà progressivament fins a arribar als 1.000 metres. Els pròxims dies les precipitacions continuaran al Pirineu Occidental, sobretot al nord de la serralada, i la cota de neu s'anirà movent gairebé sempre entre els 800 i els 1.300 metres. Entre avui i diumenge les nevades deixaran gruixos de més de 30, 40 o fins i tot 50 centímetres a les cotes d'altes del Pirineu Occidental, i hi haurà la primera emblanquinada a cotes baixes a la Vall d'Aran, el nord del Pallars, Andorra i, amb menys importància, a la Cerdanya. Quan nevarà amb més ganes serà demà a la tarda i a la nit, i també durant bona part de diumenge. Ahir els sensors de les estacions del Meteocat ja detectaven fins 18 cm a Sasseuva (Vall d'Aran) a la cota 2.200, i 15 a la Bonaigua, a la cota 2.300.</p>
      <p>El front d'avui també podria deixar ruixats sobtats en comarques de Girona o fins i tot al voltant del Montseny i el Maresme de cara a la tarda i el vespre. Seran pluges que en general duraran poc i seran poc abundants però que puntualment podrien arribar a deixar 5 o 10 l/m2. Fora del Pirineu es podrien repetir alguns xàfecs diumenge en el mateix grup de comarques, però no hi haurà cap tongada de precipitacions extensa o destacable els dies vinents.</p>
      <figure>
        <a href="https://www.ara.cat/2019/11/07/societat/meteo/previsions/Acumulacions-precipitacio-previstes-avui_2339776136_67192488_630x486.png">
          <img src="https://www.ara.cat/2019/11/07/societat/meteo/previsions/Acumulacions-precipitacio-previstes-avui_2339776136_67192488_630x486.png"/>
        </a>
        <figcaption>Acumulacions de precipitació previstes per avui</figcaption>
      </figure>
      <p>El vent serà un altre dels protagonistes del canvi de temps. Demà bufarà amb ratxes de més de 100 km/h a les Terres de l'Ebre, i en moltes comarques del centre i el sud de Catalunya hi haurà cops de 50 o 60 km/h. També als cims del Pirineu el vent serà fort. Durant el cap de setmana el mestral no desapareixerà, però sí que perdrà una mica de força.</p>
      <figure>
        <a href="https://www.ara.cat/2019/11/07/societat/meteo/previsions/Cops-vent-maxims-previstos-tarda_2339776137_67192566_630x486.png">
          <img src="https://www.ara.cat/2019/11/07/societat/meteo/previsions/Cops-vent-maxims-previstos-tarda_2339776137_67192566_630x486.png"/>
        </a>
        <figcaption>Cops de vent màxims previstos per demà a la tarda</figcaption>
      </figure>
      <p>Els mapes del temps dibuixen cada cop de manera més clara que el fred marcarà el temps de bona part del mes de novembre, i que no serà testimonial. La setmana que ve es reactivaran les baixes temperatures i a llarg termini no hi ha indicis de cap estiuet ni de cap entrada d'aire càlid que pugui fer girar la truita. Tot apunta a un novembre amb regust d'hivern.</p>
    </article>
  </body>
</html>