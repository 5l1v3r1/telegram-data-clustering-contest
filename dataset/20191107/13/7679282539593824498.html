<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-bhagalpur-first-time-three-children-together-born-by-ivf-method-2836940.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:18:17+00:00"/>
    <meta property="og:title" content="पहली बार आईवीएफ पद्धति से भागलपुर में एक साथ तीन बच्चों का जन्म"/>
    <meta property="og:description" content="भागलपुर में आदमपुर स्थित एक निजी हॉस्पिटल में एक महिला ने आईवीएफ पद्धति से एक साथ तीन बच्चों को जन्म दिया। तीनों ही बच्चों का वजन दो-दो किलो है। जच्चा-बच्चा दोनों पूरी तरह से स्वस्थ हैं। भागलपुर में..."/>
  </head>
  <body>
    <article>
      <h1>पहली बार आईवीएफ पद्धति से भागलपुर में एक साथ तीन बच्चों का जन्म</h1>
      <address><time datetime="2019-11-07T13:18:17+00:00">07 Nov 2019, 13:18</time> by <a rel="author">भागलपुर, कार्यालय संवाददाता</a></address>
      <p>भागलपुर में आदमपुर स्थित एक निजी हॉस्पिटल में एक महिला ने आईवीएफ पद्धति से एक साथ तीन बच्चों को जन्म दिया। तीनों ही बच्चों का वजन दो-दो किलो है। जच्चा-बच्चा दोनों पूरी तरह से स्वस्थ हैं। भागलपुर में इस तरह का पहला मामला है।</p>
      <p>जानकारी के अनुसार, खगड़िया जिले के बिठला गांव की रहने वाली पिंकी देवी शादी के 20 साल तक मां नहीं बन सकीं। इसके बाद वह आईवीएफ एक्सपर्ट डॉ. सीमा चौधरी से मिलीं। फिर जांच और इलाज प्रक्रिया के दौरान आईवीएफ पद्धति से वह गर्भवती हो गईं। स्त्री और प्रसूति रोग विशेषज्ञ डॉ. विभा चौधरी ने बताया कि पिंकी देवी की हालत ऐसी नहीं थी कि वह नौ माह तक तीनों बच्चों को कोख में पाल सके। उन्हें कोलकाता जाकर एक बच्चे को गर्भ में ही हटाने की सलाह दी गयी, लेकिन परिजनों ने पैसे की कमी की बात बताकर ऐसा करने से मना कर दिया। दो माह पहले उन्हें निजी अस्पताल में भर्ती कराया गया। इलाज के नाम पर उनसे बहुत कम पैसा लिया गया। </p>
      <p>मायागंज अस्पताल के सर्जरी विभाग के अध्यक्ष डॉ. मृत्युंजय कुमार चौधरी ने कहा कि भागलपुर जिले में पहला ऐसा केस है, जिसमें आईवीएफ पद्धति से गर्भवती महिला ने फुल टर्म (नौ माह) पूरा होने पर एक साथ तीन बच्चों को जन्म दिया। </p>
    </article>
  </body>
</html>