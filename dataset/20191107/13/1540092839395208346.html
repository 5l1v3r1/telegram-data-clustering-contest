<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196582/se-adiexodo-i-proanakritiki-gia-ti-novartis-ta-senaria-gia-ti-synedriasi"/>
    <meta property="og:site_name" content="CNN.gr"/>
    <meta property="article:published_time" content="2019-11-07T13:16:54+00:00"/>
    <meta property="og:title" content="Σε αδιέξοδο η προανακριτική για τη Novartis – Τα σενάρια για τη συνεδρίαση"/>
    <meta property="og:description" content="Το μέλλον της Προανακριτικής Επιτροπής για τον Δημήτρη Παπαγγελόπουλο κρίνεται σήμερα από τη στάση που θα τηρήσουν οι Παύλος Πολάκης και Δημήτρης Τζανακόπουλος."/>
  </head>
  <body>
    <article>
      <h1>Σε αδιέξοδο η προανακριτική για τη Novartis – Τα σενάρια για τη συνεδρίαση</h1>
      <h2>Το μέλλον της Προανακριτικής Επιτροπής για τον Δημήτρη Παπαγγελόπουλο κρίνεται σήμερα από τη στάση που θα τηρήσουν οι Παύλος Πολάκης και Δημήτρης Τζανακόπουλος. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 15:16 , 07 November 2019 - 15:40</p>
      <p>Σύμφωνα με όλες τις ενδείξεις οι δύο βουλευτές <b>θα δώσουν το «παρών»</b> στη σημερινή, κρίσιμη, συνεδρίαση κι αφού καταγγείλουν τη διαδικασία, θα αποχωρήσουν. Την ίδια ώρα πάντως, εντός του κόμματος υπάρχουν φωνές που επιμένουν στη μετωπική σύγκρουση, ωστόσο, φαίνεται πως <b>υπερισχύει το σενάριο αποχώρησης</b>, ώστε να μην ενοχοποιηθεί ο ΣΥΡΙΖΑ ότι μπλοκάρει το έργο της Επιτροπής.</p>
      <p>Είναι σαφές από την πρώτη στιγμή ότι η ΝΔ θέλει να κρατήσει χαμηλούς τόνους, αποφεύγοντας την ένταση και την οξύτητα. Η φρουρά του Κοινοβουλίου σύμφωνα με πληροφορίες, θα βρίσκεται στη θέση της, αλλά δεν πρόκειται να παρέμβει για να απομακρύνει τους δύο βουλευτές.</p>
      <p>Ο <a href="https://www.cnn.gr/news/politiki/story/196555/sti-voyli-o-synigoros-toy-dimitri-papaggelopoyloy-dimitris-tsovolas"><b>Δημήτρης Τσοβόλας</b></a> πάντως με την ιδιότητα του συνηγόρου του Δημήτρη Παπαγγελόπουλου προσήλθε στη Βουλή για να ζητήσει την <b>ανάκληση της εξαίρεσης</b> των δύο βουλευτών κάνοντας λόγο για «παράνομη» και «άκυρη» απόφαση και σε μια κίνηση αντιπερισπασμού να καταθέσει <b>αίτημα για την εξαίρεση των βουλευτών της ΝΔ Θανάση Πλεύρη και Κώστα Κυρανάκη</b>, καθώς και του βουλευτή του ΚΙΝΑΛ <b>Βασίλη Κεγκέρογλου</b>. Το επιχείρημα είναι πως οι τρεις βουλευτές με δηλώσεις θέλησαν να προκαταλάβουν την απόφαση της Προανακριτικής Επιτροπής.</p>
      <p>Στόχος να αναδειχθεί το <b>αδιέξοδο</b>, όπως ανέφερε ο ίδιος ο Δημήτρης Τσοβόλας σε συνομιλία του με τους δημοσιογράφους, στο οποίο οδηγείται η Επιτροπή μετά την απόφαση για εξαίρεση των δύο βουλευτών του ΣΥΡΙΖΑ. Εξέφρασε δε, τη βεβαιότητα ότι το Δικαστικό Συμβούλιο, σε περίπτωση παραπομπής του Δημήτρη Παπαγγελόπουλου, θα ακυρώσει όλη τη διαδικασία.</p>
      <p>Ο κ. Τσοβόλας υποστήριξε ότι δεν μπορεί ο αιτών για την εξαίρεση να αποφασίζει για τη δική του αίτηση και πως ο νόμος περί ευθύνης υπουργών δεν προβλέπει εξαίρεση μελών για κανένα λόγο. Κατά τον ίδιο, μέλος της επιτροπής θα μπορούσε να είναι έως και ο Ανδρέας Λοβέρδος παρά το ότι ο βουλευτής του ΚΙΝΑΛ σχετίζεται με την Novartis.</p>
      <p>Στο υπόμνημα μάλιστα, που κατέθεσε, χαρακτηρίζει την απόφαση εξαίρεσης των Παύλου Πολάκη και Δημήτρη Τζανακόπουλου <b>«παράνομη και αυθαίρετη».</b></p>
      <p>Εάν τελικά, οι κ.κ. Τζανακόπουλος και Πολάκης προχωρήσουν σε μια ολιγόλεπτη παράσταση διαμαρτυρίας και αποχωρήσουν από τη συνεδρίαση, θα πραγματοποιηθεί η αναβληθείσα δύο φορές, εξέταση του πρώην ισχυρού άνδρα της Novartis <b>Κωνσταντίνου Φρουζή.</b></p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196579/ypothesi-novartis-katathetei-o-antiproedros-tis-kyvernisis-panagiotis-pikrammenos">Υπόθεση Novartis: Καταθέτει ο αντιπρόεδρος της κυβέρνησης Παναγιώτης Πικραμμένος</a>
        </li>
        <li>
          <a href="https://www.cnn.gr/news/politiki/story/196555/sti-voyli-o-synigoros-toy-dimitri-papaggelopoyloy-dimitris-tsovolas">Στη Βουλή ο συνήγορος του Δημήτρη Παπαγγελόπουλου, Δημήτρης Τσοβόλας</a>
        </li>
        <li>
          <a href="https://www.cnn.gr/news/politiki/story/196531/proanakritiki-novartis-sta-xarakomata-kyvernisi-kai-syriza-en-opsei-tis-simerinis-synedriasis">«Φωτιά» στην υπόθεση Novartis: Ο Παπαγγελόπουλος ζητά εξαίρεση βουλευτών από την Προανακριτική</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5528/dimitris-papaggelopoylos">ΔΗΜΗΤΡΗΣ ΠΑΠΑΓΓΕΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/56804/proanakritikh">ΠΡΟΑΝΑΚΡΙΤΙΚΗ</a>
        </li>
        <li>
          <a href="https://www.cnn.gr/eidhseis/tag/24153/novartis">NOVARTIS</a>
        </li>
        <li>
          <a href="https://www.cnn.gr/eidhseis/tag/26199/dhmhtrhs-tzanakopoylos">ΔΗΜΗΤΡΗΣ ΤΖΑΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/20413/paylos-polakhs">ΠΑΥΛΟΣ ΠΟΛΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196582/snapshot/BOYLH.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196575/snapshot/10.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196579/snapshot/2715939.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196569/snapshot/1-1.jpg"/>
      </figure>
    </article>
  </body>
</html>