<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545435.html/%D8%AA%D8%B4%D8%B1%DB%8C%D8%AD-%D8%AC%D8%B2%D8%A6%DB%8C%D8%A7%D8%AA-%D8%B3%D9%81%D8%B1---%D8%B1%D9%88%D8%B2%D9%87-%D8%AD%D8%B3%D9%86-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86--%D8%A8%D8%B1%DA%AF%D8%B2%D8%A7%D8%B1%DB%8C-%D9%86%D8%B4%D8%B3%D8%AA-%D8%AE%D8%A8%D8%B1%DB%8C-%D8%A8%D8%A7-%D8%A7%D8%B5%D8%AD%D8%A7%D8%A8-%D8%B1%D8%B3%D8%A7%D9%86%D9%87-%D8%AF%D8%B1-%D9%87%D8%A7%D9%84%D9%87-%D8%A7%DB%8C-%D8%A7%D8%B2-%D8%A7%D8%A8%D9%87%D8%A7%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T13:43:00+00:00"/>
    <meta property="og:title" content="تشریح جزئیات سفر ۲ روزه حسن روحانی به استان کرمان/ برگزاری نشست خبری با اصحاب رسانه در هاله ای از ابهام"/>
    <meta property="og:description" content="حسن روحانی صبح روز دوشنبه بیستم آبان ماه وارد استان کرمان می‌شود و در سفری 2 روزه از پروژه های متعددی بهره برداری می کند."/>
  </head>
  <body>
    <article>
      <h1>تشریح جزئیات سفر ۲ روزه حسن روحانی به استان کرمان/ برگزاری نشست خبری با اصحاب رسانه در هاله ای از ابهام</h1>
      <h2>در آستانه سفر رییس جمهور به کرمان مطرح شد؛</h2>
      <address>
        <time datetime="2019-11-07T13:43:00+00:00">07 Nov 2019, 13:43</time>
      </address>
      <p>حسن روحانی صبح روز دوشنبه بیستم آبان ماه وارد استان کرمان می‌شود و در سفری 2 روزه از پروژه های متعددی بهره برداری می کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://armanekerman.ir/">راه آرمان</a>، محمد جواد فدایی استاندار کرمان صبح امروز در جمع خبرنگاران در خصوص جزئیات سفر رئیس جمهور به استان کرمان گفت: حسن روحانی صبح روز دوشنبه بیستم آبان ماه وارد استان کرمان می‌شود و ساعت ۹ صبح دوشنبه در جمع مردم رفسنجان در ورزشگاه تختی این شهر سخنرانی خواهد کرد.</p>
      <p>وی افزود: سفر رئیس جمهور به استان ۲ روزه است و دکتر روحانی در این مدت به شهرستان های سیرجان، بافت و کرمان سفر می کند.</p>
      <p>استاندار کرمان تصریح کرد: با حضور دکتر روحانی ده‌ها پروژه به صورت حضوری و ویدیو کنفرانس به بهره‌برداری می‌ رسد ضمن آن که رئیس جمهور در سفر به سیرجان از پروژه های صنعتی، معدنی بازدید و در شهرستان بافت نیز با حضور دکتر روحانی پروژه فولاد به بهره برداری رسمی می رسد.</p>
      <p>فدایی ابراز داشت: حجم سرمایه گذاری این پروژه ها بیش از ۱۵ هزار میلیارد تومان و میزان اشتغال زایی مستقیم طرح ها حدود ۲ هزار و ۵۰۰ نفر است.</p>
      <p>وی خبر داد: در این سفر وزرای کشور، راه و شهرسازی، ارتباطات و فناوری اطلاعات، علوم، فرهنگ و ارشاد اسلامی، میراث فرهنگی، صنایع دستی و گردشگری، نیرو، جهاد کشاورزی، صمت و ورزش و جوانان رییس جمهور را همراهی می کنند.</p>
      <p>استاندار کرمان یادآور شد: در حاشیه این سفر شورای اداری استان با حضور رئیس جمهور در کرمان برگزار می شود ضمن آن که تعداد زیادی از پروژه ها به طور همزمان از طریق ویدیو کنفرانس در کرمان افتتاح خواهند شد.</p>
      <p>فدایی در ارتباط با شاخص‌های مورد توجه در پروژه‌های قابل افتتاح در استان کرمان گفت: زیرساخت‌های سرمایه‌گذاری در استان از جمله پروژه‌های صنعتی و معدنی، آب و فاضلاب، ایجاد اشتغال در استان و گردشگری از جمله مهم ترین مواردی است که در پروژه‌ها در نظر قرار گرفته است.</p>
      <p>وی در پایان خاطرنشان کرد: برگزاری نشست خبری رئیس جمهور نیز در برنامه های این سفر ۲ روزه به کرمان پیش بینی شده است.</p>
      <p>انتهای پیام/</p>
    </article>
  </body>
</html>