<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-ctvrtfinale-fotbaloveho-poharu-narazi-sparta-na-ostravu/1818331?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T13:02:00+00:00"/>
    <meta property="og:title" content="Ve čtvrtfinále fotbalového poháru narazí Sparta na Ostravu"/>
    <meta property="og:description" content="Praha - Ve čtvrtfinále fotbalového poháru MOL Cup na sebe narazí Sparta s Ostravou, která v osmifinále vyřadila obhájce trofeje Slavii. Další dvojice tvoří Plzeň s Mladou Boleslaví, Slovácko s Libercem a Olomouc s Jabloncem. Oficiální hrací termín je středa 4. března příštího roku."/>
  </head>
  <body>
    <article>
      <h1>Ve čtvrtfinále fotbalového poháru narazí Sparta na Ostravu</h1>
      <address><time datetime="2019-11-07T13:02:00+00:00">07 Nov 2019, 13:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ve čtvrtfinále fotbalového poháru MOL Cup na sebe narazí Sparta s Ostravou, která v osmifinále vyřadila obhájce trofeje Slavii. Další dvojice tvoří Plzeň s Mladou Boleslaví, Slovácko s Libercem a Olomouc s Jabloncem. Oficiální hrací termín je středa 4. března příštího roku.</p>
      <slideshow>
        <figure>
          <img src="https://i3.cn.cz/6/1573057591_P201911060924401.jpg"/>
        </figure>
        <figure>
          <img src="https://i3.cn.cz/6/1572455228_P201910300935101.jpg"/>
        </figure>
        <figure>
          <img src="https://i3.cn.cz/6/1572454956_P201910300928301.jpg"/>
        </figure>
        <figure>
          <img src="https://i3.cn.cz/6/1572454284_P201910300916601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3347">Fotogalerie: Fotbalový pohár MOL Cup 2019/20</a>
        </figcaption>
      </slideshow>
      <p>Sparta nastoupí doma, kde s Ostravou vyhrála poslední dva ligové zápasy bez inkasované branky. Před dvěma lety ale na Letné s Baníkem v pohárovém osmifinále vypadla. "Ještě když jsem hrál já, tak Baník přes Spartu postoupil. Jednoznačně je Baník obrovským varováním," řekl sportovní ředitel Sparty Tomáš Rosický v televizním přenosu během dnešního losu.</p>
      <p>Bývalý kapitán české reprezentace uvedl, že přesto Sparta bere pouze postup. "Od posledního triumfu v roce 2014 je to dlouhá doba. A vzhledem k tomu, jak se sezona vyvíjí, je pro nás velkým cílem pohár vyhrát," připomněl Rosický, že v české lize se Spartě zatím nedaří a je s velkou ztrátou až šestá.</p>
      <p>Ostravu čeká druhý zápas s pražským soupeřem za sebou, protože v domácím osmifinále zaskočila Slavii a obhájce trofeje porazila 2:0. "Pohár je jiná soutěž než liga, je to o jednom zápase. Záleží na tom, kolik hráčů bude zdravých a není tam čas na opravu," prohlásil sportovní ředitel Baníku Marek Jankulovski.</p>
      <p>Po vyřazení Slavie je posledním vítězem poháru, který je ještě v soutěži, Mladá Boleslav. Středočeský celek ovládl soutěž v roce 2016, poté se z triumfu radoval Zlín a dvakrát Pražané. Soupeřem Mladé Boleslavi bude Plzeň, která má zatím na kontě pouze jeden pohárový úspěch z roku 2010. Viktoria do čtvrtfinále prošla po velkém boji na hřišti třetiligového Chlumce nad Cidlinou, kde vyhrála 4:3 po prodloužení.</p>
      <p>Zbývající dvojice tvoří Olomouc s Jabloncem a Slovácko s Libercem. Slovácko je jediným celkem z osmičky čtvrtfinalistů, který pohár v historii samostatné české soutěže ještě nikdy nevyhrál. Sparta triumfovala šestkrát, Liberec, Mladá Boleslav a Jablonec dvakrát, po jednom úspěchu mají Olomouc, Ostrava a Plzeň.</p>
      <p><b>Los čtvrtfinále MOL Cupu</b> (úřední hrací termín 4. března 2020):</p>
      <p>Viktoria Plzeň - Mladá Boleslav, Slovácko - Slovan Liberec, Sigma Olomouc - Jablonec, Sparta Praha - Baník Ostrava.</p>
    </article>
  </body>
</html>