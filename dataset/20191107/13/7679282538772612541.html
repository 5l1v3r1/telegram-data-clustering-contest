<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-jlnmch-condition-in-bhagalpur-big-doctors-are-become-hampered-in-recognition-of-mbbs-2836960.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:24:05+00:00"/>
    <meta property="og:title" content="जेएलएनएमसीएच का हाल, एमबीबीएस की मान्यता में रोड़ा बन रहे बड़े डॉक्टर"/>
    <meta property="og:description" content="एक तरफ स्वास्थ्य विभाग से लेकर स्थानीय जवाहर लाल नेहरू मेडिकल और अस्पताल, भागलपुर (जेएलएनएमसीएच) प्रशासन एमबीबीएस में 50 सीट के लिए स्थायी मान्यता को लेकर पूरा जोर लगा रहे हैं। फैकल्टी..."/>
  </head>
  <body>
    <article>
      <h1>जेएलएनएमसीएच का हाल, एमबीबीएस की मान्यता में रोड़ा बन रहे बड़े डॉक्टर</h1>
      <address><time datetime="2019-11-07T13:24:05+00:00">07 Nov 2019, 13:24</time> by <a rel="author">भागलपुर। विपिन नागवंशी</a></address>
      <p>एक तरफ स्वास्थ्य विभाग से लेकर स्थानीय जवाहर लाल नेहरू मेडिकल और अस्पताल, भागलपुर (जेएलएनएमसीएच) प्रशासन एमबीबीएस में 50 सीट के लिए स्थायी मान्यता को लेकर पूरा जोर लगा रहे हैं। फैकल्टी (टीचर-डॉक्टर) की कमी को पूरा करने के लिए लगातार स्थायी-अस्थायी नियुक्ति की जा रही है। बावजूद जेएलएनएमसीएच के कुछ ऐसे डॉक्टर हैं जो एमसीआई निरीक्षण के दौरान ड्यूटी से गायब होकर मान्यता के प्रयासों पर पानी फेर दे रहे हैं। </p>
      <p>आलम यह है कि साल 2013 से एमबीबीएस में 50 सीट की स्थायी मान्यता के लिए चल रहा प्रयास अब तक पूरा नहीं हुआ। अब तो ऐसा लग रहा है कि जवाहर लाल नेहरू मेडिकल कॉलेज को एमबीबीएस की पढ़ाई के लिए मिले 100 सीट में से 50 सीट छिन जायेगी। क्योंकि एमसीआई द्वारा दी गयी मियाद अब पूरी होने को है।<br/> <br/><b>लापरवाही की मिसाल नंबर एक</b><br/>20 अप्रैल 2018 को एमबीबीएस में 100 सीट की स्थायी मान्यता को लेकर एमसीआई टीम ने जेएलएनएमसीएच का निरीक्षण किया। निरीक्षण में जहां डॉ. अभिलेष कुमार व डॉ. मसीह आजम बिना बताये ड्यूटी से गायब मिले तो डॉ. मृत्युंजय कुमार, डॉ. डीपी सिंह व डॉ. एचपी दुबे को ड्यूटी से गायब पाकर इन्हें एमसीआई ने अनुपस्थित कर दिया। जबकि ये लोग प्राचार्य को बताकर ड्यूटी पर नहीं आये थे। जिससे फैकल्टी की कमी का आंकड़ा 19.19 प्रतिशत हो गया।<br/> <br/><b>नतीजा: </b><br/>नहीं मिली एमबीबीएस में 50 अस्थायी सीट को स्थायी मान्यता।</p>
      <p><b>लापरवाही की मिसाल नंबर दो</b><br/>एमबीबीएस में 50 सीट की स्थायी मान्यता को लेकर फिर एमसीआई टीम ने 15 अप्रैल 2019 को जेएलएनएमसीएच का निरीक्षण किया। जहां 33 डॉक्टर ड्यूटी से गायब मिले। जिससे फैकल्टी की कमी का आंकड़ा 30.0 प्रतिशत को पार कर गया। गायब रहने वालों में मेडिसिन, नेत्र एवं स्त्री रोग एवं प्रसूति विभाग के अध्यक्ष क्रमश: डॉ. विनय कुमार, डॉ. उदय नारायण सिंह व डॉ. उषा कुमारी समेत बड़ी संख्या में एसोसिएट प्रोफेसर, असिस्टेंट प्रोफेसर व ट्यूटर रहे।<br/> <br/><b>नतीजा</b><br/>एक बार फिर नहीं मिली अस्थायी 50 सीट को एमसीआई से स्थायी मान्यता।</p>
      <p><b>लापरवाही की मिसाल नंबर तीन</b><br/>चार नवंबर 2019 को एमबीबीएस की अस्थायी 50 सीट को स्थायी मान्यता को लेकर एमसीआई टीम एक बार फिर आ गयी। सूत्रों की माने तो एमसीआई इंस्पेक्टर के आने की भनक लगने पर तीन नवंबर की रात में ही कॉलेज के प्राचार्य व अधीक्षक ने सभी विभागाध्यक्षों को व्हाट्सअप कर दिया था कि चार नवंबर को कोई भी डॉक्टर, ट्यूटर या शिक्षक अनुपस्थित न रहे। बावजूद निरीक्षण में टीबी एंड चेस्ट विभाग के अध्यक्ष डॉ. डीपी सिंह, हड्डी रोग विभाग के अध्यक्ष डॉ. डीके सिंह, डॉ. आरके सिन्हा, एसोसिएट प्रोफेसर डॉ. ऋचा आंगिक समेत पांच डॉक्टर ड्यूटी पर नहीं मिले। </p>
      <p><b>नतीजा: </b>तमाम नियुक्तियों के बावजूद फैकल्टी की कमी का आंकड़ा 12 प्रतिशत कम रह ही गया। </p>
      <p><b>पीजी विषयों के निरीक्षण में भी गायब रहे कई डॉक्टर</b><br/>ऐसा नहीं है कि डॉक्टरों-ट्यूटरों के गायब होने का सिलसिला सिर्फ एमबीबीएस की मान्यता संबंधी एमसीआई निरीक्षण के दौरान ही होता है। पीजी विषयों के लिए भी जब एमसीआई टीम निरीक्षण करती है तब भी कई डॉक्टर गायब मिलते हैं। </p>
      <p>कॉलेज के अधीक्षक डॉ आरसी मंडल ने बताया कि 15 अप्रैल 2019 को अनुपस्थित रहे 33 डॉक्टरों में से 17 डॉक्टरों (प्राध्यापक, सह प्राध्यापक, सहायक प्राध्यापक व ट्यूटर) का वेतन प्राचार्य स्तर से काटा गया था जबकि मेरे स्तर से 16 डॉक्टर (सीनियर रेजीडेंट) का एक दिन का वेतन काटते हुए उनका एक-एक इंक्रीमेंट बाधित कर दिया गया था। लेकिन इस बार गायब हुए डॉक्टरों पर कड़ा दंड लगाया जायेगा। </p>
    </article>
  </body>
</html>