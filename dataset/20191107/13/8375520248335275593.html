<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nabu-zakrilo-spravu-pro-zasekrechuvannya-genprokuraturoyu-rishennya-sudu-pro-speckonfiskaciyu-15-mlrd-yanukovicha-ta-yogo-otochennya-638417.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T13:53:05+00:00"/>
    <meta property="og:title" content="НАБУ закрило справу про засекречування Генпрокуратурою рішення суду про спецконфіскацію $1,5 млрд Януковича та його оточення"/>
    <meta property="og:description" content="Справу закрив детектив Володимир Дмитрієнко у зв'язку з відсутністю в діях посадових осіб Генпрокуратури складу кримінального злочину"/>
  </head>
  <body>
    <article>
      <h1>НАБУ закрило справу про засекречування Генпрокуратурою рішення суду про спецконфіскацію $1,5 млрд Януковича та його оточення</h1>
      <address>
        <time datetime="2019-11-07T13:53:05+00:00">07 Nov 2019, 13:53</time>
      </address>
      <h4>Справу закрив детектив Володимир Дмитрієнко у зв'язку з відсутністю в діях посадових осіб Генпрокуратури складу кримінального злочину</h4>
      <p>Національне антикорупційне бюро (НАБУ) закрило кримінальне провадження за фактом можливих зловживань співробітників Генеральної прокуратури у зв'язку з засекречуванням рішення суду, на підставі якого відбулася спецконфіскація $1,5 млрд, арештованих на рахунках колишнього президента-втікача Віктора Януковича та його оточення. Про це сказано в матеріалах суду.</p>
      <p>Справу було закрито постановою від 20 вересня детективом Володимиром Дмитрієнком у зв'язку з відсутністю в діях посадових осіб Генеральної прокуратури складу кримінального злочину, передбаченого ч. 3 ст. 364 (зловживання владою або службовим становищем) Кримінального кодексу.</p>
      <p>У матеріалах також йдеться, що справу було відкрито на підставі рішень Солом'янського районного суду Києва в 2018 році за фактом прийняття рішення про засекречування вироку Краматорського міського суду Донецької області від 28 березня 2017 року.</p>
      <p>Проте 25 жовтня Вищий антикорупційний суд прийняв рішення скасувати постанову НАБУ про закриття справи за результатами розгляду скарги адвоката однієї з офшорних компаній.</p>
      <p>Як повідомлялось, раніше колишній генеральний прокурор Юрій Луценко звинуватив НАБУ в тиску на Державний Ощадний банк для отримання секретного тексту суду про спецконфіскацію $1,5 млрд Януковича та його оточення.</p>
      <p>Ощадбанк заперечує звинувачення в незаконності спецконфіскаціі $1,5 млрд Януковича та його оточення.</p>
      <related>
        <a href="https://glavcom.ua/news/nabu-zakrilo-spravu-pro-mozhlivi-zlovzhivannya-avakova-638393.html"/>
        <a href="https://glavcom.ua/news/u-sluzhbu-bezpeki-podali-zayavu-stosovno-derzhavnoji-zradi-bogdana-na-zamovlennya-portnova-638334.html"/>
        <a href="https://glavcom.ua/kyiv/news/nabu-pidozryuje-klichka-u-derzhavniy-zradi-638120.html"/>
      </related>
    </article>
  </body>
</html>