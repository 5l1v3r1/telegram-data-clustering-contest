<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/eksportno-kreditne-agentstvo-ukrayini-za-rik-roboti-ne-znayshlo-zhodnogo-kliyenta-328815_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T13:13:00+00:00"/>
    <meta property="og:title" content="Експортно-кредитне агентство України за рік роботи не знайшло жодного клієнта"/>
    <meta property="og:description" content="Відповідно до діючого законодавства ЕКА не може надавати ті послуги, заради яких створювалося."/>
  </head>
  <body>
    <article>
      <h1>Експортно-кредитне агентство України за рік роботи не знайшло жодного клієнта</h1>
      <h2>Відповідно до діючого законодавства ЕКА не може надавати ті послуги, заради яких створювалося.</h2>
      <address>
        <time datetime="2019-11-07T13:13:00+00:00">07 Nov 2019, 13:13</time>
      </address>
      <p>Експортно-кредитне агентство, яке створювалося як державна інституція, яка має допомагати українським виробникам, виходити на <b><a href="https://dt.ua/ECONOMICS/eksport-produkciyi-apk-v-yes-zris-na-34-3-323544_.html">зовнішні торгові ринки</a>,</b> за рік свого існування так і не приступило до роботи. Про це, в ході конференції "Торгові війни: мистецтво захисту", повідомив Тарас Качка, торговий представник України.</p>
      <p>Метою створення ЕКА є надання консультативних та юридичних послуг українським виробникам які або хочуть розпочати експорт своєї продукції, або знайти нові ринки її збуту. Організація свідомо створювалася як державна, аби забезпечити їй стабільне бюджетне фінансування. Але попри це за рік свого існування так і не почало нормально працювати.</p>
      <p>"Перша проблема ЕКА полягає у тому, що відповідно до діючого законодавства агентство не може надавати ті послуги, заради яких власне створювалося. Кошти на його роботу є, штат також. Але по суті вони не працюють, - зазначив пан Качка. - Друга проблема, полягає у тому, що практично за рік свого існування до ЕКА не прийшов жоден клієнт. Або бізнес не знає про такі можливості, або йому не потрібна допомога держави, або є інші чинники. треба розбиратися".</p>
      <p>За словами Качки, попри це Експортно-кредитне агентство може бути дієвим та ефективним інструментом просування українського експорту. Але наразі воно вимагає перезавантаження і це один із пріоритетів у роботі торгового представника України.</p>
      <p>"Дискусія із попереднім складом парламенту щодо роботи цієї організації зайшла у глухий кут. Ми сподіваємося, що зараз зможемо знайти порозуміння, оскільки питання важливе і якщо у нас вже створено таки інструмент стимулювання зовнішньої торгівлі, то ми маємо його використовувати. Насамперед ми плануємо внести відповідні зміни до законодавства, аби розблокувати роботу ЕКА. Потім вирішуватимемо проблему із відсутністю його клієнтів", - зазначив пан Качка.</p>
      <p> </p>
      <p>Повідомлялось, що станом на 22 липня <b><a href="https://dt.ua/ECONOMICS/ukrayina-vitratila-vsi-kvoti-yes-na-bezmitniy-eksport-agroprodukciyi-318597_.html">Україна повністю використала квоти</a></b> на безмитний експорт агропродовольчої продукції в ЄС по дев'яти групах товарів.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>