<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/doi-tineri-din-bihor-au-dosar-penal-dupa-ce-au-fost-prinsi-in-trafic-cu-1000-de-pachete-de-tigari-de-contrabanda-152621.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T13:03:00+00:00"/>
    <meta property="og:title" content="Doi tineri din Bihor au dosar penal după ce au fost prinşi în trafic cu 1.000 de pachete de ţigări de contrabandă"/>
    <meta property="og:description" content="O femeie şi un bărbat cu vârste de 27 şi 28 de ani din Diosig sunt anchetaţi de poliţişti, după ce, în cursul zilei de miercuri, au fost prinşi transportând în portbagajul maşinii în care se aflau 1.000 de pachete de ţigări, respectiv 20.000 de ţigarete, nemarcate legal."/>
  </head>
  <body>
    <article>
      <h1>Doi tineri din Bihor au dosar penal după ce au fost prinşi în trafic cu 1.000 de pachete de ţigări de contrabandă</h1>
      <address><time datetime="2019-11-07T13:03:00+00:00">07 Nov 2019, 13:03</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/tigari-confiscate-diosig-071119.jpg"/>
      </figure>
      <p>O femeie şi un bărbat cu vârste de 27 şi 28 de ani din Diosig sunt anchetaţi de poliţişti, după ce, în cursul zilei de miercuri, au fost prinşi transportând în portbagajul maşinii în care se aflau 1.000 de pachete de ţigări, respectiv 20.000 de ţigarete, nemarcate legal.</p>
      <p>Conform unui comunicat, de joi, al Poliţiei Bihor, cei doi au fost opriţi în trafic în jurul orei 18.15, pe strada Narcisei din Diosig. Tânăra era la volan, iar bărbatul pasager.</p>
      <p>"În urma controlului autovehiculului, poliţiştii din Diosg au descoperit că aceştia transportau, în portbagajul autoturismului, 1.000 de pachete de ţigarete (20.000 de ţigarete) nemarcate legal. Prejudiciul provocat astfel bugetului de stat este estimat la aproximativ 10.000 lei", arată Poliţia Bihor.</p>
      <p>Cei doi sunt cercetaţi, astfel, într-un dosar penal deschis sub aspectul săvârşirii infracţiunii de "deţinerea de către orice persoană în afara antrepozitului fiscal sau comercializarea pe teritoriul României a produselor accizabile supuse marcării, potrivit prezentului titlu, fără a fi marcate sau marcate necorespunzător ori cu marcaje false peste limita a 10.000 ţigarete".</p>
      <p>Cercetările sunt continuate de poliţiştii Serviciului de Investigare a Criminalităţii Economice.</p>
    </article>
  </body>
</html>