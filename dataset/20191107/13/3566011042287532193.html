<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545426.html/%D8%B4%D9%87%D8%B1%D8%AF%D8%A7%D8%B1%DB%8C-%D9%85%D9%82%D8%B5%D8%B1-%D8%A8%D8%A7%D9%84%D8%A7%D8%B2%D8%AF%DA%AF%DB%8C-%D9%81%D8%A7%D8%B6%D9%84%D8%A7%D8%A8-%D8%AF%D8%B1-%D8%B2%D8%A7%D8%A8%D9%84-%D8%B4%D8%AF--%D9%86%D8%B4%D8%B3%D8%AA-%D8%B2%D9%85%DB%8C%D9%86-%D9%88-%D9%81%D8%B1%D9%88-%D8%B1%D9%81%D8%AA%D9%86-%D8%AE%D9%88%D8%AF%D8%B1%D9%88-%D8%AF%D8%B1-%D8%B4%D8%A8%DA%A9%D9%87-%D9%81%D8%A7%D8%B6%D9%84%D8%A7%D8%A8-%D9%85%D8%B9%D8%B6%D9%84%DB%8C-%D8%A8%D8%B1%D8%A7%DB%8C-%D8%B4%D9%87%D8%B1%D9%88%D9%86%D8%AF%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T13:50:00+00:00"/>
    <meta property="og:title" content="شهرداری مقصر بالازدگی فاضلاب در زابل شد/ نشست زمین و فرو رفتن خودرو در شبکه فاضلاب معضلی برای شهروندان"/>
    <meta property="og:description" content="اتصالات غیر مجاز شهرداری و فرسودگی شبکه فاضلاب زابل علاوه بر بالازدگی فاضلاب در برخی خیابان ها منجر به فرو رفتن خوردروها بر اثر نشست زمین و شکستگی این شبکه شده است."/>
  </head>
  <body>
    <article>
      <h1>شهرداری مقصر بالازدگی فاضلاب در زابل شد/ نشست زمین و فرو رفتن خودرو در شبکه فاضلاب معضلی برای شهروندان</h1>
      <address>
        <time datetime="2019-11-07T13:50:00+00:00">07 Nov 2019, 13:50</time>
      </address>
      <p>اتصالات غیر مجاز شهرداری و فرسودگی شبکه فاضلاب زابل علاوه بر بالازدگی فاضلاب در برخی خیابان ها منجر به فرو رفتن خوردروها بر اثر نشست زمین و شکستگی این شبکه شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، زابل را به عنوان شهری که خودرو می بلعد، می شناسند. بیان این مطلب بدان جهت است که شبکه فاضلاب این منطقه از گنجایش و ظرفیت مناسب و استانداردی برخوردار نبوده و این امر باعث شده تا هراز چندگاهی علیرغم وعده مسئولان مبنی بر رفع و پیگیری این معضل اساسی، شاهد بالازدگی فاضلاب  در سطح شهر باشیم.<br/> <br/>بهمن ماه سال 95 بود که یک دستگاه تریلی با ورود به خیابان شهید باقری شهر زابل بر اثر نشست زمین وشکستگی شبکه فاضلاب در زمین فرو رفت و علاوه بر خسارتی که به خودرو وارد شد موجب بروز خسارت و بسته شدن چندین ساعته مسیر فاضلاب این شهر شد.<br/> <br/>البته خارج کردن یک تنه درخت از شبکه فاضلاب خردادماه جاری یا خارج کردن فرش و پتو از شبکه فاضلاب این شهرستان از دیگر معضلاتی است که به افزایش بالازدگی فاضلاب از خیابان های این منطقه دامن زده که می طلبد برخی از شهروندان نسبت به رعایت این چنین موارد دقت بیشتری داشته باشند تا شاهد گرفتگی فاضلاب یا استشمام بوی نامطبوع  و... در شهر نباشیم.<br/> </p>
      <p> </p>
      <figure>
        <img src="http://www.asrehamoon.ir/images/upload/0062/images/image_2019_6_12-9_4_59_281_cdm.jpg"/>
      </figure>
      <p>با این تفاسیر اما سقوط خودروها در چاله های عمیقی که از فرونشست زمین به وجود می آیند نیز اتفاقی تکراری و روزانه برای رانندگان سیستانی محسوب می شود.<br/><br/>این خودرو ها علاوه بر اینکه متحمل خسارات نیز می شوند اما نمی توانند برای دریافت خسارت خودادعایی داشته باشند <a href="http://asrehamoon.ir/">و</a> این در حالی است که به گفته فرماندار زابل علیرغم اینکه هیچ وقت شبکه فاضلاب زابل تکمیل نشده اما عمر آن به اتمام رسیده است.<br/><br/>وی افزود: در سال ۹۲ عمر شبکه فاضلاب شهرستان زابل به پایان رسیده و امروز مشکلاتی برای شهروندان سیستانی به وجود آورده است.<br/><br/>شهریار سرابندی، رئیس اداره آب و فاضلاب شهری شهرستان زابل نیز در این خصوص به خبرنگار ما گفت: در خیابان سام و میدان پادگان اتصالات غیر مجازی از شهرداری وجود دارد و تا زمانی که این اتصالات وجود داشته باشند بالازدگی همچنان در خیابان مذکور مشاهده خواهد شد.<br/><br/>سرابندی خاطر نشان کرد: این اتصالات موجب انسداد شبکه فاضلاب نیز شده است.<br/><br/><br/>انتهای پیام/</p>
    </article>
  </body>
</html>