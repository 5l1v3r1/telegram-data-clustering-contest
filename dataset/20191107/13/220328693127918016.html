<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/izbraniyat-kmet-na-krivodol-poe-kormiloto-na-obshchinata-406103.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T13:11:59+00:00"/>
    <meta property="og:title" content="Избраният кмет на Криводол пое кормилото на общината"/>
    <meta property="og:description" content="Христо Доков и новоизбраният общински съвет положиха клетва и встъпиха в длъжност"/>
  </head>
  <body>
    <article>
      <h1>Избраният кмет на Криводол пое кормилото на общината</h1>
      <address><time datetime="2019-11-07T13:11:59+00:00">07 Nov 2019, 13:11</time> by <a rel="author">Стандарт</a></address>
      <p>На първото си тържествено заседание, свикано от областния управител Малина Николова, новоизбраният общински съвет и кмет положиха клетва за встъпване в длъжност. Кметът Христо Доков благодари за доверието и подкрепата на жителите на общината</p>
      <p>„Уверен съм, че всички заедно ще променим общината и града към по-добро!“, заяви при полагането на клетвата Доков.</p>
      <p>С пълно мнозинство, за председател на Общински съвет – Криводол беше призбран общинският съветник Петър Комитски.</p>
      <p>„Благодаря за огромното доверие към мен, това е отговорност. Като пръв сред равни, ще се грижа, както досега, за пълна равнопоставеност в общинския съвет и се надявам, че заедно ще работим в името на развитието на Община Криводол, за да я превърнем в община - пример на добро управление“, заяви Комитски.</p>
      <p>Областният управител Малина Николова отправи послание към всички членове на местния парламент и общинската администрация.</p>
      <p>„Поздравявам Ви за доверието, което получихте от съгражданите си на последните местни избори. Поздравявам Ви и за поетата отговорност, защото в следващите 4 години Вие ще бъдете тези, които от името на Вашите съграждани ще трябва да вземате важните за общината решения. Желая Ви много управленска мъдрост и много енергия, консенсус, взаимно разбирателство и силен Общински съвет - Криводол“, каза в приветствието си Малина Николова.</p>
      <p> </p>
    </article>
  </body>
</html>