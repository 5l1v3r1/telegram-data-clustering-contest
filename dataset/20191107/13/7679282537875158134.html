<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sidhu-said-if-the-government-has-objections-i-will-not-go-to-kartarpur-2836961.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:27:40+00:00"/>
    <meta property="og:title" content="सिद्धू बोले- सरकार को आपत्ति होती है तो मैं करतारपुर नहीं जाऊंगा"/>
    <meta property="og:description" content="पंजाब के पूर्व मंत्री नवजोत सिंह सिद्धू ने पाकिस्तान में करतारपुर गलियारे के उद्घाटन समारोह में शिरकत को लेकर गुरुवार को विदेश मंत्रालय को पत्र लिखा। सिद्धू ने विदेश मंत्रालय से शिरकत पर किसी..."/>
  </head>
  <body>
    <article>
      <h1>सिद्धू बोले- सरकार को आपत्ति होती है तो मैं करतारपुर नहीं जाऊंगा</h1>
      <address><time datetime="2019-11-07T13:27:40+00:00">07 Nov 2019, 13:27</time> by <a rel="author">एजेंसी,नई दिल्ली</a></address>
      <p>पंजाब के पूर्व मंत्री नवजोत सिंह सिद्धू ने पाकिस्तान में करतारपुर गलियारे के उद्घाटन समारोह में शिरकत को लेकर गुरुवार को विदेश मंत्रालय को पत्र लिखा। सिद्धू ने विदेश मंत्रालय से शिरकत पर किसी प्रतिबंध के मद्देनजर स्थिति स्पष्ट करने को कहा है। सिद्धू के अनुसार यह उनका तीसरा पत्र है और उन्होंने कहा हैकि यदि उन्हें इसका जवाब नहीं मिला तो वह 'अन्य श्रद्धालुओं की तरह' सीमा पार तीर्थ के लिए चले जाएंगे। इससे उनका मतलब था कि वह उस गलियारे से नहीं जाएंगे जिससे श्रद्धालुओं को बिना वीजा के जाने की अनुमति मिलती है। </p>
      <p>सिद्धू ने लिखा, “मैं साफ तौर पर कहता हूँ कि यदि सरकार को कोई आपत्ति है और वह अनुमति नहीं देती तो मैं कानून का पालन करते हुए नहीं जाऊंगा। लेकिन यदि आप मेरे तीसरे पत्र का जवाब नहीं देते तो मैं लाखों सिख श्रद्धालुओं की तरह वीजा के लिए योग्य पाए जाने पर पाकिस्तान जाऊंगा।” </p>
      <p>नौ नवंबर को गलियारे के उद्घाटन में सम्मिलित होने की अनुमति मांगने के लिए सिद्धू द्वारा विदेश मंत्री जयशंकर को लिखा गया यह तीसरा पत्र है। उन्होंने पत्रों का जवाब नहीं मिलने पर क्षोभ भी जताया। उन्होंने लिखा, “बार-बार याद दिलाने के बावजूद आपने इस पर प्रतियुत्तर नहीं दिया कि सरकार ने मुझे गुरुद्वारा दरबार साहिब के उद्घाटन में सम्मिलित होने के लिए पाकिस्तान जाने की इजाजत दी है या नहीं। जवाब मिलने में विलंब मेरी भविष्य की कार्ययोजना को बाधित करता है।” </p>
      <p>बुधवार को लिखे गए अपने दूसरे पत्र में सिद्धू ने कहा था कि पाकिस्तान सरकार ने उन्हें करतारपुर गलियारे के उद्घाटन समारोह में आने का न्योता दिया था। इससे पहले सिद्धू ने पंजाब के मुख्यमंत्री अमरिंदर सिंह को पत्र लिखा था जिसे उन्होंने आवश्यक कार्यवाही के लिए मुख्य सचिव को भेज दिया था। </p>
    </article>
  </body>
</html>