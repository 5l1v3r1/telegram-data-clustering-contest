<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dila-ceskeho-rekordmana-rozesmeji-i-nejvetsiho-morouse-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T13:42:00+00:00"/>
    <meta property="og:title" content="Díla českého rekordmana rozesmějí i morouse. Vytvořil také těhotnou knížku"/>
    <meta property="og:description" content="Mnozí znají Libora Michaláka jako vysokoškolského učitele a hlavně „otce“ Kýble akademické krve. Málokdo ale ví, že je i držitelem českého rekordu.  Je totiž autorem největší kolekce kuriózních autorských knižních vazeb. Na výstavách, které pořádá, jich mohou návštěvníci u nás i v zahraničí vidět 110, za 44 let jich ale chebský knihvazač vytvořil více než dvacet tisíc. "/>
  </head>
  <body>
    <article>
      <h1>Díla českého rekordmana rozesmějí i morouse. Vytvořil také těhotnou knížku</h1>
      <address><time datetime="2019-11-07T13:42:00+00:00">07 Nov 2019, 13:42</time> by <a rel="author">Jana Bežáková</a></address>
      <p>Jeho aprílové knížky, do kterých vkládá svůj osobitý humor, má více než 60 předních českých umělců, mezi nimi například Lucie Bílá, Marta Kubišová, Hana Hegerová, Zdeněk Svěrák a mnoho dalších. Dostal ji dokonce i nositel Nobelovy ceny za literaturu, italský dramatik Dario Fo.</p>
      <figure>
        <img src="https://g.denik.cz/54/09/zbigniew-czendlik-je-rimskokatolicky-knez_denik-150-3x2.jpg"/>
      </figure>
      <aside>
        <a href="https://www.denik.cz/spolecnost/byt-vsichni-farari-jako-zibi-zacal-bych-chodit-do-kostela-20191019.html">Rodinný život mi chybí. Ale žádná žena by se mnou nevydržela, říká kněz Czendlik Přečíst článek ›</a>
      </aside>
      <p>Miniknížky jsou zároveň unikátem. Navíc nepostrádají nápad a hlavně vtip. Zřejmě nikoho by nenapadlo vytvořit těhotnou knížku nebo do budíku vtěsnat knihy pod názvem Národní buditelé.</p>
      <p>Libor Michalák přitom mohl být bendžistou či kytaristou. Jenže do cesty se mu postavil osud, v pětadvaceti letech se mu stala nehoda. Společně s kolegou jeli na motorce ČZ 125. Při předjíždění se srazili s Pragou V3S. Kolegovi se nic nestalo, ale Libor Michalák byl do nemocnice převezen v bezvědomí a po vyšetřeních mu lékaři sdělili, že má z míchy vytržené tři z pěti nervových kořenů ovládajících levou ruku. Bylo jasné, že s hrou na banjo je konec.</p>
      <figure>
        <img src="https://g.denik.cz/1/09/petra-sk_denik-150-3x2.jpg"/>
      </figure>
      <aside>
        <a href="https://www.denik.cz/spolecnost/petra-skrabakova-chci-obsahnout-cely-svet-20200912.html">Blogerka Petra Škrabáková: Měla jsem obavy. Teď uživím čtyřčlennou rodinu Přečíst článek ›</a>
      </aside>
      <h3>Knižní jazz</h3>
      <p>„Když jsme se přestěhovali z Bruntálska do Chebu, moje žena pracovala v chebském muzeu,“ zavzpomínal Libor Michalák. „Knižní restaurátor Milan Kodejš tehdy instaloval v muzeu výstavu svých prací a bydlel u nás. Po večerech mi ukazoval, jak sešívat složky do knižního bloku,“ vypráví. První knížečky věnoval svým dětem. Byly to sbírky dětských říkanek svázané do nádherně zdobených pouzder. Jeho díla obdivoval i Zdeněk Svěrák, který mu po jedné z výstav napsal: „Buďte vděčný osudu, že když vám odebíral dětské střevíčky, ponechal vám hravost. To je dar.“</p>
      <figure>
        <img src="https://g.denik.cz/47/c4/pribram-herec-libor-jenik_denik-150-3x2.jpg"/>
      </figure>
      <aside>
        <a href="https://www.denik.cz/spolecnost/libor-jenik-k-reklame-s-copperfieldem-jsem-se-dostal-nahodou-20191013.html">Zahrál si v reklamě s Copperfieldem. Byla to náhoda, říká herec Libor Jeník Přečíst článek ›</a>
      </aside>
      <p>„A tak jsem si řekl, že když je to dar, musím se zbavit ostychu,“ říká Libor Michalák. Jeho činnost nezůstala bez povšimnutí a v letošním roce byl zapsán do České knihy rekordů. Jak sám říká, jeho díla jsou takovým knižním jazzem.</p>
      <p>„Černoši neznali noty, neměli hudební vzdělání a podívejte se, co z toho vzniklo. I já jsem samouk. Někdy je asi vzdělání na škodu,“ směje se. Nyní bude exponáty vystavovat v Praze, bude to už jeho 39. výstava. „Tak si říkám, že kdyby každou z nich navštívilo tisíc návštěvníků, kolik je to při 110 exponátech úsměvů,“ uzavírá Libor Michalák.</p>
    </article>
  </body>
</html>