<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/kamien-slaski-wypadek-awionetki-kursant-i-instruktor-zyja,983652.html"/>
    <meta property="og:site_name" content="TVN24"/>
    <meta property="article:published_time" content="2019-11-07T13:56:00+00:00"/>
    <meta property="og:title" content="Byli w powietrzu, ucichł silnik. Awionetka zaczęła spadać"/>
    <meta property="og:description" content="Doszło do twardego lądowania - mówi policja opisująca czwartkowy wypadek awionetki w Kamieniu Śląskim. 20 metrów nad ziemią silnik samolotu ucichł, maszyna zaczęła spadać. Na pokładzie byli instruk..."/>
  </head>
  <body>
    <article>
      <h1>Byli w powietrzu, ucichł silnik. Awionetka zaczęła spadać</h1>
      <address><time datetime="2019-11-07T13:56:00+00:00">07 Nov 2019, 13:56</time> by <a rel="author">mag/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/753c8a7d-40bd-4bf8-8a87-2f7e6db1ce1c-480p.mp4"/>
        <figcaption>Samolot cessna 150 spadł przy pasie startowym<cite>Foto: TVN 24 | Video: TVN 24</cite></figcaption>
      </figure>
      <h3>Doszło do twardego lądowania - mówi policja opisująca czwartkowy wypadek awionetki w Kamieniu Śląskim. 20 metrów nad ziemią silnik samolotu ucichł, maszyna zaczęła spadać. Na pokładzie byli instruktor i kursant za sterami. Żyją.</h3>
      <p>Do wypadku doszło kilka minut przed godziną 10 na lotnisku w Kamieniu Śląskim (opolskie).</p>
      <p>Świadkowie widzieli start dwuosobowego samolotu Cessna 150. Opowiadali reporterce TVN24, że przestali słyszeć silnik, gdy maszyna znajdowała się około 20 metrów nad ziemią. Potem zaczęła spadać.</p>
      <p>Informacje te potwierdza Jarosław Waligóra z Komendy Powiatowej Policji w Krapkowicach. - Chwilę po stracie doszło do awarii silnika. Pilot nie zdążył wrócić na pas startowy i doszło do twardego lądowania na miękkim podłożu - mówi policjant.</p>
      <related>
        <a href="https://www.tvn24.pl/poznan,43/wypadek-awionetki-na-lotnisku-pilot-trafil-do-szpitala,938797.html"/>
      </related>
      <p>Awionetka przewróciła się na dach. Na pokładzie było dwóch mężczyzn.</p>
      <h3>Żyją, mają potłuczenia</h3>
      <p>Pierwsi do samolotu dobiegli pracownicy lotniska. Ewakuowali z maszyny 26-letniego kursanta i 51-letniego instruktora.</p>
      <p>Jak przekazuje policja, był to lot szkoleniowy. Za sterami siedział 26-latek z województwa śląskiego.</p>
      <p>Obaj mężczyźni byli przytomni. Karetka zabrała ich do szpitala. Na szczęście, według informacji od służb, mają tylko otarcia i potłuczenia. Ich życiu nie zagraża niebezpieczeństwo. Zostali też przebadani alkomatem - byli trzeźwi.</p>
      <p>Przy samolocie wczesnym popołudniem wciąż pracowali strażacy. - Jest niewielki wyciek paliwa, ale nie ma zagrożenia - mówił Łukasz Olejnik z Państwowej Straży Pożarnej w Opolu.</p>
      <p>Zdarzenie bada Państwowa Komisja Badania Wypadków Lotniczych.</p>
      <related>
        <h4>Dowiedz się więcej...</h4>
        <a href="https://eurosport.tvn24.pl/pilka-nozna,105/sledczy-podali-mozliwa-przyczyne-wypadku-awionetki-i-smierci-emiliano-sali,961178.html"/>
        <a href="https://www.tvn24.pl/wiadomosci-z-kraju,3/odwrocila-sie-uderzyla-o-ziemie-wypadek-awionetki-niedaleko-warszawy,919173.html"/>
      </related>
    </article>
  </body>
</html>