<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/seful-pnl-bihor-despre-curatarea-institutiilor-de-clientela-psd-nu-poti-sa-faci-politici-publice-serioase-cu-oameni-incompetenti-152624.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T13:35:00+00:00"/>
    <meta property="og:title" content="Şeful PNL Bihor despre „curăţarea” instituţiilor de clientela PSD: „Nu poţi să faci politici publice serioase cu oameni incompetenţi”"/>
    <meta property="og:description" content="Schimbarea din funcţii a unor bugetari pe care îi „recomandă” doar apartenenţa la PSD este o intenţie pe care liberalii o au inclusiv în Bihor, a recunoscut preşedintele organizaţiei PNL, Ilie Bolojan, anunţând că va sprijini „curăţenia” anunţată de Guvern. Acesta nu consideră însă oportună schimbarea prefectului Ioan Mihaiu înainte de alegeri, fiindcă „nu este recomandabil să schimbi caii în mijlocul apei”. E de aşteptat ca Mihaiu să se întoarcă la şefia Finanţelor Publice Bihor."/>
  </head>
  <body>
    <article>
      <h1>Şeful PNL Bihor despre „curăţarea” instituţiilor de clientela PSD: „Nu poţi să faci politici publice serioase cu oameni incompetenţi”</h1>
      <address><time datetime="2019-11-07T13:35:00+00:00">07 Nov 2019, 13:35</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Bolojan_Mihaiu_01.JPG"/>
      </figure>
      <p>Preşedintele PNL Bihor, Ilie Bolojan, a afirmat că nu consideră oportună schimbarea prefectului Ioan Mihaiu înainte de încheierea alegerilor prezidenţiale, pentru a nu perturba derularea acestora în condiţii normale, dar va „recomanda” înlocuirea din funcţii a clientelei PSD din instituţiile deconcentrate, subordonate Guvernului.</p>
      <p>
        <b>„Vom recomanda”</b>
      </p>
      <p>„Nu este recomandabil să schimbi caii în mijlocul apei, prin urmare cred că este nevoie de o stabilitate cel puţin la Instituţia Prefectului, până trec alegerile prezidenţiale, pentru că cei care le-au organizat trebuie să le încheie”, a spus Bolojan într-o conferinţă de presă desfăşurată joi la sediul PNL Bihor, răspunzând <b>BIHOREANULUI</b>, care l-a întrebat când va începe curăţarea instituţiilor deconcentrate ale guvernului din judeţ, aşa cum la nivel central au anunţat atât premierul Ludovic Orban, cât şi mai mulţi miniştri.</p>
      <p>Pe de altă parte, preşedintele PNL Bihor a afirmat că va sprijini înlocuirea din funcţii a clientelei politice a PSD, după o „analiză” care va fi făcută la nivelul ministerelor, agenţiilor, oficiilor ş.a.m.d. „În mod sigur, Guvernul va face o evaluare a instituţiilor deconcentrate, trebuie făcută o analiză şi dacă se constată că singurul criteriu prin care unele persoane ocupă funcţii este apartenenţa la PSD, atunci noi <i>(n.r. – liberalii din judeţ) </i>vom recomanda să se facă aceste schimbări. Nu poţi să faci politici publice serioase cu oameni incompetenţi”, a explicat Ilie Bolojan.</p>
      <p>
        <b>Prefectul Mihaiu, înapoi la Finanţe</b>
      </p>
      <p>Discuţia despre schimbarea din funcţii a unor reprezentanţi ai fostului Guvern Dăncilă şi, implicit, ai fostului partid de guvernământ, are loc după ce oficiali ai actualului Guvern au declarat că în unele judeţe prefecţii se „refugiază” în concedii medicale, atât pentru a încurca desfăşurarea alegerilor prezidenţiale, cât şi pentru a evita schimbarea lor, dar şi că în perioada următoare vor înlătura din instituţii „clientela” PSD, pentru a evita repetarea situaţiei din 2016, când guvernarea Cioloş a fost sabotată de PSD-iştii păstraţi în funcţiile administrative.</p>
      <p>În ce priveşte Bihorul, prefectul Ioan Mihaiu nu a procedat în maniera acuzată de liberali, chiar joi participând la o videoconferinţă pe tema organizării primului tur de scrutin al prezidenţialelor de duminică.</p>
      <p>Pe de altă parte, Mihaiu, care ocupă această funcţie din luna mai a anului 2017, are blocat, conform legii, postul de director al Administraţiei Judeţene a Finanţelor Publice Bihor, ocupat de atunci, ca interimar, de Romeo Roşca. De altfel, acesta şi-a luat „rămas bun” de la funcţie încă de miercuri, când şi-a anunţat colegii că actualul prefect va reveni în instituţie, iar el îşi va relua poziţia deţinută anterior, de şef serviciu.</p>
    </article>
  </body>
</html>