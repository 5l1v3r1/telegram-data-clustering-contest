<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/actiunile-gigantului-unicredit-cresc-cu-aproape-6-dupa-ce-italienii-au-anuntat-cel-mai-bun-t3-din-ultimul-deceniu-cu-un-profit-de-1-1-miliarde-euro-18552252"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T13:39:02+00:00"/>
    <meta property="og:title" content="Acţiunile gigantului UniCredit cresc cu aproape 6% după ce italienii au anunţat cel mai bun T3 din ultimul deceniu, cu un profit de 1,1 miliarde euro"/>
    <meta property="og:description" content="Grupul italian UniCredit, care controlează al patrulea cel mai mare jucător de pe piaţa bancară din România, a înregistrat cel mai bun T3 din ultimul deceniu, cu un profit de 1,1 miliarde euro, ceea ce a dus la creşterea acţiunilor băncii pe bursa din Italia cu aproape 6%."/>
  </head>
  <body>
    <article>
      <h1>Acţiunile gigantului UniCredit cresc cu aproape 6% după ce italienii au anunţat cel mai bun T3 din ultimul deceniu, cu un profit de 1,1 miliarde euro</h1>
      <address><time datetime="2019-11-07T13:39:02+00:00">07 Nov 2019, 13:39</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Grupul italian UniCredit, care controlează al patrulea cel mai mare jucător de pe piaţa bancară din România, a înregistrat cel mai bun T3 din ultimul deceniu, cu un profit de 1,1 miliarde euro, ceea ce a dus la creşterea acţiunilor băncii pe bursa din Italia cu aproape 6%.</p>
      <p>Cel mai mare grup bancar din Italia după active a raportat un profit net de 1,1 miliarde euro pentru al treilea trimestru din 2019, în creştere cu 25,7% în comparaţie cu aceeaşi perioadă a anului trecut, în contextul în care analiştii se aşteptau la un profit de 1 miliard de euro, potrivit FT.</p>
      <p>Astfel, joi la ora 15.30, acţiunile UniCredit se tranzacţionau pe bursa italiană la o valoare de 12,8 euro per acţiune, în creştere cu 5,8% de la începutul şedinţei, la o capitalizare de peste 28,5 miliarde euro.</p>
      <p>Veniturile grupului au crescut cu 1,7% de la an la an, la 4,7 miliarde euro, peste aşteptările analiştilor, care estimau 4,6 miliarde euro, în timp ce costurile s-au menţinut la aproximativ 2,45 miliarde euro.</p>
      <p>Jean Pierre Mustier, CEO-ul grupului italian, a descris rezultatele ca fiind cele mai bune din ultimul trimestru, rezultat pe care l-a atribuit „dinamicilor comerciale sănătoase, veniturilor puternice din tranzacţionare şi disciplinei impuse pe partea de costuri”.</p>
      <p>Deşi a confirmat că banca va atinge ţintele de profit pentru anul 2019, Mustier a avertizat că perspectivele economiei din zona euro rămân „slabe în contextul contracţiei înregistrate de comerţul global”, încât regiunea economică ar putea înregistra o creştere de doar 0,9% anul viitor.</p>
      <p>„Cei mai recenţi indicatori semnalează un risc de recesiune în industria manfucaturieră care s-ar putea revărsa asupra serviciilor şi a sectorului de contrucţii, care au rezistat până acum”, adaugă Jean Pierre Mustier.</p>
      <p>Acestea au fost ultimele raportări trimestriale ale băncii înainte ca grupul să anunţe un nou plan luna viitoare prin care vrea să impulsioneze acţiunile băncii – care se tranzacţionează la mai puţin de jumătate din valoarea potenţială după ce Mustier a început să taie din costuri, să se axeze pe profitabilitate şi să reducă portofoliul de credite neperformante.</p>
      <p>UniCredit a publicat rezultatele pentru al treilea trimestru la doar o zi după ce a anunţat că îşi va vinde participaţia de 8% în banca de investiţii Mediobanca, inserând astfel un nou element de incertitudine în povestea băncii de investiţii.</p>
    </article>
  </body>
</html>