<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-with-help-of-bau-for-first-time-in-bhagalpur-large-scale-of-strawberries-will-be-grown-in-fields-2836932.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:11:48+00:00"/>
    <meta property="og:title" content="बीएयू की मदद से पहली बार बड़े पैमाने पर भागलपुर के खेतों में उगेगा स्ट्रॉबेरी"/>
    <meta property="og:description" content="भागलपुर में पहली बार बड़े पैमाने पर स्ट्रॉबेरी की खेती होगी। खरीक ब्लॉक के उस्मानपुर गांव के चार किसान मिलकर इसकी खेती करेंगे। ये लोग इस बार करीब 10 हजार पौधे लगाएंगे। इन किसानों को इसमें बीएयू से..."/>
  </head>
  <body>
    <article>
      <h1>बीएयू की मदद से पहली बार बड़े पैमाने पर भागलपुर के खेतों में उगेगा स्ट्रॉबेरी</h1>
      <address><time datetime="2019-11-07T13:11:48+00:00">07 Nov 2019, 13:11</time> by <a rel="author">भागलपुर, प्रतीक कुमार</a></address>
      <p>भागलपुर में पहली बार बड़े पैमाने पर स्ट्रॉबेरी की खेती होगी। खरीक ब्लॉक के उस्मानपुर गांव के चार किसान मिलकर इसकी खेती करेंगे। ये लोग इस बार करीब 10 हजार पौधे लगाएंगे। इन किसानों को इसमें बीएयू से तकनीकी सहयोग मिलेगा।</p>
      <p>पिछले साल बीएयू ने ऑस्ट्रेलिया इंडिया काउंसिल परियोजना के तहत तीन किसानों के खेतों में स्ट्रॉबेरी के 15 सौ पौधे प्रयोग के तौर पर लगवाए थे। ये पौधे किसानों को मुफ्त में दिए गए थे। इन पौधों से अच्छी पैदावार हुई और किसानों को अच्छी आय भी हुई। इस सफलता से प्रोत्साहित होकर इस बार इन चार किसानों ने 10 हजार पौधे खरीदकर लगाने की ठानी। ये पौधे किसान सिलीगुड़ी और पुणे से मंगा रहे हैं। 12 रुपये प्रति पौधे की दर से किसानों ने खरीद की है। पहले बीएयू ने प्रयोग के तौर पर कुछ किसानों के यहां लगवाया था, लेकिन इसे बहुत बढ़ावा नहीं मिल सका था।</p>
      <p><b>इकोफ्रेंडली मॉडल से होगी खेती</b><br/>बीएयू के परियोजना के इंचार्ज डॉ. रामदत्त ने बताया कि पिछले साल इन किसानों ने वर्मी कंपोस्ट और गोबर का ज्यादातर प्रयोग किया था। साथ ही कम-से-कम रसायनिक खाद का प्रयोग किया था। उससे अच्छे उत्पादन को देखकर इस बार भी खरीक ब्लॉक के उस्मानपुर गांव में धनंजय मंडल, खगेश मंडल, विकास कुमार मंडल, मनोहर मंडल कम रसायन वाली खेती के इको फ्रेंडली मॉडल से ही स्ट्रॉबेरी उगाएंगे।</p>
      <p><b>दिसंबर से मार्च तक मिलेंगे फल</b><br/>किसानों ने करीब सात हजार पौधे लगा दिए हैं। तीन हजार पौधे पुणे से आने के बाद लगाएंगे। दिसंबर के अंत से इससे फल मिलने लगेंगे, जो मार्च तक तोड़े जा सकेंगे। यह करीब तीन सौ से चार सौ रुपये किलो बाजार में मिलते हैं। डॉ. रामदत्त ने बताया कि स्ट्रॉबेरी की खेती से किसानों की आय बढ़ेगी और व्यावसायिक खेती को बढ़ावा मिलेगा। </p>
      <p><b>किसानों ने कहा- फायदा देख कर रहे खेती</b><br/>उस्मानपुर के किसान विकास कुमार मंडल ने कहा कि पिछले साल की खेती से प्रोत्साहित हुआ हू्ं। इतने कम समय में अच्छी आय कौन नहीं चाहेगा। खगेश ने कहा कि अगली साल इसे और बढ़ाएंगे।</p>
      <p><b>क्या थी पिछले साल की परियोजना</b><br/>डॉ. रामदत्त ने बताया कि पिछले साल बीएयू द्वारा चलाई गई ऑस्ट्रेलिया इंडिया काउंसिल परियोजना के तहत काम कराया गया था। इसका उद्देश्य इको फ्रेंडली फार्मिंग जिसमें वर्मी कंपोस्ट, फेरोमेन ट्रैप, ट्राइकोडर्मा, पंचगव्य और स्ट्राबेरी का प्रदर्शन कराना था। इसमें हमें अच्छी सफलता मिली थी। परियोजना जनवरी 2018 से काम शुरू किया था और जून 2019 में समाप्त हो गया था। इसमें विद्यार्थियों को किसानों को जानकारी देना और सीखना था। परियोजना पर छह लाख 80 रुपये खर्च हुए थे।</p>
    </article>
  </body>
</html>