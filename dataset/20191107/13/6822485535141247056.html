<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T13:01:00+00:00"/>
    <meta property="og:title" content="واشنگتن‌پست: چند کارمند سابق توئیتر متهم به جاسوسی برای سعودی‌ها شدند"/>
    <meta property="og:description" content="به گزارش فارس، وزارت دادگستری آمریکا دو کارمند سابق توئیتر را متهم به جاسوسی برای عربستان سعودی کرد."/>
  </head>
  <body>
    <article>
      <h1>واشنگتن‌پست: چند کارمند سابق توئیتر متهم به جاسوسی برای سعودی‌ها شدند</h1>
      <address>
        <time datetime="2019-11-07T13:01:00+00:00">07 Nov 2019, 13:01</time>
      </address>
      <p>دادستان آمریکا چند کارمند سابق شبکه اجتماعی توئیتر را متهم کرد که به جاسوسی از حساب‌های کاربری مخالفان برای مقامات ارشد عربستان سعودی می پرداختند.</p>
      <p>به گزارش فارس، وزارت دادگستری آمریکا دو کارمند سابق توئیتر را متهم به جاسوسی برای عربستان سعودی کرد.</p>
      <p>به گزارش واشنگتن پست، این اتهامات که روز چهارشنبه در سانفرانسیسکو مطرح شده، یک روز پس از دستگیری «احمد ابویامو» از کارمندان سابق توئیتر و شهروند آمریکایی روی می‌دهد که متهم به جاسوسی درباره حسابهای سه کاربر است. یکی از حساب‌های توئیتری که این کارمند سابق توئیتر درباره آن جاسوسی می‌کرده به بحث درباره فعالیت‌های داخلی مقامات ارشد سعودی می‌پرداخته است.</p>
      <p>از سوی دیگر ابویامو متهم به جعل استادی برای منحرف کردن تحقیقات پلیس فدرال آمریکا است.</p>
      <p>«علی الزباره» دومین کارمند توئیتر بوده که شهروند سعودی است و متهم به دسترسی به اطلاعات شخصی بیش از 6 هزار حساب توئیتری در سال 2015 به نیابت از عربستان سعودی است.</p>
      <p>یکی از این حساب‌های توئیتری متعلق به «عمر عبدالعزیر» از مخالفان برجسته سعودی است که بعدا به «جمال خاشقچی» روزنامه نگار سعودی که در کنسولگری عربستان در استانبول به قتل رسید بسیار نزدیک شده بود.</p>
      <p>دادستان‌های آمریکا گفته‌اند سومین شخص، «احمد المطیری» شهروند سعودی است که به عنوان یک واسطه میان مقامات سعودی و کارمندان توئیتر فعالیت می‌کرده است. وی همچنین متهم به جاسوسی است.</p>
      <p>بر اساس گزارش واشنگتن پست،‌ الزباره و المطیری در حال حاضر در عربستان سعودی حضور دارند.</p>
      <p>کارشناسان اعلام کردند این برای نخستین بار است که دادستان‌های فدرال به صورت آشکار چند سعودی را متهم به جاسوسی در آمریکا می‌کنند.</p>
    </article>
  </body>
</html>