<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/07/gyorsan-eleri-a-vegzet-az-e-rollereket-budapesten"/>
    <meta property="og:site_name" content="euronews"/>
    <meta property="article:published_time" content="2019-11-07T13:14:15+00:00"/>
    <meta property="og:title" content="Gyorsan eléri a végzet az e-rollereket Budapesten"/>
    <meta property="og:description" content="Kukába, Dunába, tóba, bokorba hajítják, gyakran kettétörik az e-rollereket a dühös vagy vandál rongálók Budapesten."/>
  </head>
  <body>
    <article>
      <h1>Gyorsan eléri a végzet az e-rollereket Budapesten</h1>
      <address><time datetime="2019-11-07T13:14:15+00:00">07 Nov 2019, 13:14</time> by <a rel="author">Gabor Acs</a></address>
      <p>„Legszívesebben a vízbe hajítanám!” - kiáltott fel dühösen egy járókelő a Lánchídon, amikor a keskeny járda közepén keresztbe parkoló Lime-rollerhez ért. Mások nem csak mondták, meg is tették. Ahogy a kezdő képen, Varga Norbert fotóján látszik, több rollert kellett már kihúzni a Városligeti tóból és a Dunából is.</p>
      <p>A budapestiek dühe és a vandalizmus miatt egyre rövidebb életűek a közösségi e-rollerek a magyar fővárosban. A kukába vágott Lime egyértelmű jelzés, hogy sokaknak elegük van a járdákon keresztben hagyott rollerekből.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_d97055c8-ba85-59fb-ae14-6263818d13f4-4284086.jpg"/>
        <figcaption>Hajnalban egy budapesti utcánFotó: ÜB / Facebook</figcaption>
      </figure>
      <p>Ha ilyen gyakran rongálják az elektromos rollereket, akkor hiú ábránd, hogy a környezetkímélő belvárosi közlekedés egyik lehetséges megoldásává fejlődjön.</p>
      <p>Jelenleg a rollereket alig egy hónapra, 28 nap használati időre tervezik a fejlett országokban a közösségi megosztók, ami nagyon rövid idő.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_6f47cdab-c60a-51b9-b143-7adfb9458a1e-4284086.jpg"/>
        <figcaption>A Várhegy lépcsőjén nem bírta az ugratást a rollerFotó: Hefkó Márton</figcaption>
      </figure>
      <p>Sok eszköz azért törik ketté, mert lépcsőkön, útpadkán ugratnak velük, vagy mert ketten állnak egy rolleren. Utóbbit több országban már tiltják a szabályok, mert veszélyes a közlekedésben.</p>
      <p>A budapesti rongálásokat nem tartják kirívónak azok, akik ismerik a nyugat-európai és amerikai szokásokat. Los Angeles-ben az egyszer használatos poharakhoz hasonlították a közösségi rollereket, olyan gyorsan pusztította a rongálás a járműparkot.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_a75b7dff-4484-5275-9478-9026022a4f65-4284086.jpg"/>
        <figcaption>A Lánchídról és a partról is húztak ki rollereket a DunábólFotók: Kovács Gábor</figcaption>
      </figure>
      <p>Budapesten ellenpélda is akad, vannak, akik megszállottan mentik a rollereket. A Lánchídnál már több járművet húztak ki a Dunából.</p>
      <p>Kovács Gábor fotóin látjuk az akciót, kötéllel és horgonyszerű kampóval csáklyázták ki a folyóba dobott rollereket.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_77ff491d-755b-5e62-8fbf-f44e7f00a575-4284086.jpg"/>
        <figcaption>Így néz ki a Dunából kiszedett járműFotó és akció: Kovács Gábor</figcaption>
      </figure>
      <p>Az e-rollerek rongálása túlmutat az üzemeltetőnek okozott anyagi káron. Ha gyorsan végzik a szemétben a járművek, nem lehetnek környezetkímélő közlekedési eszközök.</p>
      <p>A rollerek gyártásához értékes anyagokat használnak fel, akkumulátoraik és elektronikai alkatrészeik értékes és ritka ásványokból készült vezető és félvezető összetevőket is tartalmaznak.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_59faaaae-9056-5d81-8935-617a57da66b3-4284086.jpg"/>
        <figcaption>Bokrok közé dobott roller BudapestenFotó: Kovács Gábor</figcaption>
      </figure>
      <p>A tönkretett és elhasználódott rollerek nagy arányú újrahasznosítását ígéri az üzemeltető, de még így is nagy környezeti terhelést jelent, ha a nagyvárosokban négyhetente új járműveket kell forgalomba állítani.</p>
      <p>Persze vannak ellenpéldák is, amikor a felhasználókat nem lehet nemtörődömséggel vádolni, sőt: túlságosan kötődnek egy-egy rollerhez.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_2b50dad0-b82b-5427-9f92-8d02b30e9149-4284086.jpg"/>
        <figcaption>Félretette magánakFotó: Darvas Viktor</figcaption>
      </figure>
      <p>Kelenföldön, a Nagyszőlős utca egyik lakója tette magának félre saját használatra a közösségi járművek egyikét.</p>
      <p>A kötődés más módjára utal egy átdizájnolt roller, valaki a saját ízlésére alakította a láthatóan keskeny járda közepén hagyott eszközt.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_8d9ec39f-a9d0-59ea-9cd7-f2ee848d7f17-4284086.jpg"/>
        <figcaption>Új külsőt kapottFotó: Horváth Imre</figcaption>
      </figure>
      <p>Már-már viccesnek tűnik, hogy milyen extrém módon vagy helyen éri a végzet a rollereket, de ezek az esetek egyértelműen mutatják, hogy nem tekintik értéknek a rongálók a járműveket.</p>
      <p>Egy saját használatra vásárolt elektromos roller több tízezer forint, a középkategóriás modellek ára meghaladja a 100 ezret, a legjobbakat 150 és 200 ezer forint feletti áron kínálják.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_7830d173-4de7-56b1-892c-49fb47f45f3e-4284086.jpg"/>
        <figcaption>A sok eltört roller egyie BudapestenFotó: Vilim Péter</figcaption>
      </figure>
      <p>Sokan mondják, hogy a Budapestre látogató turisták azok, akik nem kímélik a járműveket a használat során. Valóban gyakran látni külföldieket kettesével a rollereken, ami egy járdaszegélynél a jármű törését okozhatja.</p>
      <p>A törés mellett a dühös rongálók több nagyvárosban a rongálás számos módozatát eszelték ki. Floridában 140 roller fékvezetékét vágták át azok, akiknek elegük lett a széthagyott járművekből, illetve a gyalogosok közötti száguldozásból. Fort Lauderdale-ben egy 59 éves férfit néhány hete tartóztattak le, mert két tucat roller fékvezetékét vágta át.</p>
      <figure>
        <img src="https://static.euronews.com/articles/stories/04/28/40/86/808x454_cmsv2_5c59a107-6d83-5ddb-89aa-73884025eb7f-4284086.jpg"/>
        <figcaption>A Krisztina téren törött kettéFotó: Hampel Csaba</figcaption>
      </figure>
    </article>
  </body>
</html>