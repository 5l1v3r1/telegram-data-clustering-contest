<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/ederson-e-pod-vypros-za-siti-za-derbito-s-livyrpul-1403898.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-07T13:19:00+00:00"/>
    <meta property="og:title" content="Едерсон е под въпрос за Сити за дербито с Ливърпул"/>
    <meta property="og:description" content="Мениджърът на Манчестър Сити Хосеп Гуардиола не е сигурен дали вратарят на тима - Едерсон, ще бъде готов за дербито с лидера във Висшата лига Ливърпул, след като стражът получи мускулна травма срещу Аталанта Бразилецът бе заменен на почивката от Клаудио Браво в двубоя от Шампионска лига, а впоследствие 36-годишният чилиец бе изгонен за нарушение срещу Йосип Иличич"/>
  </head>
  <body>
    <article>
      <h1>Едерсон е под въпрос за Сити за дербито с Ливърпул</h1>
      <address><time datetime="2019-11-07T13:19:00+00:00">07 Nov 2019, 13:19</time> by <a rel="author">Sportlive.bg</a></address>
      <p>Мениджърът на <b><a href="https://www.sportlive.bg/tags/2043">Манчестър Сити</a></b> Хосеп Гуардиола не е сигурен дали вратарят на тима - Едерсон, ще бъде готов за дербито с лидера във Висшата лига Ливърпул, след като стражът получи мускулна травма срещу Аталанта.</p>
      <p>Бразилецът бе заменен на почивката от Клаудио Браво в двубоя от Шампионска лига, а впоследствие 36-годишният чилиец бе изгонен за нарушение срещу Йосип Иличич. Това принуди десният бек Кайл Уокър да застане под рамката за последните десет минути. Запитан дали Едерсон ще е готов за мача в неделя, Гуардиола отвърна:</p>
      <p><i>"Все още не знам. Става въпрос за мускулна травма. Не беше сериозно, но го извадих превантивно. Той не се чувстваше комфортно в последните минути на първата част и затова решихме да не рискуваме, заменяйки го с Браво“</i>. Ако бразилецът не е на разположение, то вариантите преди треньора са ветераните Браво и Скот Карсън, както и продуктът на школата Даниъл Гримшоу. Сити изостава на шест точки от Ливърпул и пътува до "Анфийлд“ за един от най-чаканите сблъсъци през сезона.</p>
      <p>Мърсисайдци нямат поражение в лигата от януари насам, когато за последно отстъпиха именно на "гражданите“ с 1:2 на „Етихад“, а последната им домакинска загуба дойде през април 2017. Единствените точки, които загубиха възпитаниците на Юрген Клоп, бяха срещу Манчестър Юнайтед при равенството 1:1 на "Олд Трафорд“. <b><i><a href="https://www.sportlive.bg/worldfootball/england/Klop-na-svoj-red-otpravi-kritiki-kym-Man-Siti-i-zaqvi-Ne-iskam-da-nalivam-maslo-v-ogynq-1402914.html">А какви критики към съперника отправи Клоп вижте в този материал. </a></i></b></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Mane-se-posheguva-s-Guardiola-Za-duzpa-sreshtu-Siti-otnovo-bih-simuliral-1403809.html"/>
        <a href="https://www.sportlive.bg/worldfootball/england/Kontuzeniqt-izgoneniqt-i-Kajl-Uokyr-Vratarskata-dilema-v-Manchestyr-Siti-1403802.html"/>
        <a href="https://www.sportlive.bg/worldfootball/england/VAR-tozi-pyt-be-na-stranata-na-Manchestyr-Siti-i-ostavi-Ederson-na-terena-sreshtu-Bornemut-(VIDEO)-804543.html"/>
        <a href="https://www.sportlive.bg/timeout/timeoutother/Ederson-veche-e-chast-ot-knigata-Rekordite-na-Gines-(VIDEO---SNIMKI)-723356.html"/>
        <a href="https://www.sportlive.bg/worldfootball/england/Aguero-Golemiqt-mach-e-sreshtu-Yunajted-a-ne-sreshtu-Livyrpul-1402939.html"/>
      </related>
    </article>
  </body>
</html>