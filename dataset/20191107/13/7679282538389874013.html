<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-code-sharing-agreement-between-indigo-and-qatar-airways-2836937.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T13:13:40+00:00"/>
    <meta property="og:title" content="इंडिगो का कतर एयरवेज के साथ कोड शेयर समझौता"/>
    <meta property="og:description" content="यात्रियों की संख्या के मामले में देश की सबसे बड़ी विमान सेवा कंपनी इंडिगो ने कतर की सरकारी एयरलाइन कतर एयरवेज के साथ कोड शेयर समझौता किया है।  इसके तहत कतर की राजधानी दोहा के हमद..."/>
  </head>
  <body>
    <article>
      <h1>इंडिगो का कतर एयरवेज के साथ कोड शेयर समझौता</h1>
      <address><time datetime="2019-11-07T13:13:40+00:00">07 Nov 2019, 13:13</time> by <a rel="author">लाइव हिन्दुस्तान टीम,नई दिल्ली</a></address>
      <p>यात्रियों की संख्या के मामले में देश की सबसे बड़ी विमान सेवा कंपनी इंडिगो ने कतर की सरकारी एयरलाइन कतर एयरवेज के साथ कोड शेयर समझौता किया है। </p>
      <p>इसके तहत कतर की राजधानी दोहा के हमद अंतरार्ष्ट्रीय हवाई अड्डे से दिल्ली, मुंबई और हैदराबाद आने वाली इंडिगो की उड़ानों पर कतर एयरवेज अपना कोड दे सकेगी यानी उसके चैनलों के माध्यम से यात्री इन उड़ानों में सीट बुक करा सकेंगे। इसके बदले में उसे कतर एयरवेज से नकद राजस्व मिलेगा।</p>
      <p>कतर एयरवेज समूह के मुख्य कार्यकारी अकबर अल बकर और इंडिगो के मुख्य कार्यकारी अधिकारी रोनोजॉय दत्ता ने यहाँ एक कार्यक्रम में कोड शेयर समझौते पर हस्ताक्षर किये। </p>
      <p>बकर ने कहा कि किफायती विमान सेवा कंपनी होने के बावजूद इंडिगो की उड़ानों में कतर एयरवेज के यात्रियों को अतिरिक्त बैगेज अलाउंस समेत वे सारी सुविधायें मिलेंगी जो उन्हें कतर की सरकारी एयरलाइन में मिलती हैं। उन्होंने कहा कि कतर की 22 प्रतिशत आबादी प्रवासी भारतीयों की है। वहाँ के श्रमबल में सवार्धिक अनुपात भी उन्हीं का है। भविष्य में उनकी कंपनी इंडिगो की दोहा से आने वाली सभी उड़ानों के लिए कोड शेयर समझौता करना चाहेगी। </p>
      <p>दत्ता ने बताया कि यह कतर एयरवेज के साथ इंडिगो के संबंधों की शुरुआत है तथा उनकी कंपनी भविष्य में इसे और मजबूत करना चाहेगी। उन्होंने स्पष्ट किया कि कतर एयरवेज के साथ कोड शेयर समझौते के कारण टर्किश एयरलाइन के साथ पूर्व में किया गया कोड शेयर समझौता किसी प्रकार प्रभावित नहीं होगा। </p>
      <p>दोनों विमान सेवा कंपनियों के बीच यह कोड शेयर ऐसे समय में हुआ है जब इंडिगो को नकदी की जरूरत है और अरब के साथ देशों द्वारा हवाई क्षेत्र के इस्तेमाल संबंधी प्रतिबंध के कारण कतर एयरवेज की उड़ानों को लंबा रास्ता तय करना पड़ता है जिससे उसका मुनाफा प्रभावित हो रहा है। </p>
      <p>
        <a href="https://www.livehindustan.com/business/story-sbi-pension-account-life-certificate-online-submission-last-date-is-30th-november-2830858.html">SBI बैंक में है अकाउंट तो 30 नवंबर तक कर लें ये काम, नहीं तो फंस जाएगा पैसा</a>
      </p>
    </article>
  </body>
</html>