<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-s-malacovou-nesouhlasi-s-uhradou-za-vystaveni-e-neschopenky/1818346?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T13:37:00+00:00"/>
    <meta property="og:title" content="Babiš s Maláčovou nesouhlasí s úhradou za vystavení e-neschopenky"/>
    <meta property="og:description" content="Praha - Premiér Andrej Babiš (ANO) se dnes shodl s ministryní práce a sociálních věcí Janou Maláčovou (ČSSD), že by nebylo vhodné zavést stokorunovou úhradu pro lékaře za vystavení e-neschopenky. Babiš to dnes řekl před začátkem konference Zdravotnictví 2020 v Praze. Úhrada by podle něj mohla vytvářet motivaci pro lékaře, aby vystavovali větší množství elektronických neschopenek, uvedl Babiš."/>
  </head>
  <body>
    <article>
      <h1>Babiš s Maláčovou nesouhlasí s úhradou za vystavení e-neschopenky</h1>
      <address><time datetime="2019-11-07T13:37:00+00:00">07 Nov 2019, 13:37</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Premiér Andrej Babiš (ANO) se dnes shodl s ministryní práce a sociálních věcí Janou Maláčovou (ČSSD), že by nebylo vhodné zavést stokorunovou úhradu pro lékaře za vystavení e-neschopenky. Babiš to dnes řekl před začátkem konference Zdravotnictví 2020 v Praze. Úhrada by podle něj mohla vytvářet motivaci pro lékaře, aby vystavovali větší množství elektronických neschopenek, uvedl Babiš.</p>
      <p>Premiér řekl, že o záležitosti mluvil s Maláčovou dnes ráno. "Řešili jsme, že lékaři chtějí za vystavení e-neschopenky 100 korun. Souhlasím s paní ministryní, která to odmítá," uvedl. Odmítl, že by elektronickou neschopenku na rozdíl od běžné nemohly administrovat sestry. "Pokud bychom dávali lékařům 100 korun za e-neschopenku, tak tam může být motivace, abychom měli strašně moc e-neschopných," konstatoval Babiš.</p>
      <p>Úhradu za vydání e-neschopenky podpořil v říjnu poslanecký výbor pro zdravotnictví. Ministerstva práce i zdravotnictví ale úkon platit odmítají, podle obou ministrů je to povinnost toho druhého. Elektronické neschopenky se budou používat od ledna příštího roku.</p>
      <p>Elektronické neschopenky měly původně fungovat od letošního ledna. První Babišova vláda ale chtěla projekt zrušit a připravit nový od roku 2021. Po nástupu Maláčové se práce na e-neschopence obnovily, spuštění se ale odložilo na leden 2020.</p>
    </article>
  </body>
</html>