<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/07/colpisce-con-coltellate-sul-frecciarossa-fermato-aggressore_4HnDFxSjc0r3y0BefEdZHM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-07T13:01:00+00:00"/>
    <meta property="og:title" content="Donna accoltellata sul Frecciarossa, fermato aggressore"/>
    <meta property="og:description" content="Colpita con 20 coltellate sul treno Torino-Roma: intubata, è in ospedale a Bologna in gravi condizioni. Fermato addetto alle pulizie"/>
  </head>
  <body>
    <article>
      <h1>Donna accoltellata sul Frecciarossa, fermato aggressore</h1>
      <address>
        <time datetime="2019-11-07T13:01:00+00:00">07 Nov 2019, 13:01</time>
      </address>
      <p>Una donna è stata colpita con almeno 20 coltellate da un uomo, un 47enne addetto alle pulizie, sul treno Frecciarossa diretto da Torino a Roma. Ad avvertire i poliziotti della Polfer il capotreno: la donna, 41enne di nazionalità italiana, è stata ferita gravemente durante una colluttazione scoppiata, pare, per motivi passionali.</p>
      <p>Al vaglio la posizione di un terzo uomo, collega del fermato e italiano come gli altri due. La vittima, intubata, è stata portata in ospedale in gravi condizioni e si trova ora ricoverata in prognosi riservata nel reparto di rianimazione dell'Ospedale Maggiore.</p>
      <p>Nell'aggressione è rimasto ferito anche un uomo, che ha tentato di frapporsi tra l'aggressore e la vittima: è stato colpito di striscio e non è grave. Anche lui è ricoverato all'Ospedale Maggiore. L'aggressore è stato fermato dalla Polizia Ferroviaria nella stazione sotterranea. Gli agenti della Polizia Giudiziaria stanno ascoltando i testimoni e i passeggeri, nel tentativo di ricostruire la dinamica di quanto accaduto.</p>
      <p>La "Dussmann Service", scrive l'azienda in una nota, "è a conoscenza dell'increscioso episodio avvenuto sul treno 9309 (Torino-Roma) di cui si è reso protagonista un suo pulitore viaggiante". "L'azienda si dissocia senza riserve dal suo comportamento" e informa che "tutte le pratiche necessarie al suo licenziamento immediato sono già state avviate". "La società tiene a rendere noto che il dipendente non aveva precedenti per reati di tipo penale e che, prima di questo episodio, la sua condotta è sempre stata conforme a ogni regolamento".</p>
    </article>
  </body>
</html>