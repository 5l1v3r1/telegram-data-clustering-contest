<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/infografika/polityka/zelenskyj-dav-novi-doruchennya-ministram-onovlenyj-chek-list"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T13:20:39+00:00"/>
    <meta property="og:title" content="Зеленський дав нові доручення міністрам: оновлений чек-ліст"/>
    <meta property="og:description" content="Володимир Зеленський дав нові доручення Кабінету міністрів з чіткими дедлайнами. Слово і Діло склало оновлений чек-лист."/>
  </head>
  <body>
    <article>
      <h1>Зеленський дав нові доручення міністрам: оновлений чек-ліст</h1>
      <address>
        <time datetime="2019-11-07T13:20:39+00:00">07 Nov 2019, 13:20</time>
      </address>
      <p>
        <b>Президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> провів чергову зустріч з Кабінетом міністрів і керівниками Верховної ради. <a href="https://www.slovoidilo.ua/2019/09/03/infografika/polityka/plany-novoyi-vlady-dedlajnamy-ta-vykonavcyamy">Як і два місяці тому</a>, глава держави знову поставив низку завдань з дедлайнами. Різниця тільки в тому, що цього разу більш масштабні реформи потрібно втілити в стислі терміни. «Слово і Діло» оновило чек-ліст реформ нової влади.</b>
      </p>
      <h3>До 1 січня 2020-го</h3>
      <p>Кінець року в міністрів буде дуже «гарячим», до 1 січня вони повинні виконати масу завдань.</p>
      <p>Нещодавнього <a href="https://www.slovoidilo.ua/2019/10/24/novyna/ekonomika/ukrayina-pidnyalasya-rejtynhu-doing-business-honcharuk">зростання України на сім пунктів в рейтингу Doing Business</a> – мало. Зеленський доручив до кінця року розробити план заходів для ще більшого поліпшення позиції України в рейтингу. Це завдання для міністра економіки Тимофія Милованова.</p>
      <figure>
        <img src="http://media.slovoidilo.ua/media/infographics/10/98585/98585-1_uk_origin.jpg"/>
      </figure>
      <p>Крім того, Милованов повинен підготуватися до відкриття ринку землі, створити електронний реєстр інженерів-землевпорядників та надати їм право здійснення державної реєстрації цієї землі. Також є низка завдань з питань приватизації: передати до Фонду державного майна 500 підприємства для продажу, визначити топ-5 об'єктів для підготовки до великої приватизації.</p>
      <p>Також міністру економіки доручено розробити програму створення робочих місць і забезпечити впровадження кращих світових практик корпоративного управління в топ-10 державних компаній.</p>
      <p>Одне з найскладніших завдань у міністра розвитку громад і територій Альони Бабак: ліквідувати корупцію у сфері державного архітектурно-будівельного контролю. Зробити це потрібно шляхом переведення адміністративних послуг в будівництві в електронний формат. Навряд чи з цим реально впоратися до кінця року.</p>
      <p>Міністр фінансів Оксана Маркарова повинна до 1 січня створити сприятливі умови для підприємців, підготувавши законопроект про запровадження дворічного мораторію на перевірки ФОП.</p>
      <p>Масштабні завдання у міністра оборони Андрія Загороднюка: створити військову поліцію, затвердити структуру Плану оборони України і впровадити нову об'єднану систему керівництва і управління силами оборони за стандартами НАТО.</p>
      <p>Також до кінця року повинні впровадити сервіси призначення пенсій, отримання довідок та оформлення листків непрацездатності та про доходи за допомогою мобільного додатку. Міністр соціальної політики Юлія Соколовська, крім цього, повинна впровадити механізм призначення пенсії при досягненні відповідного віку без звернення громадян.</p>
      <p>На електронні послуги в задачах Зеленського був особливий акцент. Цього року ще повинні забезпечити видачу дозволів на міжнародні перевезення в електронній формі, створити концепцію об'єднаного реєстру ветеранів, розробити технічне завдання для платформи «Е-ветеран», запустити перший етап проєкту «єМалятко».</p>
      <p>Цікаве завдання у міністра культури. Володимир Бородянський повинен забезпечити розробку законопроекту про медіа. Документ передбачатиме інструменти боротьби з фейками, маніпуляціями, вимоги щодо стандартів новин і заборона фізичним і юридичним особам з країни-агресора володіти або фінансувати медіа.</p>
      <h3>До 1 лютого 2020-го</h3>
      <p>Також серед пріоритетів на найближчий час – удосконалення системи екстреної медицини. Для цього Зеленський доручив автономізувати центри екстреної медичної допомоги, розробити нову систему підготовки та підвищення кваліфікації працівників, реалізувати пілотний проєкт екстреної системи медичної допомоги та запровадити електронну систему для оптимізації роботи диспетчерських.</p>
      <p>Крім того, до лютого міністр охорони здоров'я Зоряна Скалецька повинна забезпечити створення та функціонування Єдиної державної інформаційної системи трансплантації</p>
      <h3>До 1 травня 2020-го</h3>
      <p>Менш ніж за вісім місяців міністру енергетики та захисту довкілля Олексію Оржелю доручено реформувати вугільну галузь.</p>
      <h3>До 1 липня 2020-го</h3>
      <p>До середини літа міністр юстиції повинен сформувати законодавчу основу для роботи електронного нотаріату. Міністру інфраструктури Владиславу Криклію президент доручив затвердити перелік об'єктів концесії на 2020-2023 роки почати підготовку до конкурсів. Нагадаємо, що недавно Верховна рада ухвалила закон про концесії.</p>
      <h3>До 1 жовтня 2020-го</h3>
      <p>Майже рік є у Оксани Маркарової, щоб забезпечити створення нового органу з розслідування фінансових злочинів. Цьому органу передадуть функції податкової міліції та інших правоохоронних органів у сфері розслідування економічних злочинів.</p>
      <p>Нагадаємо, раніше ми писали про те, що вже <a href="https://www.slovoidilo.ua/2019/11/01/infografika/polityka/reformy-novoyi-vlady-zyavylosya-pershe-nevykonane-doruchennya-zelenskoho">з'явилося перше невиконане доручення Володимира Зеленського</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/06/novyna/polityka/zelenskyj-doruchyv-kabminu-vyrishyty-pytannya-borhiv-ukroboronpromu"/>
        <a href="https://www.slovoidilo.ua/2019/10/31/stattja/polityka/deofshoryzacziya-obicyaye-nova-vlada-ne-vykonaly-poperednyky"/>
        <a href="https://www.slovoidilo.ua/2019/10/31/infografika/polityka/turborezhym-kabminu-skilky-obicyanok-vzhe-daly-honcharuk-ministry"/>
        <a href="https://www.slovoidilo.ua/2019/10/31/dajdzhest/polityka/druhyj-misyacz-roboty-kabminu-yak-ministry-vykonuyut-obicyanky"/>
        <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-prezydenta-yak-zelenskyj-vykonuye-obicyanky"/>
      </related>
    </article>
  </body>
</html>