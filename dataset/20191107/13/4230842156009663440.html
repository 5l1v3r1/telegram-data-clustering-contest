<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191107-prynyzhennya-zelenskogo-vid-amerykantsiv-rozv-yazalo-b-ruky-rosiyi-tejlor/"/>
    <meta property="og:site_name" content="ФАКТИ"/>
    <meta property="article:published_time" content="2019-11-07T13:03:09+00:00"/>
    <meta property="og:title" content="Приниження Зеленського від американців розв’язало б руки Росії – Тейлор"/>
    <meta property="og:description" content="Кремль очікував на те, що США змусять Україну взятися за розслідування проти сім’ї колишнього віце-президента США Джо Байдена, заявив Вільям Тейлор."/>
  </head>
  <body>
    <article>
      <h1>Приниження Зеленського від американців розв’язало б руки Росії – Тейлор</h1>
      <address>
        <time datetime="2019-11-07T13:03:09+00:00">07 Nov 2019, 13:03</time>
      </address>
      <p>Кремль очікував на те, що США змусять Україну взятися за розслідування проти сім’ї колишнього віце-президента США Джо Байдена, заявив Вільям Тейлор.</p>
      <p>У Білому домі планували надати Києву оборонну допомогу тільки після початку в Україні розслідування щодо компанії Burisma.</p>
      <p>Про це йдеться у <a href="https://docs.house.gov/meetings/IG/IG00/CPRT-116-IG00-D008.pdf">свідченнях</a> тимчасово повіреного у справах США в Україні Вільяма Тейлора у справі про імпічмент президента США Дональда Трампа.</p>
      <blockquote>– Я чітко зрозумів, що оборонна допомога не надійде, поки президент України не гарантує, що візьметься за розслідування.</blockquote>
      <p>Крім того, адміністрація США вимагала від Києва розслідувати можливе втручання з території України у вибори в США у 2016 році.</p>
      <p>
        <b>Читайте: </b>
        <a href="https://fakty.com.ua/ua/svit/20191104-oprylyudneno-svidchennya-jovanovych-i-makkinli-u-spravi-impichmentu-trampu-dokument/">Оприлюднено свідчення Йованович і Маккінлі у справі імпічменту Трампа (ДОКУМЕНТ)</a>
      </p>
      <p>Також Тейлор висловив думку, що Кремль хотів би побачити ситуацію, коли президент України публічно оголошує про відновлення розслідування проти сім’ї колишнього віце-президента США Джо Байдена. За його словами, така заява послабила би позиції України на міжнародній арені, до чого так прагне Росія.</p>
      <blockquote>– Тому росіянам би сподобалось приниження Зеленського від руки американців, і це б розв’язало Росії руки, а я б пішов з посади, – заявив Тейлор.</blockquote>
      <p>До слова, у своїх свідчення американським законодавцям екс-спецпред Держдепу США з питань України Курт Волкер розповів, <a href="https://fakty.com.ua/ua/svit/20191106-korumpovani-ta-zhahlyvi-volker-rozpoviv-yak-tramp-stavyvsya-do-vlady-v-ukrayini/">як Трамп ставився до влади в Україні</a>.</p>
      <p>
        <b>Фото: </b>
        <a href="https://ua.usembassy.gov/u-s-embassy-kyiv-is-pleased-to-welcome-ambassador-william-b-taylor-back-to-ukraine-as-charge-daffaires-a-i/">U.S. Embassy in Ukraine</a>
      </p>
    </article>
  </body>
</html>