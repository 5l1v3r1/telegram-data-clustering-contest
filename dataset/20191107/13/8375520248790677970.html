<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zarplata-shahtaryam-ta-viyskovim-i-metro-na-vinogradar-zelenskiy-pidpisav-zmini-do-byudzhetu-2019-638409.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T13:33:18+00:00"/>
    <meta property="og:title" content="Зарплати шахтарям та військовим і метро на Виноградар: Зеленський підписав зміни до бюджету-2019"/>
    <meta property="og:description" content="Для здійснення усіх необхідних платежів з виконання державою гарантійних зобов’язань виділяється 1 677,7 млн грн"/>
  </head>
  <body>
    <article>
      <h1>Зарплати шахтарям та військовим і метро на Виноградар: Зеленський підписав зміни до бюджету-2019</h1>
      <address>
        <time datetime="2019-11-07T13:33:18+00:00">07 Nov 2019, 13:33</time>
      </address>
      <h4>Для здійснення усіх необхідних платежів з виконання державою гарантійних зобов’язань виділяється 1 677,7 млн грн</h4>
      <p>Президент Володимир Зеленський підписав закон «Про внесення змін до Закону України «Про Державний бюджет України на 2019 рік». Про це свідчить інформація у картці законопроєкту <a href="http://w1.c1.rada.gov.ua/pls/zweb2/webproc4_1?pf3511=67114">на сайті Верховної Ради</a>.</p>
      <p>У графі «Дати та стан проходження» зазначається, що закон 7 листопада повернуто з підписом президента.</p>
      <p>Як повідомлялося, зміни до бюджету, зокрема, передбачають збільшення видатків на збалансування фінансового стану державних вугледобувних підприємств та забезпечення фінансовими джерелами для виплати заробітної плати шахтарям, а також недопущення відключення шахт від електропостачання — 1 млрд грн.</p>
      <p>Для здійснення усіх необхідних платежів з виконання державою гарантійних зобов’язань виділяється 1 677,7 млн грн.</p>
      <p>Також закон збільшує видатки на національну безпеку і оборону – 1 361,9 млн грн. Ці кошти будуть спрямовані на збільшення рівня грошового забезпечення військовослужбовців Держприкордонслужби, Служби безпеки, Національної гвардії, Головного управління розвідки Міноборони, Управління державної охорони до рівня виплат у Збройних Силах.</p>
      <p>Закон з метою забезпечення розв'язання соціальних питань та ефективного використання коштів державного бюджету також пропонує змінити загальні показники державного бюджету на 2019 рік: зменшити доходи на 20.379,2 млн. грн., у тому числі за загальним фондом - на 20.107 млн. грн., за спеціальним фондом - на 272,2 млн. грн.; збільшити фінансування за спеціальним фондом на 1145 млн. грн. та відповідно на цю суму граничного обсягу дефіциту державного бюджету; зменшити видатки на 20.658,8 млн. грн., у тому числі за загальним фондом зменшити на 21.984,7 млн. грн., за спеціальним фондом збільшити на 1325,9 млн. грн.; збільшити надання кредитів на 1.427,7 млн. грн.</p>
      <p>Крім того, зміни до бюджету передбачають фінансування будівництва київського метро на Виноградар.</p>
      <p>Верховна Рада 31 жовтня ухвалила закон «Про внесення змін до Закону України «Про Державний бюджет України на 2019 рік» (№2283). Голова Верховної Ради Дмитро Разумков підписав його 5 листопада.</p>
      <related>
        <a href="https://glavcom.ua/news/iz-projektu-derzhbyudzhetu-za-den-kudis-znikli-15-mlrd-goncharenko--638066.html"/>
        <a href="https://glavcom.ua/columns/olegustenko/chogo-varto-boyatisya-v-byudzheti-2020-637890.html"/>
        <a href="https://glavcom.ua/economics/finances/milyard-na-insult-mayzhe-dva-milyardi-na-pologi-ohorona-zdorovya-u-byudzheti-2020-637866.html"/>
      </related>
    </article>
  </body>
</html>