<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/gromadske-progralo-apelyaciyu-u-spravi-s14-novini-ukrajini-50052185.html"/>
    <meta property="og:site_name" content="НВ"/>
    <meta property="article:published_time" content="2019-11-07T13:31:00+00:00"/>
    <meta property="og:title" content="Громадське програло апеляцію у справі С14: суд заборонив називати організацію «неонацистською»"/>
    <meta property="og:description" content="Північний апеляційний господарський суд підтвердив заборону називати організацію С14 «неонацистською»."/>
  </head>
  <body>
    <article>
      <h1>Громадське програло апеляцію у справі С14: суд заборонив називати організацію «неонацистською»</h1>
      <h2>Північний апеляційний господарський суд підтвердив заборону називати організацію С14 «неонацистською».</h2>
      <address>
        <time datetime="2019-11-07T13:31:00+00:00">07 Nov 2019, 13:31</time>
      </address>
      <p>Про це <a href="https://court.gov.ua/press/news/819759/">повідомили </a>у прес-службі суду.</p>
      <p>Суд залишив в силі рішення Господарського суду Києва за позовом С14 проти Громадського телебачення про визнання недостовірним та таким, що принижує ділову інформацію, визначення С14 як «неонацистської організації» в одному з постів у Twitter.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/320/big/8f34671055ae26f5bc630c1c2211b609.png?stamp=20191107152528&amp;q=85&amp;output=jpg&amp;bg=white"/>
        <figcaption>Фото: скрін Hromadske via Twitter</figcaption>
      </figure>
      <p>Громадське попросило апеляційний суд скасувати рішення першої інстанції, проте програло апеляцію.</p>
      <p>Журналісти пояснювали, що поширена інформація є оціночним судженням, а саме оцінкою громадської діяльності С14, здійсненою в межах свободи вираження поглядів.</p>
      <p>Проте суд став на бік С14, визначивши, що інформація про «неонацистську групу» є негативною і її поширення в мережі завдає шкоди діловій репутації.</p>
      <p>Нагадаємо, у серпні 2019 року Господарський суд Києва <a href="https://nv.ua/ukr/ukraine/events/sud-zadovolniv-pozov-s14-proti-gromadskogo-novini-ukrajini-50036081.html">визнав недостовірною інформацію Громадського, </a>яке назвало в одному з матеріалів націоналістичну організацію С14 «неонацистською».</p>
      <p>Громадське зобов’язали спростувати інформацію шляхом публікації рішення суду і стягнути на користь позивача 3,5 тис. грн судового збору.</p>
    </article>
  </body>
</html>