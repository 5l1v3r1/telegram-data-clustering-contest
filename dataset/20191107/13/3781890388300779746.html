<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740532"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T13:25:00+00:00"/>
    <meta property="og:title" content="'นิชิโนะ'ส่ายหัวซีเกมส์เตะโหด ขอชั่งใจใช้จตุรเทพ"/>
    <meta property="og:description" content="'นิชิโนะ' ไม่ถูกใจในสิ่งนี้ ซีเกมส์เตะโหด ส่งผลเสียนักเตะ ยังไม่ชัวร์ ใช้ 4 ตัวหลักชุดใหญ่เสริมทัพ"/>
  </head>
  <body>
    <article>
      <h1>'นิชิโนะ'ส่ายหัวซีเกมส์เตะโหด ขอชั่งใจใช้จตุรเทพ</h1>
      <address>
        <time datetime="2019-11-07T13:25:00+00:00">07 Nov 2019, 13:25</time>
      </address>
      <figure>
        <img src="https://www.dailynews.co.th/admin/upload/20191107/news_ATAoXAESrm203151_533.jpg?v=20191108018"/>
      </figure>
      <p>
        <b>"นิชิโนะ" ไม่ถูกใจในสิ่งนี้ ซีเกมส์เตะโหด ส่งผลเสียนักเตะ ยังไม่ชัวร์ ใช้ 4 ตัวหลักชุดใหญ่เสริมทัพ</b>
      </p>
      <p>ทีมชาติไทยชุดซีเกมส์ ลงซ้อมที่แคมป์เก็บตัวบุรีรัมย์ ยูไนเต็ด บางบ่อ จ.สมุทรปราการ เมื่อช่วงเย็นวันที่ 7 พ.ย. มี อากิระ นิชิโนะ กุนซือใหญ่ควบคุมการฝึกซ้อมด้วยตนเอง การฝึกซ้อมเน้นไปที่การฟื้นฟูร่างกาย ต่อด้วยเน้นการฝึกซ้อมแท็คติครูปแบบต่างๆ ทั้งรับและรุก ใช้เวลา 1 ชั่วโมง 30 นาที<br/><br/>ก่อนการฝึกซ้อม อากิระ นิชิโนะ เผยว่า สัปดาห์ที่แล้วนักเตะชุดนี้ได้ลงอุ่นเครื่องกับทีมชุดใหญ่ ซึ่งทีมซีเกมส์แสดงให้เห็นถึงความกระหาย และความมุ่งมั่นออกมา อยู่ที่ว่าการแข่งขันจริงจะดึงศักยภาพของตัวเองออกมาได้ดีแค่ไหน ซีเกมส์เล่นกันแบบวันเว้นวัน แถมเล่นในเวลา 16.00 น.(เวลาท้องถิ่น) กับผู้เล่นแค่ 20 คน ตนถือว่าเป็นงานที่ยากลำบากเกินไป อนาคตอยากให้มีการพูดคุยกันและให้คำนึงถึงนักเตะให้มาก เพราะเด็กรุ่นนี้อยู่ในวัยกำลังเติบโต ควรจะพิจารณาเรื่องความถี่ในการเตะให้มากกว่านี้<br/><br/>“สิ่งที่ผมต้องการจากการเข้าแคมป์เก็บตัวและเกมอุ่นเครื่องใน 2 นัดกับ จีน และ เมียนมา ก็คือ การเห็นการประสานงานกันของนักเตะในทีมว่าทำได้ดีขนาดไหน และเราจะหาเกมอุ่นเครื่องในสนามหญ้าเทียมอีก 1 นัด เพื่อปรับสภาพก่อนไปแข่งขันซีเกมส์”</p>
      <figure>
        <img src="https://www.dailynews.co.th/admin/upload/20191107/news_yCFMJQruGS203150_533.jpg?v=20191108018?v=3729"/>
      </figure>
      <p>นิชิโนะ กล่าวด้วยว่า นักเตะ 4 คน จากชุดใหญ่ ทั้ง เอกนิษฐ์,สุภโชค, ศุภณัฏฐ์ และ ศุภชัย เล่นให้กับสโมสรอย่างหนักตลอดฤดูกาลที่ผ่านมา และยังเล่นให้กับทีมชาติไทย มาอย่างต่อเนื่อง ดังนั้นจึงขอดูสภาพร่างกายอีกครั้งว่าใครจะพร้อมไปแข่งขันบ้าง<br/><br/>“เป้าหมายในครั้งนี้เราก็หวังจะไปคว้าแชมป์ แม้อดีตโค้ชต่างชาติจะทำผลงานในซีเกมส์ไม่ดี แต่ผมคิดว่านั้นคือสิ่งที่ท้าท้ายสำหรับผม” กุนซือเลือดซามูไร กล่าวปิดท้าย<br/><br/>สำหรับ "ช้างศึกซีเกมส์" จะลงอุ่นเครื่อง 2 นัด พบกับ จีน วันที่ 9 พฤศจิกายน 2562 ที่ลีโอสเตเดียม เวลา 18.00 น.<br/><br/>ต่อด้วยพบกับ เมียนมา วันที่ 13 พฤศจิกายน 2562 ที่สนามกีฬาจุฬาลงกรณ์มหาวิทยาลัย เวลา 18.00 น. ทั้ง 2 นัด จะถ่ายทอดสดทางช่อง PPTV HD ช่อง 36</p>
    </article>
  </body>
</html>