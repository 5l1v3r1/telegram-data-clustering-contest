<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/7/653443/"/>
    <meta property="og:site_name" content="Економічна правда"/>
    <meta property="article:published_time" content="2019-11-07T13:59:00+00:00"/>
    <meta property="og:title" content="Мінекономіки прогнозує зниження інфляції до 5%"/>
    <meta property="og:description" content="Мінекономіки підготувало два сценарії щодо інфляції на наступні 3 роки, згідно з базовим прогнозом, інфляція у 2022 році становитиме 5,1%, з оптимістичним - 5,0%."/>
  </head>
  <body>
    <article>
      <h1>Мінекономіки прогнозує зниження інфляції до 5%</h1>
      <address>
        <time datetime="2019-11-07T13:59:00+00:00">07 Nov 2019, 13:59</time>
      </address>
      <p>Мінекономіки підготувало два сценарії щодо інфляції на наступні 3 роки, згідно з базовим прогнозом, інфляція у 2022 році становитиме 5,1%, з оптимістичним - 5,0%.</p>
      <p>Про це <a href="https://www.facebook.com/permalink.php?story_fbid=1508747652627745&amp;id=100004775745586">повідомив</a> у Facebook міністр економіки Тимофій Милованов.</p>
      <p>"Прогноз інфляції (індекс споживчих цін) за базовим прогнозом Мінекономіки (сценарій 1) на наступні 3 роки:  5,5% - 2020 рік, 5,3% - 2021 рік, 5,1% - 2022 рік</p>
      <p>Прогноз інфляції за оптимістичним прогнозом (сценарій 2): 5,8% - 2020 рік,  5,0% - 2021 та 2022 роки", - написав він.</p>
      <p>За його словами, різниця між базовим і оптимістичними прогнозами у рівні інвестицій в економіці.</p>
      <p>"В оптимістичному сценарії на 3 млрд більше зовнішніх інвестицій. Для того, щоб реалізувався цей сценарій, потрібний кращий бізнес клімат, відсутність корупціі у владі та на місцях, працююча судова система, реформи (включно з ліберальним ринком землі та приватизацією).</p>
      <p>За оптимістичного сценарію інфляція буде трошки вище в перший рік, на 0,3%. Через збільшення активності через інвестиції. А в наступні роки інфляція буде трошки нижче, на 0,3% та 0,1% відповідно. Це відбудеться за рахунок збільшення виробництва та доданої вартості в економіці, після того, як запрацюють інвестиції", - пояснив міністр.</p>
      <p>
        <b>Нагадаємо:</b>
      </p>
      <p>Українські компанії в третьому кварталі 2019 року <a href="https://www.epravda.com.ua/news/2019/10/17/652645/">поліпшили очікування</a> щодо економічного зростання в Україні і прогнозують суттєво нижчу інфляцію і меншу девальвацію національної валюти.</p>
      <p>За підсумками третього кварталу бізнес прогнозує інфляцію через 12 місяців на рівні 6,9% (у другому кварталі - 7,7%, в першому - 9%). При цьому істотно зросла частка респондентів, які вважають, що зростання споживчих цін за рік не перевищить 7,5% (з 45,5% у другому кварталі до 54,5%).</p>
      <p>Економічна правда</p>
    </article>
  </body>
</html>