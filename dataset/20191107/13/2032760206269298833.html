<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88957"/>
    <meta property="og:site_name" content="Denník politika"/>
    <meta property="article:published_time" content="2019-11-07T13:35:19+00:00"/>
    <meta property="og:title" content="Výzvu na podporu opatrovateľskej služby vyhlásili už skôr, bráni sa agentúra kritike Druckerovej strany"/>
    <meta property="og:description" content="7.11.2019 (Webnoviny.sk) – Implementačná agentúra Ministerstva práce a sociálnych vecí SR už skôr vyhlásila výzvu zameranú na podporu opatrovateľskej služby (POS), na ktorú je vyčlenených 50 miliónov eur zo zdrojov Európskej únie. V reakcii na kritiku predstaviteľov strany Dobrá voľba, podľa ktorých pre fatálne zlyhanie agentúry môže prísť o odbornú pomoc v domácom prostredí tritisíc odkázaných občanov a tritisíc opatrovateliek o prácu tesne pred Vianocami, to pre agentúru SITA uviedla hovorkyňa agentúry Marianna Šebová."/>
  </head>
  <body>
    <article>
      <h1>Výzvu na podporu opatrovateľskej služby vyhlásili už skôr, bráni sa agentúra kritike Druckerovej strany</h1>
      <address><time datetime="2019-11-07T13:35:19+00:00">07 Nov 2019, 13:35</time> by <a rel="author">Webnoviny</a></address>
      <p>7.11.2019 (Webnoviny.sk) – Implementačná agentúra Ministerstva práce a sociálnych vecí SR už skôr vyhlásila výzvu zameranú na podporu opatrovateľskej služby (POS), na ktorú je vyčlenených 50 miliónov eur zo zdrojov Európskej únie. V reakcii na kritiku predstaviteľov strany Dobrá voľba, podľa ktorých pre fatálne zlyhanie agentúry môže prísť o odbornú pomoc v domácom prostredí tritisíc odkázaných občanov a tritisíc opatrovateliek o prácu tesne pred Vianocami, to pre agentúru SITA uviedla hovorkyňa agentúry Marianna Šebová.</p>
      <p>Cieľom vyhlásenej výzvy je udržať poskytované opatrovateľské služby, ktoré boli podporené v rámci ukončených národných projektov. <i>„K dnešnému dňu je v rámci výzvy POS zazmluvnených 280 projektov a tri sú v procese zazmluvnenia, predpokladaný počet podporených pracovných miest je viac ako 4 290,“</i> tvrdí Šebová.</p>
      <h3>Zistili závažné porušenie zmluvy</h3>
      <p>Poskytovatelia opatrovateľskej služby sú v rámci tejto výzvy v pozícii prijímateľov dopytovo orientovaných projektov, čo im podľa Šebovej poskytlo väčšiu autonómiu pri realizácii projektov.</p>
      <p>Upozornila však na to, že počas implementácie boli v rámci viacerých projektov identifikované závažné a podstatné porušenia zmluvy o nenávratný finančný príspevok, a to predovšetkým zo strany mimovládneho sektora.</p>
      <p><i>„Vzhľadom na to sa podrobne preverujú všetky žiadosti o platbu, ide o hĺbkovú kontrolu,“</i> informovala. Zároveň sú aj podozrenia na porušenie Zákonníka práce pri uzatvorených pracovných zmluvách.</p>
      <p><i>„Tieto skutočnosti predstavujú závažné porušenia legislatívy Slovenskej republiky a EÚ a budú riešené právnou cestou, čo môže viesť k oznámeniu zistených skutočností orgánom činných v trestnom konaní, OLAF (Európskemu úradu pre boj proti podvodom) a inšpektorátu práce,“</i> zdôraznila.</p>
      <h3>Najväčší problém</h3>
      <p>Viacerí prijímatelia podľa hovorkyne agentúry aj napriek upozorneniam nepredkladajú žiadosti o platbu v odporúčaných intervaloch, a to najmenej jedenkrát za tri kalendárne mesiace.</p>
      <p><i>„Zároveň pri danej výzve (POS) nie sú preplatené výdavky na riadenie projektu, čo v danom prípade predstavuje najväčší problém,“</i> povedala Šebová. Viacerí prijímatelia totiž podľa nej nemajú skúsenosti s riadením projektov.</p>
      <p><i>„Žiadosti o platbu nie sú predkladané v stanovených normách a je v nich veľká chybovosť, čo zdržuje administratívnu kontrolu žiadostí o platbu, a to aj napriek opakovaným upozorneniam. Implementačná agentúra pripravuje opatrenia, ktoré by prispeli k riešeniu tejto situácie,“</i> dodala hovorkyňa agentúry.</p>
      <h3>Občania môžu prísť o pomoc</h3>
      <p>Tritisíc odkázaných občanov môže prísť o odbornú pomoc v domácom prostredí a tritisíc opatrovateliek o prácu tesne pred Vianocami. Upozornili na to predstavitelia strany Dobrá voľba. Pre fatálne zlyhanie Implementačnej agentúry MPSVR SR sa totiž projekt s názvom Podpora opatrovateľskej služby podľa nich dostal do finančného kolapsu.</p>
      <p><i>„Mzdy opatrovateliek zapojených do projektu na podporu terénneho opatrovateľstva mali byť refundované z európskych peňazí. Poskytovatelia však už niekoľko mesiacov nedostávajú finančné prostriedky, a tak prácu terénnych opatrovateliek hradili z vlastných zdrojov. Tie sa však už minuli a mnohí z nich museli opatrovateľky prepustiť,“</i> uvádza sa v tlačovej správe strany.</p>
      <p>Ak podľa predstaviteľov strany Dobrá voľba nenastane okamžitá náprava, prepustia všetky opatrovateľky a o odkázaných ľudí v domácom prostredí sa nebude mať kto reálne postarať.</p>
      <p>V čase, keď ministerstvo práce a sociálnych vecí a jeho šéf Ján Richter situáciu podľa strany Dobrá voľba nezvládajú, je jediným riešením, aby zasiahla vláda.</p>
      <h3>Žiadajú o mimoriadnu dotáciu</h3>
      <p><i>„Je evidentné, že príslušná implementačná agentúra organizačne ani personálne projekt nezvládla a spôsobila tým vážny problém tisíckam ľudí. Apelujeme a uchádzame sa o porozumenie predsedu vlády Petra Pellegriniho, aby zasiahol a podal tisíckam občanov pomocnú ruku,“</i> povedal predseda Dobrej voľby Tomáš Drucker.</p>
      <p>Na to, aby dokázal projekt ďalej fungovať, je podľa neho potrebných približne 1,7 milióna eur. Tieto finančné prostriedky by podľa Druckera mohol predseda vlády vložiť do projektu ako mimoriadnu dotáciu.</p>
      <p>Súčasný stav sociálnej starostlivosti na Slovensku je podľa mimoparlamentnej strany dlhodobo neudržateľný a celému systému hrozí kolaps. Dobrá voľba preto navrhuje niekoľko opatrení, ako systém nastaviť tak, aby odkázaní dostávali takú starostlivosť, akú im garantuje Ústava SR.</p>
      <p><i>„Prioritou Dobrej voľby je zriadenie Fondu odkázanosti na zabezpečenie sociálnej služby, či už terénnej alebo rezidenčnej,“</i> povedala odborníčka Dobrej voľby na sociálnu oblasť Anna Ghannamová.</p>
      <p>Viac k témam: <a href="https://www.webnoviny.sk/tag/opatrovatelky-senior/"><u>opatrovateľky senior</u></a><br/>Zdroj: Webnoviny.sk – <a href="https://www.webnoviny.sk/vyzvu-na-podporu-opatrovatelskej-sluzby-vyhlasili-uz-skor-brani-sa-agentura-kritike-druckerovej-strany/"><u>Výzvu na podporu opatrovateľskej služby vyhlásili už skôr, bráni sa agentúra kritike Druckerovej strany</u></a> © SITA Všetky práva vyhradené.</p>
    </article>
  </body>
</html>