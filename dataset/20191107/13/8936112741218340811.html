<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/dinamo-zagrzeb-szachtar-donieck-wynik-meczu-trener-nenad-bjelica-wpadl-w-furie,983649.html"/>
    <meta property="og:site_name" content="TVN24"/>
    <meta property="article:published_time" content="2019-11-07T13:35:00+00:00"/>
    <meta property="og:title" content="&quot;VAR to kawałek gó***&quot;. Były trener Lecha znów wpadł w furię"/>
    <meta property="og:description" content="W Zagrzebiu zawrzało. Po środowym meczu Ligi Mistrzów między Dinamem a Szachtarem Donieck trener tych pierwszych Nenad Bjelica wpadł w prawdziwą furię. Mecz skończył się remisem 3:3, a wyrównujący ..."/>
  </head>
  <body>
    <article>
      <h1>"VAR to kawałek gó***". Były trener Lecha znów wpadł w furię</h1>
      <address>
        <time datetime="2019-11-07T13:35:00+00:00">07 Nov 2019, 13:35</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/099dc111-d682-4ad0-832f-0172a83fdfcc-480p.mp4"/>
        <figcaption>Dinamo Zagrzeb zremisowało z Szachtarem Donieck 3:3 Foto: PAP/EPA/ANTONIO BAT | Video: Getty Images</figcaption>
      </figure>
      <h3>W Zagrzebiu zawrzało. Po środowym meczu Ligi Mistrzów między Dinamem a Szachtarem Donieck trener tych pierwszych Nenad Bjelica wpadł w prawdziwą furię. Mecz skończył się remisem 3:3, a wyrównujący gol dla ukraińskiej drużyny padł w 98. minucie z rzutu karnego Stało się to po interwencji VAR. Szkoleniowiec ponad dwa lata temu podobnie zareagował po meczu polskiej ekstraklasy.</h3>
      <p>Na stadionie Maksimira Dinamo prowadziło 3:1 do trzeciej minuty doliczonego czasu gry. Mimo tego meczu nie wygrało. Szachtar najpierw wbił gola kontaktowego, a chwilę później w desperackim ataku w polu karnym Dinama pojawił się bramkarz gości Andrij Pjatow. Doświadczony zawodnik padł na murawę po kontakcie z jednym z rywali, a sędzia Felix Brych z Niemiec - po analizie w systemie VAR - podyktował rzut karny. Tego nie zmarnował Tete i skończyło się remisem.</p>
      <h3>Bjelica: nie potrzebujemy systemu VAR</h3>
      <p>Po meczu z takim obrotem spraw nie mógł pogodzić się Bjelica. Szkoleniowiec wręcz wychodził z siebie.</p>
      <related>
        <a href="https://eurosport.tvn24.pl/pilka-nozna,105/kontuzja-czerwona-kartka-i-przymusowa-zmiana-obronca-bezbledny-w-bramce,983610.html"/>
      </related>
      <p>- Co zrobił dziś VAR?! To zwykły kawałek gó***! Zabija emocje, zabija grę, nie potrzebujemy go. To jest cyrk - wściekał się były trener Lecha Poznań po meczu. <br/><br/>- Zobaczcie Anglię czy Włochy, tam ciągle coś się dzieje. Wybierzcie dowolny mecz, a ja znajdę wam w nim przeoczone faule na rzuty karne. W tym widać bezsens. Niby wprowadziliśmy coś nieomylnego, a mamy jeszcze więcej błędów! Nie potrzebuję systemu VAR! Lepiej popełnić błąd i zaakceptować go, bo wszyscy je popełniamy, a sędzia to też człowiek - dodał.</p>
      <p>To nie pierwszy raz, gdy Bjelica krytykował VAR. Uważni kibice polskiej ekstraklasy na pewno pamiętają jego słowa z października 2017 roku. Wtedy Lech grał z Wisłą Kraków i zremisował 1:1. Trener po meczu wpadł w furię, bo uważał, że jego zespołowi należał się rzut karny. Emocjonalne wystąpienie zakończył hasłem: "to je cirkus, to je skandaloza".</p>
      <h3>Dinamo z Szachtarem walczą o awans</h3>
      <p>Bramka stracona w ostatniej akcji meczu jest dla Dinama bardzo kosztowna. Mistrzowie Chorwacji mają po czterech kolejkach Ligi Mistrzów pięć punktów i zajmują trzecie miejsce w grupie. Drugi, z takim samym bilansem jest Szachtar. Prowadzi z 10 oczkami Manchester City.</p>
      <p>Do zakończenie fazy grupowej Champions League pozostały dwie serie gier.</p>
      <p>Autor: pqv / Źródło: eurosport.pl, 24sata.hr</p>
    </article>
  </body>
</html>