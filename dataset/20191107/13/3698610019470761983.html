<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/CULTURE/v-odesi-vidbudetsya-forum-opernogo-mistectva-open-to-progress-328822_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T13:57:00+00:00"/>
    <meta property="og:title" content="В Одесі відбудеться форум оперного мистецтва Open to Progress"/>
    <meta property="og:description" content="Учасники форуму зможуть побачити прем'єру опери Травіата."/>
  </head>
  <body>
    <article>
      <h1>В Одесі відбудеться форум оперного мистецтва Open to Progress</h1>
      <h2>Учасники форуму зможуть побачити прем'єру опери "Травіата".</h2>
      <address>
        <time datetime="2019-11-07T13:57:00+00:00">07 Nov 2019, 13:57</time>
      </address>
      <p>9 листопада в Одесі за підтримки Українського культурного фонду відбудеться відкритий міжнародний форум Open to Progress, на який збирається професійна спільнота, щоб обговорити актуальні можливості та задачі <a href="https://dt.ua/CULTURE/ukrayinska-opera-rekviyem-iyov-uviyshla-v-top-10-suchasnih-oper-svitu-327866_.html"><b>оперного мистецтва</b></a>. За аналогією міжнародної конференції Opera Europa, що відбулася у жовтні цього року у Страсбурзі та Карлсруе, після форуму на його учасників чекає перегляд опери. Одеська Опера підготувала справжній сюрприз для усіх учасників - прем'єру  "Травіати" Дж. Верді у постановці Євгена Лавренчука (диригент-постановник - В'ячеслав Чернухо-Воліч).</p>
      <p>Ініціює зустріч головних вітчизняних представників оперної індустрії та європейських експертів, що покликана налагодити плідну комунікацію всередині професійного оперного середовища, - Open Opera Ukraine.</p>
      <p>Програма форуму складатиметься з трьох панельних дискусій. На першій - співзасновниці Open Opera Ukraine Галина Григоренко, Анна Гадецька та Наталя Хмілевська, разом з Ніколасом Пейном, директором мережі європейських оперних компаній Opera Europa, - поділяться висновками, інсайдами та власними рефлексіями щодо Конференції Opera Europa "Побудова мостів". Темою наступної  - стане сучасна доля оперного формату. Її обговорюватимуть представники оперних театрів України та європейських театрів-членів мережі Opera Europa. Наостанок, представники медіа, наукової спільноти та оперних театрів разом аналізуватимуть можливі стратегії створення комунікаційного простору, який би залучав до опери молоду авдиторію.</p>
      <p>Поряд із українськими учасниками форуму, до Одеси на запрошення Фонду Одеської НацОпери приїдуть 15 фахівців оперної галузі з Німеччини, Австрії, Швейцарії, Італії, Греції, Естонії, Франції, Білорусі, Ізраїлю.</p>
      <p>"Для нас важливо, щоби форум мав відчутні результати для розвитку оперної індустрії в Україні. Тому ми запросили європейських експертів, які можуть бути дієво корисними і для Open Opera Ukraine, оскільки серед запрошених є фахівці з бароко, і для менеджменту національних українських оперних театрів, який буде присутнім на форумі, і для музикантів, задіяних у постановці "Травіати". До нас їдуть - режисери, кастинг-менеджери, диригенти, театральні продюсери, оперні менеджери. Не менш важливо, що форум і прем'єру "Травіати" відвідають представники топових європейських видань, як суспільно-політичних, так і спеціалізованих музичних журналів: Neue Zürcher Zeitung, Salzburger Nachrichten, Il Tempo, Eleftherotypia, Online Merker, Klassik begeistert, Die Bühne, Amadeus, Classic Voice, Il Giornale della Musica, Il Corriere musicale, L'Opera - International magazine. Чи не вперше постановка національного українського театру опинилася в центрі уваги європейської критики такого рівня і в такому масштабі", розповіла Анна Ставиченко, генеральна продюсерка Фонду Одеської Національної Опери.</p>
      <figure>
        <img src="https://image.zn.ua/media/images/original/Nov2019/244232.jpg"/>
        <figcaption>Одеська опера готує премєру "Травіати"</figcaption>
      </figure>
      <p>Нагадаємо, у 2017 році у Києві вперше відбулася міжнародна театральна конференція Opera Europa. Тоді до столиці завітали представники 29 країн, керівники відомих світових оперних театрів. Основна мета зібрання полягала у налагодженні копродукції вітчизняних і провідних західних театрів, що давно є звичайною практикою у світі.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>