<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/bojko-borisov-gradskata-desnica-sa-bivshite-deca-na-chervenata-nomenklatura.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T13:01:00+00:00"/>
    <meta property="og:title" content="Бойко Борисов: Градската десница са бившите деца на червената номенклатура"/>
    <meta property="og:description" content="По думите на премиера, резултатите от президентските избори през 2016 г. показват, че ромите обичат повече държавния глава Румен Радев"/>
  </head>
  <body>
    <article>
      <h1>Бойко Борисов: Градската десница са бившите деца на червената номенклатура</h1>
      <h2>По думите на премиера, резултатите от президентските избори през 2016 г. показват, че ромите обичат повече държавния глава Румен Радев</h2>
      <address><time datetime="2019-11-07T13:01:00+00:00">07 Nov 2019, 13:01</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/07/gerb_1573139727-1.mp4"/>
      </figure>
      <p>Премиерът Бойко Борисов разкритикува градската десница заради липсващата подкрепа за Йорданка Фандъкова на местния вот.</p>
      <p>"Много съм огорчен от нашите приятели, но ние трябва да спрем да ги наричаме "десница". Това са бившите деца, внуци на червената номенклатура", каза той по време на Националната работна среща на ГЕРБ.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016905.jpg"/>
        <figcaption>Снимка: Ладислав Цветков, bTV</figcaption>
      </figure>
      <p>В София дойдоха всички избрани кметове на партията – самостоятелните и тези в коалиция със СДС.</p>
      <p>Критика към "Демократична България" имаше и от президента Росен Плевнелиев. Министър-председателят посочи, че сценарият за аферата в Костинброд се е разиграл на тези избори в София.</p>
      <p>„Понеже казват, че циганите много обичат Бойко, когато на живо ме видят – скачат и викат, защото осигуряваме работни места. Защото им вкарахме 50 хил. деца да учат, а не да крадат. В чистотата в София работят само роми, на гробищата също, но ние сме им осигурили с честен труд да си изкарват парите”, коментира Борисов.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2578733509021370%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>По думите му, резултатите от президентските избори през 2016 г. показват, че ромите „обичат” повече държавния глава Румен Радев.</p>
      <p>„40,9 хил. са гласували за него, за нашата Цецка - 19,5. Два пъти повече са го заобичали. Ако иска да говорим за корпоративен вот, на нас още не ние минало за Костинброд. Съшиха се с Христо Иванов и Атанасов –  защото това не е градска десница, това опозицията вътре в комунистическата партия”, коментира той.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016852.jpg"/>
        <figcaption>Снимка: Ладислав Цветков, bTV</figcaption>
      </figure>
      <p>Борисов посочи, че на места не са излъчили единна кандидатура със СДС и са били противници.</p>
      <p>„Някъде ни победиха, някъде ние победихме, но когато става въпрос за ценности за т.н. „синя идея” и демокрацията – ние няма за какво да се замисляме. Те по изконната си същност са демократи. Услужливо една седмица слушах за Благоевград и Русе, все едно градове като Стара Загора, Сливен, Казанлък не съществуват. Хасково, откъдето тръгваше промяната – гражданите още на първи тур ни се довериха. На Делян Добрев ще му кажа, че по-добра реабилитация от тази няма ”, посочи лидерът на ГЕРБ.</p>
      <figure>
        <img src="https://img.bg.sof.cmestatic.com/media/images/640x/Nov2019/2112016903.jpg"/>
        <figcaption>Снимка: Ладислав Цветков, bTV</figcaption>
      </figure>
      <p>Относно обвиненията на лидера на БСП Корнелия Нинова, че членовете на партията са били репресирани от ГЕРБ, Борисов обяви, че ще разговаря лично с всеки един от тях и, ако имат доказателства, ще има реакция.</p>
      <p>А за назначението опонента на ГЕРБ в Пловдив Дани Каназирева за областен управител, Борисов припомни, че тя е била член на партията при самото ѝ създаване<br/><br/>На тръгване Борисов заяви, че днес е събрал структурите,  за да ги похвали, а не за да им се кара. </p>
    </article>
  </body>
</html>