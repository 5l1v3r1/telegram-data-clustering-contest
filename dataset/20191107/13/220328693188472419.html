<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/oshche-6-mesetsa-zatvor-za-begletsa-ot-smolyan-406107.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T13:58:21+00:00"/>
    <meta property="og:title" content="Още 6 месеца затвор за беглеца от Смолян"/>
    <meta property="og:description" content="Присъдата му е наложена от Районен съд-Смолян"/>
  </head>
  <body>
    <article>
      <h1>Още 6 месеца затвор за беглеца от Смолян</h1>
      <address><time datetime="2019-11-07T13:58:21+00:00">07 Nov 2019, 13:58</time> by <a rel="author">Стандарт</a></address>
      <p>Присъда от 6 месеца затвор наложи районният съд в Смолян на избягалия от затворническото общежитие в града затворник Мартин Шахънски.</p>
      <p>18-годишният Мартин избяга от затворническото общежитие в Смолян през нощта на 21 октомври и бе обявен за общодържавно издирване. Той се е намирал в общежитието от 10-ти септември, изтърпявайки присъда от 2 години и 9 месеца затвор за кражба, наложена му от Районен съд-Пловдив. Сега към остатъка от тази присъда се добавя и новата присъда от 6 месеца, наложена му заради бягството.</p>
      <p>Макар че е излежавал присъдата си в леката форма -  "общ режим", Шахънски решил да избяга, като срязал мрежата на прозореца в тоалетната на общежитието от открит тип и прескочил оградата. След малко повече от денонощие той бе заловен в дома си в пловдивското село Калояново.</p>
      <p>Определението на районния съд в Смолян е окончателно и не подлежи на протест и обжалване.</p>
    </article>
  </body>
</html>