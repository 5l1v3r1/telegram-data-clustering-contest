<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/bayern-monachium-arsene-wenger-moze-zostac-nowym-trenerem-bundesliga,983585.html"/>
    <meta property="og:site_name" content="TVN24"/>
    <meta property="article:published_time" content="2019-11-07T08:25:00+00:00"/>
    <meta property="og:title" content="Arsene Wenger coraz bliżej pracy w Bayernie. Rozmowy po meczu z BVB"/>
    <meta property="og:description" content="W środę Bayern Monachium rozegrał pierwszy mecz po zwolnieniu trenera Niko Kovaca. Zespół prowadzony tymczasowo przez Hansiego Flicka pokonał u siebie w spotkaniu Ligi Mistrzów Olympiakos 2:0. Wkró..."/>
  </head>
  <body>
    <article>
      <h1>Arsene Wenger coraz bliżej pracy w Bayernie. Rozmowy po meczu z BVB</h1>
      <address>
        <time datetime="2019-11-07T08:25:00+00:00">07 Nov 2019, 08:25</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/35c1eae1-1f31-4a3d-b7af-ced0fa9b5f2b-480p.mp4"/>
        <figcaption>Po zwolnieniu Niko Kovaca Bayern gra pod wodzą Hansiego Flicka Foto: Getty Images | Video: PAP</figcaption>
      </figure>
      <h3>W środę Bayern Monachium rozegrał pierwszy mecz po zwolnieniu trenera Niko Kovaca. Zespół prowadzony tymczasowo przez Hansiego Flicka pokonał u siebie w spotkaniu Ligi Mistrzów Olympiakos 2:0. Wkrótce ma zostać ogłoszony następca Kovaca i wszystko wskazuje na to, że będzie nim Arsene Wenger.</h3>
      <p>Klub z Bawarii długo męczył się z Olympiakosem. Pierwszą bramkę dopiero w 69. minucie zdobył Robert Lewandowski, a na 2:0 podwyższył w samej końcówce Ivan Perisić. W weekend na zespół prowadzony chwilowo przez Flicka czeka znacznie trudniejsze zadanie. Do Monachium zawita bowiem Borussia Dortmund, wicelider Bundesligi.</p>
      <h3>Wenger o krok</h3>
      <related>
        <a href="https://eurosport.tvn24.pl/pilka-nozna,105/kosmiczne-liczby-lewandowskiego-genialny,983579.html"/>
      </related>
      <p>Najprawdopodobniej i w tym spotkaniu Bayern zagra pod wodzą tymczasowego szkoleniowca. Nazwisko następcy Kovaca co prawda nie zostało jeszcze podane, ale wiele wskazuje na to, że wkrótce drużynę z Monachium przejmie Arsene Wenger. Na taki rozwój wypadków wskazuje "Bild".</p>
      <p>Według niemieckiego dziennika pierwszy kontakt z francuskim trenerem został już nawiązany, a do konkretnych rozmów ma dojść po hicie Bayern – BVB. Po tym, jak Bawarczykom odmówił Ralf Rangnick, Wenger wydaje się być głównym faworytem do pracy w Bayernie.</p>
      <p>70-letniego Francuza szerzej przedstawiać nie trzeba. Od 1996 do 2018 roku nieprzerwanie prowadził Arsenal. Z Kanonierami trzykrotnie zdobył mistrzostwo Anglii i aż siedmiokrotnie Puchar Anglii. Klub z Londynu opuścił po sezonie 2017/18 i od tamtej pory nie podjął innej pracy.</p>
      <h3>Kryzys</h3>
      <p>Czy Wenger okaże się lekarstwem na kryzys Bayernu? To pytanie zadają sobie chyba wszyscy fani niemieckiej drużyny. Po dziesięciu rozegranych kolejkach Bundesligi drużyna z Monachium zajmuje dopiero czwarte miejsce w tabeli. W ostatniej serii spotkań Bayern został upokorzony we Frankfurcie, gdzie przegrał z miejscowym Eintrachtem aż 1:5. Porażka kosztowała posadę Kovaca.</p>
      <p>Wenger miałby pracować do końca sezonu i taka opcja ponoć mu odpowiada. W klubie latem przyszłego roku chcą zatrudnić młodszego trenera.</p>
      <p>Autor: Kali / Źródło: Eurosport.pl, Bild</p>
    </article>
  </body>
</html>