<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/07/nazk_vyyavylo_ponad_sotnyu_porushen_zakonodavstva_u_sferi_zapobigannya_koruptsii_1685593"/>
    <meta property="og:site_name" content="ZIK.UA"/>
    <meta property="article:published_time" content="2019-11-07T08:22:00+00:00"/>
    <meta property="og:title" content="НАЗК виявило понад сотню порушень законодавства у сфері запобігання корупції за жовтень"/>
    <meta property="og:description" content="Національне агентство з питань запобігання корупції у жовтні 2019 року зафіксувало ознаки 104 порушень законодавства у сфері запобігання корупції."/>
  </head>
  <body>
    <article>
      <h1>НАЗК виявило понад сотню порушень законодавства у сфері запобігання корупції за жовтень</h1>
      <address>
        <time datetime="2019-11-07T08:22:00+00:00">07 Nov 2019, 08:22</time>
      </address>
      <p>
        <b>Національне агентство з питань запобігання корупції у жовтні 2019 року зафіксувало ознаки 104 порушень законодавства у сфері запобігання корупції.</b>
      </p>
      <p>Про це повідомляє <a href="https://nazk.gov.ua/uk/novyny/u-zhovtni-2019-roku-nazk-zafiksuvalo-104-porushennya-zakonodavstva-u-sferi-zapobigannya-koruptsiyi/">пресслужба</a> агентства.</p>
      <p>Зазначається, що уповноважені особи Національного агентства склали та направили до суду 70 протоколів про адміністративні правопорушення.</p>
      <p>«З них: 9 адмінпротоколів за недотримання вимог щодо запобігання та врегулювання конфлікту інтересів, 1 адмінпротокол – щодо порушення обмежень стосовно сумісництва та суміщення з іншими видами діяльності, та 2 адмінпротоколи – щодо невиконання законних вимог Національного агентства», – сказано у повідомленні.</p>
      <p>Також за порушення термінів подання декларацій складено 6 адмінпротоколів, за несвоєчасне подання або неподання повідомлень про суттєві зміни у майновому стані – 6 адмінпротоколів, 4 адмінпротоколи – за декларування недостовірних відомостей на суму від 100 до 250 прожиткових мінімумів для працездатних осіб.</p>
      <p>Крім того, за порушення порядку подання звіту політичної партії Національне агентство направило до суду 35 адмінпротоколів, за порушення порядку надання або отримання внеску на користь політпартії – 5 адмінпротоколів. Крім того, за невиконання законних вимог Національного агентства направлено до суду 2 адмінпротоколи.</p>
      <p>«Національне агентство затвердило 26 обґрунтованих висновків про виявлені ознаки правопорушень, пов’язаних з корупцією. З них: за результатами перевірок у 20 деклараціях виявлено недостовірні відомості на суму понад 250 прожиткових мінімумів для працездатних осіб – загалом на понад 193 млн грн, а також встановлено ознаки умисного неподання 6 декларацій», – додали в агентстві.</p>
      <p>У НАЗК повідомили, що в жовтні затверджено 102 рішення про результати повних перевірок декларацій.</p>
      <p>Національне агентство також направило 8 приписів. З них: 5 приписів внесено за результатами моніторингу дотримання законодавства про конфлікт інтересів та інших обмежень щодо запобігання корупції, 3 приписи – за результатами перевірок державних органів.</p>
      <p>«Загалом з початку року Національне агентство зафіксувало 2497 порушень антикорупційного законодавства», – підсумували у відомстві.</p>
      <p>Раніше повідомлялося, що Національне агентство з питань запобігання корупції <a href="https://zik.ua/news/2019/10/30/u_nazk_nagadaly_bogdanu_pro_svoiechasne_podannya_deklaratsii_1679851">нагадало</a> керівнику Офісу президента України, яким наразі є Андрій Богдан, про своєчасне подання декларації.</p>
      <related>
        <h4>читайте також</h4>
        <a href="https://zik.ua/news/2019/10/21/uryad_pryznachyv_tymchasovu_golovu_nazk_shcho_vidomo_pro_nataliyu_novak_i_yak_dovgo_1672985"/>
        <a href="https://zik.ua/news/2019/10/21/bagato_rozmov_pro_koruptsiyu_a_viz_i_nyni_tam_novak_ogolosyla_pro_perezapusk_1672833"/>
        <a href="https://zik.ua/news/2019/10/03/u_veresni_nazk_vyyavylo_260_porushen_zakonodavstva_v_sferi_zapobigannya_1660347"/>
        <a href="https://zik.ua/news/2019/09/27/nazk_vyklykaie_dlya_poyasnen_pyat_posadovtsiv_1655667"/>
      </related>
    </article>
  </body>
</html>