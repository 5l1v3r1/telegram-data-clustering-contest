<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/akiknek-csak-egy-kicsit-kell-felni-a-rivalis-robotoktol"/>
    <meta property="og:site_name" content="infostart"/>
    <meta property="article:published_time" content="2019-11-07T08:40:53+00:00"/>
    <meta property="og:title" content="Akiknek csak egy kicsit kell félni a rivális robotoktól"/>
    <meta property="og:description" content="A robotok az alacsony hozzáadott értékű szolgáltatásokat válthatják ki a jövőben, a komplex szolgáltatást nyújtó könyvelőknek nincs mitől tartani."/>
  </head>
  <body>
    <article>
      <h1>Akiknek csak egy kicsit kell félni a rivális robotoktól</h1>
      <address><time datetime="2019-11-07T08:40:53+00:00">07 Nov 2019, 08:40</time> by <a rel="author">Infostart / MTI</a></address>
      <h3>A robotok az alacsony hozzáadott értékű szolgáltatásokat válthatják ki a jövőben, a komplex szolgáltatást nyújtó könyvelőknek nincs mitől tartani.</h3>
      <p>A digitalizáció a magyar könyvelői piac nagy részét érzékenyen fogja érinteni, de a komplex megoldásokat nyújtó vállalkozásoknak nincs mitől tartaniuk - írta a Világgazdaság a csütörtöki számában.</p>
      <p>A magyar tulajdonú ICT Európa Holding könyvelő- és adótanácsadó cég tulajdonos vezérigazgatója, Lovász György a lapban úgy vélekedett, hogy a robotok az alacsony hozzáadott értékű szolgáltatásokat válthatják ki a jövőben. Néhány egyszerű munkafolyamat - például a dokumentumok iktatása - automatizálható, de a könyvelés és adótanácsadás annyira összetett, hogy a kollégákat nem helyettesíthetik a robotok.</p>
      <p>Véleménye szerint a magyar kis- és közepes vállalkozások is egyre inkább belátják, hogy</p>
      <blockquote>szükség van az olyan adótanácsadó cégekre, amelyek adózási, finanszírozási, bérszámfejtési, jogi és IT-kérdésekben is segítenek.</blockquote>
      <p>Megjegyezte, hogy a könyvelőcégeknek is szembe kell nézniük az egész gazdaságra jellemző munkaerőhiánnyal. A munkavállalókat nem csak felvenni nehéz, de megtartani is, amihez a béremelés nem elég, szükség van a motiváló és alkalmazkodó munkakörnyezetre és a tervezhető előmenetelre is.</p>
      <p>
        <i>Nyitókép: MTI Fotó: Mohai Balázs</i>
      </p>
    </article>
  </body>
</html>