<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/fortnite-jarvis-espulso-a-vita-trucchi-aimbot/"/>
    <meta property="og:site_name" content="Il Post"/>
    <meta property="article:published_time" content="2019-11-07T08:25:31+00:00"/>
    <meta property="og:title" content="Un giocatore di Fortnite è stato espulso a vita per aver usato un trucco vietato"/>
    <meta property="og:description" content="Jarvis Kaye, youtuber e videogiocatore professionista noto come Jarvis, è stato espulso a vita dal gioco Fortnite per aver barato. Kaye, che è britannico e ha 17 anni, fa parte del FaZe Clan, una delle più conosciute squadre professionistiche di eSports (cioè videogiochi): è stato accusato da Fortnite di aver usato"/>
  </head>
  <body>
    <article>
      <h1>Un giocatore di Fortnite è stato espulso a vita per aver usato un trucco vietato</h1>
      <address>
        <time datetime="2019-11-07T08:25:31+00:00">07 Nov 2019, 08:25</time>
      </address>
      <p>Jarvis Kaye, youtuber e videogiocatore professionista noto come Jarvis, <a href="https://www.youtube.com/watch?v=iN3ttHug-BU">è stato espulso a vita</a> dal gioco <a href="https://www.ilpost.it/tag/fortnite/">Fortnite</a> per aver barato. Kaye, che è britannico e ha 17 anni, fa parte del FaZe Clan, una delle più conosciute squadre professionistiche di eSports (cioè videogiochi): è stato accusato da Fortnite di aver usato un particolare tipo di software, chiamato <a href="https://it.wikipedia.org/wiki/Aimbot">Aimbot</a>, che permette di avere una mira migliore nel gioco e quindi vincere più facilmente nella modalità di gioco online “Battle Royale”.</p>
      <p>Non è la prima volta che Fortnite espelle un giocatore per aver usato un trucco vietato, ma finora le espulsioni erano state solo temporanee. Jarvis ha pubblicato un video su YouTube in cui ha ammesso di aver utilizzato l’Aimbot, specificando di averlo fatto però solo sul suo account secondario e di non averlo mai fatto nelle competizioni ufficiali. Epic Games, la società che produce Fortnite, ha confermato a <a href="https://edition.cnn.com/2019/11/06/entertainment/faze-jarvis-fortnite-ban-trnd/index.html"><i>CNN </i></a>l’espulsione di Jarvis, dicendo che «non abbiamo nessuna tolleranza per chi usa trucchi. Quando le persone usano l’Aimbot o altri trucchi per trarre un vantaggio ingiusto, rovinano il gioco a quelli che giocano lealmente».</p>
      <figure>
        <iframe src="https://www.youtube.com/embed/iN3ttHug-BU" width="675" height="380" data-service="Youtube" scrolling="no"/>
      </figure>
    </article>
  </body>
</html>