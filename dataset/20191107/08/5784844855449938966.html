<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/pri-microsoftu-zeljo-zmanjsati-delovnik-na-4-dni.html?RSSa94658c2f27aa7bda727dac708f6feb7"/>
    <meta property="og:site_name" content="Računalniške novice"/>
    <meta property="article:published_time" content="2019-11-07T08:29:00+00:00"/>
    <meta property="og:title" content="Pri Microsoftu preizkušajo 4-dnevni delovnik"/>
    <meta property="og:description" content="Pri Microsoftovi izpostavi na Japonskem so dejali, da se je prodaja povečala za skoraj 40 %, potem ko so zaposlenim testno zmanjšali delovni teden na 4 dni. Kljub krajšemu delovnik"/>
  </head>
  <body>
    <article>
      <h1>Pri Microsoftu preizkušajo 4-dnevni delovnik</h1>
      <address>
        <time datetime="2019-11-07T08:29:00+00:00">07 Nov 2019, 08:29</time>
      </address>
      <p>
        <b>Microsoft se poigrava z idejo, da bi zaposlenim omogočil 4-dnevni delovnik.</b>
      </p>
      <p>V <b>Microsoftovi</b> izpostavi na <b>Japonskem</b> so dejali, da se je prodaja povečala za skoraj 40 %, potem ko so zaposlenim testno zmanjšali delovni teden na 4 dni. Kljub krajšemu delovniku je zaposlenim pripadala celotna plača.</p>
      <p>Pisarne so v avgustu 2019 zaprli vsak petek, redno zaposleno osebje je dobilo "poseben dopust", ki je bil plačan. Sestanke so omejili na največ 30 minut, spodbujali pa so tudi spletne diskusije kot alternativo osebnim stikom. Japonski delavci imajo sicer enega najdaljših delovnikov na svetu.</p>
      <p>Raziskava iz leta 2017 je pokazala, da ima skorajda četrtina vseh podjetij na Japonskem zaposlene, ki pridelajo na mesec več kot 80 večinoma neplačanih nadur. Microsoftov poskus so zato delavci lepo sprejeli. Tekom mesečnega testnega obdobja je poraba elektrike padla za 23 %, porabili pa so tudi 59 % manj papirja za tiskanje. Pri tehnološkem gigantu še poudarjajo, da pripravljajo širšo strategijo preživljanja delovnega časa. Vključevala naj bi tudi načrt za spodbujanje zaposlenih, kako “bolj pametno počivati”.</p>
      <p>V nasprotju z Microsoftom je <b>Jack Ma</b>, soustanovitelj Alibabe, že pred časom uvedel 12-urni delovnik. Aprila letos ga je opisal kot “vzorec 996”, to je delovnik od ponedeljka do sobote od 9.00 do 21.00, kar naj bi bilo za delavce “blagoslov”.</p>
      <p>Poročilo, ki ga je v Veliki Britaniji naročila laburistična stranka, navaja, da bi bil štiridnevni delovni teden z omejenimi urami "nerealen". "Čeprav so nekateri prisiljeni delati manj ur, kot si želijo, dela večina ljudi dejansko dlje," še piše v poročilu. Številni delavci se znajdejo v situaciji, da morajo enako količino dela stlačiti v krjaši delovni čas, kar je lahko precej stresno.</p>
    </article>
  </body>
</html>