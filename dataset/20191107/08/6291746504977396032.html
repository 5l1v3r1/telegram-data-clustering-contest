<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/burkina-faso-attacco-semafo/"/>
    <meta property="og:site_name" content="Il Post"/>
    <meta property="article:published_time" content="2019-11-07T08:01:51+00:00"/>
    <meta property="og:title" content="In Burkina Faso almeno 37 persone sono morte in un attacco contro l’azienda mineraria canadese Semafo"/>
    <meta property="og:description" content="Mercoledì in Burkina Faso almeno 37 persone sono state uccise e 60 sono state ferite in un attacco a un convoglio dell'azienda mineraria canadese Semafo. Cinque pullman che trasportavano dipendenti di Semafo sono stati aggrediti sulla strada che collega Fada-Ngourma e Boungou, nell'est del paese: BBC scrive che un"/>
  </head>
  <body>
    <article>
      <h1>In Burkina Faso almeno 37 persone sono morte in un attacco contro l’azienda mineraria canadese Semafo</h1>
      <address>
        <time datetime="2019-11-07T08:01:51+00:00">07 Nov 2019, 08:01</time>
      </address>
      <p>Mercoledì in Burkina Faso almeno 37 persone sono state uccise e 60 sono state ferite in un attacco a un convoglio dell’azienda mineraria canadese Semafo. Cinque pullman che trasportavano dipendenti di Semafo sono stati aggrediti sulla strada che collega Fada-Ngourma e Boungou, nell’est del paese: <a href="https://www.bbc.com/news/world-africa-50326743"><i>BBC</i> scrive</a> che un mezzo di scorta militare è stato colpito da un esplosivo, poi un gruppo di uomini armati ha iniziato a sparare. Semafo ha detto di stare «lavorando a tutti i livelli per migliorare la sicurezza del personale, degli appaltatori e dei fornitori». Questo è il terzo attacco ai danni dell’azienda negli ultimi 15 mesi, ed è quello che ha provocato più morti.</p>
      <figure>
        <img src="https://www.ilpost.it/wp-content/uploads/2019/11/bf.png"/>
        <figcaption>(Google Maps)</figcaption>
      </figure>
      <p>Negli ultimi anni in Burkina Faso ci sono stati molti attacchi armati compiuti da gruppi terroristici affiliati all’ISIS o ad al Qaida, provenienti dal vicino Mali; <a href="https://www.aljazeera.com/news/2019/10/dozen-killed-burkina-faso-mosque-attack-191012193112330.html">secondo <i>AFP</i></a>, sono morte quasi 600 persone a causa di mine, attacchi suicidi e sparatorie, mentre secondo altri conteggi i morti sarebbero più di mille. Sempre a causa delle violenze, quasi 500mila persone hanno lasciato le proprie case secondo l’Alto commissariato delle Nazioni Unite per i rifugiati (UNHCR).</p>
    </article>
  </body>
</html>