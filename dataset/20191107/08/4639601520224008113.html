<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/society/tatsopoulos-zo-ti-deyteri-eykairia-mou-meta-to-aneyrysma/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T08:16:32+00:00"/>
    <meta property="og:title" content="Τατσόπουλος : Ζω τη δεύτερη ευκαιρία μου μετά το ανεύρυσμα"/>
    <meta property="og:description" content="Ζω τη δεύτερη ευκαιρία μου μετά το ανεύρυσμα είπε ο συγγραφέας Πέτρος Τατσόπουλος , τονίζοντας ότι το επόμενο βιβλίο του θα το αφιερώσει στον γιατρό Δημήτρη Λυμπεριάδη ο οποίος τον χειρούργησε."/>
  </head>
  <body>
    <article>
      <h1>Τατσόπουλος : Ζω τη δεύτερη ευκαιρία μου μετά το ανεύρυσμα</h1>
      <h2>Ζω τη δεύτερη ευκαιρία μου μετά το ανεύρυσμα είπε ο συγγραφέας Πέτρος Τατσόπουλος , τονίζοντας ότι το επόμενο βιβλίο του θα το αφιερώσει στον γιατρό Δημήτρη Λυμπεριάδη ο οποίος τον χειρούργησε.</h2>
      <address><time datetime="2019-11-07T08:16:32+00:00">07 Nov 2019, 08:16</time> by <a rel="author">ΤοΒΗΜΑ Team</a></address>
      <p>Ζω τη δεύτερη ευκαιρία μου μετά το ανεύρυσμα είπε ο συγγραφέας <a href="https://www.tovima.gr/tag/%CF%80%CE%AD%CF%84%CF%81%CE%BF%CF%82-%CF%84%CE%B1%CF%84%CF%83%CF%8C%CF%80%CE%BF%CF%85%CE%BB%CE%BF%CF%82/">Πέτρος Τατσόπουλος</a> , τονίζοντας ότι το επόμενο βιβλίο του θα το αφιερώσει στον γιατρό Δημήτρη Λυμπεριάδη ο οποίος τον χειρούργησε.</p>
      <p>«Δεύτερη ευκαιρία. Κάνεις restart. Γιατί με το ανεύρυσμα δεν είσαι και καρδιοπαθής. Για να το πω όσο πιο απλά γίνεται: διαχωρισμός ανιούσας αορτής. Η αορτή είναι το μεγαλύτερο αγγείο που υπάρχει και μεταφέρει το αίμα από την καρδιά παντού. Γι’ αυτό κινδυνεύεις απ’ όλα. Σχίζεται με τον διαχωρισμό. Και το αίμα δεν μπορεί πια να κυκλοφορήσει. Πνίγει το αίμα την καρδιά. Δεν είναι πολύ δύσκολο από καθαρά χειρουργική πλευρά. Το δύσκολο είναι να προλάβεις. Οι περισσότεροι πεθαίνουν καθ’ οδόν», είπε ο Πέτρος Τατσόπουλος, μιλώντας στον ΣΚΑΙ.</p>
      <p>
        <a href="https://www.in.gr/2019/11/07/politics/kommata/tsipras-methodeyoun-paragrafi-sti-novartis-meso/">Τσίπρας : Μεθοδεύουν παραγραφή στη Novartis</a>
      </p>
      <p>Αναφερόμενος στον γιατρό του είπε ότι «πήρε όλη την ευθύνη πάνω του. Είπε ότι δεν θα πάμε για αγγειογραφία. Παίρνω πάνω μου την ευθύνη ότι αυτός ο άνθρωπος έχει ανεύρυσμα. Θα του αφιερώσω και το βιβλίο μου είναι το λιγότερο πράγμα που μπορώ να κάνω», ανέφερε ο συγγραφέας.</p>
      <p>Εξήγησε ότι μετά από μία τέτοια περιπέτεια υγείας «σίγουρα επανακαθορίζεις τα πράγματα. Λες τα μικρά πράγματα ας μη δώσω και τόση σημασία».</p>
      <p>Παραδέχθηκε ότι στο παρελθόν δεν έκανε τακτικές εξετάσεις. «Αυτό το οποίο θεωρούσα μαγκιά και λίγο που να μπλέξω γιατί σκεφτόσουν ότι αν πας για εξετάσεις κάτι θα σου βρουν αυτό είναι τεράστιο λάθος γιατί σε βρίσκει απροετοίμαστο. Όχι για να δικαιολογηθώ βέβαια, αλλά ειδικά το ανεύρυσμα το ονομάζουν σιωπηλό δολοφόνο γιατί δεν έχει συμπτώματα», είπε ο Πέτρος Τατσόπουλος.</p>
      <p>Επιπλέον περιέγραψε ότι μετά το χειρουργείο η κατάσταση ήταν δύσκολη αλλά είναι ο ίδιος Τατσόπουλος «και χειρότερος». «Οι πρώτες ερωτήσεις του γιατρού ήταν ανάλογες. Πολύ στοιχειώδη πράγματα λογικής να δει αν αντιλαμβάνεσαι τα στοιχειώδη. Είχα το κεφάλι μου στην θέση του γιατί με το κεφάλι μου δουλεύω, εάν το έχανα αυτό είναι ισοδύναμο με τον θάνατο. Μπορεί να ξυπνήσει και ψυχωτικός κάποιος για πάντα. Γιατί έχεις πάρει βαριά οπιούχα φάρμακα. Αμέσως μετά έχεις παραισθήσεις οι οποίες σιγά σιγά εξαφανίζονται. Υπάρχει και το δυσάρεστο σενάριο να είναι μόνιμες», είπε ο συγγραφέας.</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>