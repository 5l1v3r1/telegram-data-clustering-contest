<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/toparton-pihen-ra-a-meccsekre-lovrencsics/186030"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-07T08:15:00+00:00"/>
    <meta property="og:title" content="Tóparton pihen rá a meccsekre Lovrencsics"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Tóparton pihen rá a meccsekre Lovrencsics</mark>
      </h1>
      <address><time datetime="2019-11-07T08:15:00+00:00">07 Nov 2019, 08:15</time> by <a rel="author">K. B.</a></address>
      <p>
        <b>Horgászattal vezeti le a stresszt a Fradi védője, Lovrencsics Gergő. A CSZKA elleni parti előtt is akasztott pár halat, miközben bejelentette, csatlakozik egy horgászcsapathoz. </b>
        <b>Horgászattal vezeti le a stresszt a Fradi védője, Lovrencsics Gergő. A CSZKA elleni parti előtt is akasztott pár halat, miközben bejelentette, csatlakozik egy horgászcsapathoz.</b>
      </p>
      <p>Gyermekként szeretett bele a horgászatba a zöld-fehérek válogatott focistája, amikor édesapjával, Lászlóval egy, a szülővárosához közel eső tóhoz jártak ki. Most ebben a sportágban is csapatot talált magának.</p>
      <p>– Hét-nyolc éves koromban szagoltam bele először a horgászatba, édesapámmal egy Gödöllő közeli tóra jártunk ki – mesélte új csapata, a Nash Hungary videó­jában Lovrencsics. – Emlékszem, a húgommal és öcsémmel, amikor kapás volt, izgatottan ugrottunk fel, édesapánkat nem is hagytuk odaférni a bothoz.</p>
      <p>Első fárasztása egy kisebb amur volt, aminek emléke tisztán él édesapjában is.</p>
      <p>– Hagytam neki, hogy fogja ki egyedül, nem vettem el tőle a botot – emlékezett vissza a Borsnak László. – A gyerekek közül egyedül neki maradt meg a horgászat, ami mai napig közös apa-fia program. Ilyenkor kötetlenül mindent meg tudunk beszélni egymással – mondta.</p>
      <figure>
        <img src="http://media.borsonline.hu/cikk/20/191588/gallery-picture/645w/2015821_lovrencsics-halas-insta1.jpg"/>
        <figcaption>Azt várják tőle, hogy kapitális halakat akaszt majd horogra © Instagram</figcaption>
      </figure>
      <p>Lovrencsicsék úgy érzik, a tóparton tudják igazán kipihenni a hétköznapokat, és levezetni a stresszt. A focipályán sorozatosan bajnoki és kupameccseken játszó Gergő el is mondta, amikor pihenőnapja van, a horgászattal töltődik fel.</p>
      <figure>
        <img src="http://media.borsonline.hu/cikk/20/191588/big-lead/650x360/2015812_ftc-kisvarda-lovrencsics-gergo-08-cz-11.jpg"/>
        <figcaption>Lovrencsics Gergő már két csapatban varázsolhat © Czerkl Gábor</figcaption>
      </figure>
      <p>A CSZKA elleni EL-csoportmeccs előtt pár nappal is akasztott halakat, amikor horgászcsapata bemutató videóját forgatta. A pontyhorgász Lovrencsics ebben elmondta, azért csatlakozott a világ legnépszerűbb márkájának magyar csoportjához, mert tetszett neki a szemlélet, amit képviselnek, a következő szezonban a legjobb tudása szerint segíti majd őket.</p>
      <blockquote><b>Nagy a tét</b> <br/>Az életben maradásért küzd Budapesten a pont nélküli CSZKA: ha kikap a Fraditól, végleg elszáll az esélye a továbbjutásra. A négy ponttal a csoport harmadik helyén álló magyar bajnok ellenben győzelemmel további lépést tehet a legjobb 32 felé. A kvartett másik meccsén a hatpontos Ludogorec a hétpontos Espanyolhoz látogat.</blockquote>
    </article>
  </body>
</html>