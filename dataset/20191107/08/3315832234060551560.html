<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8808295f142c7838/a-fost-identificat-si-al-doilea-infractor-care-a-incercat-sa-i-fure-masina-lui-mesut-ozil.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T08:18:27+00:00"/>
    <meta property="og:title" content="A fost identificat și al doilea infractor care a încercat să-i fure mașina lui Mesut Ozil"/>
    <meta property="og:description" content="Jordan Northover (26 de ani) a recunoscut în instanţă că a încercat să-i jefuiască în iulie pe Mesut Ozil şi Sead Kolasinac."/>
  </head>
  <body>
    <article>
      <h1>A fost identificat și al doilea infractor care a încercat să-i fure mașina lui Mesut Ozil</h1>
      <address><time datetime="2019-11-07T08:18:27+00:00">07 Nov 2019, 08:18</time> by <a rel="author">Jurnal.md</a></address>
      <p>
        <b>Jordan Northover (26 de ani) a recunoscut în instanţă că a încercat să-i jefuiască în iulie pe Mesut Ozil şi Sead Kolasinac.</b>
      </p>
      <p>În atacul de la Londra a mai fost implicat un bărbat, Ashley Smith (30 de ani), care a pledat și el vinovat.</p>
      <p>Smith s-a prezentat în octombrie în faţa instanţei.</p>
      <p>Mesut Ozil a fost pe 25 iulie victima unui atac al unei bande de infractori care au vrut să-i fure maşina în nordul Londrei. Vedeta lui Arsenal a fost încolţită de tâlhari sub ameninţarea cuţitului, în timp ce se afla la volanul maşinii sale.</p>
      <p>Germanul a avut însă noroc cu coechipierul său, Sead Kolasinac. Bosniacul supranumit "Tancul" a intervenit prompt şi l-a răpus pe unul dintre atacatorii care purtau căşti de motociclişti.</p>
      <p>Apoi au sărit în ajutor membrii personalului unui restaurant din apropiere, care i-au alungat pe hoţii de pe scutere. Ozil s-a refugiat înspăimântat în local, iar martorii l-au descris ca fiind în stare de şoc.</p>
      <p>Mesut Ozil şi Sead Kolasinac sunt prieteni buni din copilărie. Amândoi sunt de religie musulmană.</p>
      <p>Bosniacul a jucat pentru naţionalele de juniori ale Germaniei, dar apoi a ales să apere culorile ţării de origine, Bosnia-Herţegovina, pe care familia sa o părăsise în timpul războiului din anii '90.</p>
      <p>Dacă fanii lui Arsenal l-au poreclit "Tancul" sau "Distrugătorul", cei bosniaci îl numesc "Hulk".</p>
    </article>
  </body>
</html>