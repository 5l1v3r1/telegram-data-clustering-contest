<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/y3JyJa/eirik-jensen-jeg-vil-forklare-meg-annerledes"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T08:40:16+00:00"/>
    <meta property="og:title" content="Eirik Jensen: – Jeg vil forklare meg annerledes"/>
    <meta property="og:description" content="Eirik Jensen sier han nå vil legge opp sin forklaring på en annen måte enn i de to foregående rettsrundene."/>
  </head>
  <body>
    <article>
      <h1>Eirik Jensen: – Jeg vil forklare meg annerledes</h1>
      <h2>Eirik Jensen sier han nå vil legge opp sin forklaring på en annen måte enn i de to foregående rettsrundene.</h2>
      <address><time datetime="2019-11-07T08:40:16+00:00">07 Nov 2019, 08:40</time> by <a rel="author">NTB</a></address>
      <p>Den narko- og korrupsjonstiltalte ekspolitimannen starter sin frie forklaring i Borgarting lagmannsrett ved 11-tiden torsdag.</p>
      <p>– Jeg kommer til å endre på en del ting. Jeg vil gjøre det klarere hva påtalemyndigheten ikke har fokusert på, sier Jensen til NTB i et kort intervju i forkant av andre dag i andre runde av ankesaken.</p>
      <p>Det dreier seg blant annet om ting som ikke er blitt fulgt opp og ting som «absolutt ikke stemmer», sier han.</p>
      <p>– Påtalemyndigheten har laget en tidslinje som ikke er blitt brukt til å ettergå Cappelens påstander. Spesialenheten sier at Kripos har gjort dette, men de sier jo at det har de ikke gjort. Så i den tidslinjen ligger fasiten på veldig mange av Cappelens påstander, sier Jensen.</p>
      <p>Blant politiets sterkeste bevis er over 1.300 tekstmeldinger mellom Cappelen og Jensen, som Spesialenheten mener indikerer et samarbeid om hasjinnførsel.</p>
      <p>– Vi får se om de gjør det da, når vi får satt dem i kontekst, sier Jensen.</p>
      <p>Den tredje runden i rettsmaratonen mot Eirik Jensen og medtiltalte Gjermund Cappelen startet onsdag og skal vare til slutten av mars neste år. I Oslo tingrett ble Jensen dømt til 21 års fengsel, mens Cappelen fikk 15 år. Mens Jensen har anket hele skyldspørsmålet, har Cappelen anket straffutmålingen.</p>
    </article>
  </body>
</html>