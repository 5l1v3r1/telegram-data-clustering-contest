<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/prof-mikhail-konstantinov-kvadratcheto-ne-podkrepyam-nikogo-e-glupavo_news707874.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-07T08:10:00+00:00"/>
    <meta property="og:title" content="Проф. Михаил Константинов: Квадратчето „не подкрепям никого“ е глупаво"/>
    <meta property="og:description" content="Големи политически изненади нямаше, смята анализаторът"/>
  </head>
  <body>
    <article>
      <h1>Проф. Михаил Константинов: Квадратчето „не подкрепям никого“ е глупаво</h1>
      <h2>Големи политически изненади нямаше, смята анализаторът</h2>
      <address>
        <time datetime="2019-11-07T08:10:00+00:00">07 Nov 2019, 08:10</time>
      </address>
      <p>https://blitz.bg/obshtestvo/intervyu/prof-mikhail-konstantinov-kvadratcheto-ne-podkrepyam-nikogo-e-glupavo_news707874.html Blitz.bg</p>
      <figure>
        <img src="https://static.blitz.bg/documents/thumbnails/730/201401/20140121.iblehqxaaz.jpg"/>
        <figcaption>Проф. Михаил Константинов</figcaption>
      </figure>
      <p><b>Интересно ми ще е да проследя съдебната сага по искането за касиране на вота, казва в интервю за <a href="https://www.monitor.bg/bg/a/view/prof-mihail-konstantinov-vidjahme-che-preferenciite-ne-rabotjat-pri-golemi-izbori-180106">"Монитор"</a> експертът по избори проф. Михаил Константинов.</b><br/> <br/><b>- Проф. Константинов, как оценявате организацията на вота? Имаше ли пропуски някъде?</b><br/>- Не може да има идеална организация при тези най-сложни в техническо, а и в политическо отношение избори. Така че не трябва да даваме абсолютни оценки, а да сравняваме с това, което сме имали на предишни избори от този тип.<br/> <br/>Тази година изборите бяха организирани много по-добре в сравнение с тези през 2015 година. Последните ще се запомнят с нечувания екшън в зала „Арена Армеец“, който започна в нощта на изборите в неделя, а приключи (за тези от участниците, които оцеляха!) чак в сряда.<br/> <br/>Сега всичко в тази зала завърши съвсем прилично, още в понеделник по обяд.<br/> <br/>През 2015 година всяка софийска секционна комисия беше връщана средно по 6 пъти (а една цели 45 пъти), за да си оправи контролите в протоколите. Сега тези комисии ги връщахме средно по 2 пъти, че и по-рядко.<br/> <br/>А в големите общини в страната обработката на резултатите в общинските изборни комисии приключи почти веднага след пристигането на последната секционна комисия. За малките общини да не говорим.<br/> <br/>Всички секционни и общински комисии, с много малки изключения, бяха добре обучени и си свършиха много добре работата, а колегите от „Информационно обслужване“, които обработиха резултатите, се справиха перфектно.<br/> <br/>Работата на Централната избирателна комисия също беше на отлично ниво. Неприятно беше напрежението, което възникна между ЦИК и общинската комисия на Столична община по отделни въпроси, но то не нанесе особени щети на работата.<br/> <br/>Следва да се обсъди и въпросът за допълнително опростяване на секционните протоколи за изборите за общински съветници (където имаше най-много недействителни гласове), а и за кметове.<br/> <br/><b>- Коя според вас бе изненадата на местните избори?</b><br/>- Големи политически изненади нямаше. Като цяло ГЕРБ запази доминиращата си роля в местната власт с голямо предимство при общинските кметове (включително в петте най-големи общини на България), с две трети общо от районните кметове в София, Пловдив и Варна, с повече от една трета от всички общински съветници.<br/> <br/>Формално ГЕРБ управлява в над 85 на сто от България като население и икономика. Разбира се, местната власт трябва да се упражнява не силово, а по възможност с максимално съгласие от страна на всички политически сили и в интерес на хората и на природата на България. Дано ГЕРБ са го научили този урок, от който ще зависи политическото им бъдеще.<br/> <br/>БСП също отбелязаха успех с четирима „големи“ общински кметове и с увеличен брой общински съветници. Разбира се, това представяне е успех само на фона на трагичното им представяне на местните избори през 2015 година, когато бяха забили в дъното.<br/> <br/>ДПС запази влиянието си в местната власт, а градската десница с една трета от районните кметове в София даде доказателство за съществуването си и сериозна заявка за участие в парламентарните избори през месец март 2021 година.<br/> <br/>Тази впрочем ще бъде една истинска изборна година с парламентарни и президентски избори.<br/> <br/>Интересен феномен на миналите избори е новопоявилата се градска левица в лицето на хората около проекта „Спаси София“. Ако на тези избори те бяха участвали с партия или коалиция за общински съветници в София, щяха да имат 8 съветници вместо 1 и в частност щяха да „отнемат“ 3 мандата от ГЕРБ, 2 от ВМРО и 1 от „Атака“.<br/> <br/>Така управляващите щяха да имат максимум 27 съветници (вместо сегашните 33) в София, което щеше значително да им усложни живота. Друг интересен феномен не само в България, но и в целия демократичен свят е нещо, което бих определил като появата на „младите и мобилните“.<br/> <br/>Това са симпатични млади хора без идеологически и исторически предразсъдъци, обичащи природата и светкавично организиращи се в подкрепа на всякакви каузи. Всички знаем, че в младите е бъдещето.<br/> <br/>А те самите все повече разбират, че в тях е и силата. Дори когато се определят като либерали (ако изобщо се определят като нещо), те всъщност са много сериозна заплаха за либерално-олигархичния модел на част от съвременния свят.<br/> <br/>Защото силата значи власт и тук е неизбежен сблъсъкът между тези хора и банкстерите (условно казано), които няма да отстъпят без бой контрола над света. Дано този конфликт да е сравнително мирен. Макар че едва ли.<br/> <br/><b>- Стои ли обаче на дневен ред отново въпросът с недействителните гласове и как си обяснявате разликата в броя на гласоподавателите в списъците между първи и втори тур?</b><br/>- Да започнем с тази прословута разлика от 100 хиляди имена в София и 20 хиляди в Плевен. В София на първи тур първоначално бяха обявени 1 милион и 160 хиляди избиратели в списъците при пресмятане на избирателната активност, които впоследствие „спаднаха“ на реалните 1 милион и 60 хиляди.<br/> <br/>Това, разбира се, не са избиратели в буквалния смисъл, а брой на имена в избирателните списъци. И те нямат никакво отношение към изборния резултат, освен че са крайно неприятни и подриват доверието в него. Тук тези „фантоми“ изиграха класическата роля на лъжицата с катран в бурето с мед.<br/> <br/>Откъде впрочем се появиха тези имена? На местни избори се гласува с изискване за уседналост, поради което в списъците има 6 милиона и 200 хиляди имена в цялата страна.<br/> <br/>На парламентарни и президентски избори такава уседналост няма и там в списъците има 6 милиона и 800 хиляди имена, колкото са българите над 18-годишна възраст по цялото земно кълбо. За София в частност списъците за местни избори съдържат 100 хиляди имена по-малко в сравнение с останалите избори.<br/> <br/>И когато ЦИК поискала от общинската администрация да им каже колко на брой са избирателите, те им дали броя за парламентарни избори, т.е. с едни грешни 100 хиляди в повече. Ми да си намерят там кой е сбъркал и да си го наказват. Или да му простят.<br/> <br/>И сега нещо за недействителните гласове. Които са неприятно много, а именно 8,5%. Това обаче няма нищо общо с бомбастичните и абсолютно грешни оценки от 25%, с които някои политици с лоша математическа подготовка се изцепиха по медиите.<br/> <br/>Недействителните гласове са 661 хиляди за всичките четири вида избори, а гласовете общо за тези избори са над 7 милиона и 700 хиляди. Отношението на тези две числа дава упоменатите 8,5% недействителни гласове.<br/> <br/>Интересно обаче е друго. Недействителните гласове за общински съветници са 15% (от всички гласове за съветници), а недействителните гласове за всички кметски избори са малко над 4%, което е в европейските норми.<br/> <br/>Как така едни и същи избиратели произвеждат абсурдните 15% недействителни гласове за съветници - и допустимите 4% за кметове? Има хипотеза, че за това са виновни преференциите, които избирателите не използват правилно Действително, през 2015 година, когато се въвеждат преференциите, делът на недействителните гласове за съветници скача на 14%.<br/> <br/>А само четири години преди това, когато няма преференции (през 2011 година), те са само 6%. Има и друга хипотеза, а именно, че някои избиратели не се интересуват от изборите за общински съветници и пускат съответно празна бюлетина. Или пък бюлетина, на която има странни преференции или са написани разни мнения за лелите на политиците.<br/> <br/>Моето предложение е с решение на ЦИК или ОИК, или на съда да се отворят чувалите с бюлетини в секциите, където процентът на недействителните гласове за съветници е особено висок, примерно над 20%. И дано така разкрием причините за този неприятен факт, чрез който над 450 хиляди избиратели направиха гласа си недействителен.<br/> <br/>Разбира се, рекорд за недействителни гласове за общински съветници се постави през 1999 година. Тогава те бяха достойните за „Гинес“ 33%. Но това е друга история за плашене на електората.<br/> <br/><b>- Все пак ще окаже ли това влияние върху доверието на хората върху изборния процес?</b><br/>- Всяка нестандартна ситуация предизвиква съмнения у хората и руши доверието в изборния процес, а това безспорно е много лошо.<br/> <br/>Глупавата грешка с иначе съвсем безвредната и несъществуваща разлика от 100 хиляди имена в списъците в София между двата тура предизвика ураган в социалките и беше неочакван подарък за хората, които недобросъвестно атакуваха изборния процес.<br/> <br/>И които са доволни от резултатите в общините, в които печелят, и са крайно възмутени от резултатите в общините, в които губят. Типичен двоен аршин, характерен впрочем и за други заслепени от лични чувства политици.<br/> <br/><b>- Как ще коментирате искането за касиране на вота от страна на Инициативния комитет, издигнал Мая Манолова за кандидат за кмет на столицата?</b><br/>- Република България е призната свободна и правова държава и всеки има право да иска каквото и да е в рамките на закона. Следователно и ИК, издигнал упоменатата кандидатка, има право да иска най-различни неща.<br/> <br/>В частност и касиране на вота в София. Искам обаче да напомня каква е съдебната практика в България по този въпрос. Избор за определен орган на властта, или избор в отделен район или секция поради дадено нарушение, се касира, ако първо нарушението се докаже, и второ, ако то е от естество да промени изборния резултат.<br/> <br/>На мен ще ми е много интересно да проследя съдебната сага по това искане. Ако, разбира се, то бъде отправено по надлежния ред. А иначе в новата история на демократична България има един-единствен касиран депутатски мандат за общо 9 парламентарни избора от 1991 до 2017 година, както и касирани кметски избори в някои малки населени места.<br/> <br/><b>- Излишни ли се оказаха преференциите и създадоха ли проблеми на места?</b><br/>- Преференциите вече са познат механизъм при гласуването и няма да е правилно те да се отменят. Изобщо не трябва да се отменят вече делегирани права и това опитните политици го знаят. А неопитните го научават по трудния начин.<br/> <br/>Това впрочем наскоро беше убедително демонстрирано и в парламента. Същевременно е факт, че преференциите практически не работят при „големи“ избори.<br/> <br/>На четири европейски избори досега имаме общо само две ефективни размествания на листи: едно в листата на Реформаторския блок през 2014 година и едно в листата на ВМРО тази година (преместването на г-н Станишев от пето на второ място на последните европейски избори не го броим, защото то всъщност не промени списъка с избраните кандидати на БСП).<br/> <br/>На последните местни избори в София няма разместени кандидати за общински съветници поради преференции, макар че тук листите са дълги до 61 имена. Размествания има (около 900 всичко на последните местни избори) в по-малки общини, където се наблюдава кланова структура на вота.<br/> <br/>Някои от тези размествания са ефективни, но други са привидни като при разместването в евролистата на БСП.<br/> <br/><b>- Трябва ли да се върнем отново към твърди листи?</b><br/>- Не, но трябва да се преосмислят преференциалните прагове, както и прекомерната защита на водача на листата при парламентарни и местни избори.<br/> <br/><b> - Каква беше кампанията според вас, имаше ли сблъсък на идеи или по-скоро посланията бяха насочени в друга посока?</b><br/>- Имаше сериозен опит за обсъждане на идеи и нови практики в полза на общините от страна на много от кандидатите за кметове. Имаше за съжаление и кандидати, които бяха слабо подготвени и не успяха да предложат нещо особено.<br/> <br/>Добре е във всяка община добрите предизборни идеи и планове да се разгледат отново, да се обобщят и да започнат да се изпълняват.<br/> <br/><b>- Какво показаха избирателите на политиците все пак, особено и с квадратчето „Не подкрепям никого“?</b><br/>- За мен това квадратче е глупаво. То е остатък от времето, когато в Изборния кодекс се записа, че гласуването е задължително и се предвидиха санкции, макар и символични, за неизпълнение на това задължение. После Конституционният съд отмени санкциите, но остана кухият текст, че гласуването е задължително.<br/> <br/>Не можеш да задължиш някого ей така да върши нещо, без санкция при неизпълнение на задължението. Това квадратче може да доведе и до пълен блокаж на изборния процес в някои случи според текстовете, които глупаво стоят в Кодекса. Но това е друга тема, с математически привкус, и е по-добре да не я зачекваме, за да не доскучаем съвсем на читателя.<br/> <br/>А иначе изборите приключиха и е време да се връщаме на работа. Ако няма извънредна ситуация, следващата година ще е безизборна и няма да се занимаваме с простотии. Или поне не с тези.<br/> <br/><i>Визитка:<br/> <br/>Проф. Михаил Константинов е роден на 5 март 1948 г. в София<br/>През 1986 г. става доктор по математика в Института по математика и механика към БАН<br/>Автор на близо 600 научни труда, включително десетки книги<br/>Заместник-ректор на УАСГ от 1999 до 2003 г.<br/>Член на централните избирателни комисии (ЦИК) за парламентарни, европейски, президентски и местни избори от 1991 до 2011 г.<br/>Заместник-председател на ЦИК за парламентарни, европейски и местни избори от 2003 до 2009 г.</i><br/> </p>
    </article>
  </body>
</html>