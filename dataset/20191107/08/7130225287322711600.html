<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/olumleriyle-turkiye-nin-yuregini-sizlatan-yetiskin-kardesler-hakkinda-bildiklerimiz-888982"/>
    <meta property="og:site_name" content="Onedio"/>
    <meta property="article:published_time" content="2019-11-07T08:59:37+00:00"/>
    <meta property="og:title" content="Kredi, Haciz ve Veresiye Defterindeki 2.260 Lira Borç: Ölümleriyle Türkiye'nin Yüreğini Sızlatan Yetişkin Kardeşler"/>
    <meta property="og:description" content="5 Kasım saat 23:00 civarında ihbar üzerine Fatih'te bir eve giden polis ekipleri, kapıda &quot;Dikkat siyanür var, polisi arayın, içeri girmeyin&quot; notu, içe..."/>
  </head>
  <body>
    <article>
      <h1>Kredi, Haciz ve Veresiye Defterindeki 2.260 Lira Borç: Ölümleriyle Türkiye'nin Yüreğini Sızlatan Yetişkin Kardeşler</h1>
      <address><time datetime="2019-11-07T08:59:37+00:00">07 Nov 2019, 08:59</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4>5 Kasım saat 23:00 civarında ihbar üzerine Fatih'te bir eve giden <a href="https://onedio.com/etiket/polis/578bf06ee4ad23697ca1a0b3">polis</a> ekipleri, kapıda "Dikkat siyanür var, polisi arayın, içeri girmeyin" notu, içeride ise 4 cansız beden ile karşılaştı. Hayatını kaybeden kişilerin Cüneyt, Oya, Yaşar ve Kamuran Yetişkin kardeşler olduğu belirlendi. Ön otopsi sonucu kapıdaki notu doğrular nitelikte, ölümlerin nedeni siyanürle zehirlenme. Türkiye'yi kahreden olaya ilişkin soruşturma sürüyor. Dört kardeşin ölümü arkasından ortaya çıkan dram ise yürekleri paralıyor.</h4>
      <h4>Yetişkin kardeşler hakkında basına yansıyan bilgileri derledik...</h4>
      <h3>15 yıldır Molla Gürani Mahallesi, Oğuzhan Caddesi'nde bulunan binanın birinci katında yaşıyorlardı.</h3>
      <figure>
        <img src="https://img-s1.onedio.com/id-5dc3d01e3608f3e6194bb702/rev-0/w-500/s-3e1931d8c8311ea17649fe54d32c08f14cd4e323.jpg"/>
        <figcaption>
          <i>AA</i>
        </figcaption>
      </figure>
      <p><b><a href="http://www.hurriyet.com.tr/gundem/aciya-acilan-kapi-4-kardes-bu-evde-hayatini-kaybetti-41368493">Hürriyet'ten Fırat Alkaç'ın aktardığı bilgiye göre</a> </b>daha önce aynı caddedeki Kent Apartmanı’nda yaşıyorlardı. Çocuklar küçükken babaları evi terk etmişti. Dört kardeşe anneleri baktı. Ailenin temeli 5 yıl önce anneleri öldükten sonra sarsıldı.</p>
      <h3>48 yaşındaki Cüneyt, 54 yaşındaki Oya, 56 yaşındaki Yaşar ve 60 yaşındaki Kamuran Yetişkin kardeşler hiç evlenmedi.</h3>
      <figure>
        <img src="https://img-s2.onedio.com/id-5dc3c5750f735a325d358cf1/rev-0/w-500/s-951d91f6f3123abeb22ea88086c1ba7566ab3a6c.jpg"/>
        <figcaption>
          <i>DHA</i>
        </figcaption>
      </figure>
      <p><a href="https://onedio.com/etiket/muzik/579b308d8acc3c5e26076ac3">Müzik</a> öğretmeni olduğu belirtilen Oya Yetişkin'in aynı zamanda Mimar Sinan Güzel Sanatlar Üniversitesi'nde model olarak çalıştığı, Yaşar Yetişkin'in motorlu kuryelik yaptığı ve kısa süreli işlerde çalıştığı öğrenildi. </p>
      <p>Kardeşlerden diğer ikisinin çalışmadığı, Cüneyt Yetişkin'in ise sara hastası olduğu belirtildi.</p>
      <h3>"Tüm ailenin ekonomik yükünü Oya taşıyordu, ancak yetişemiyordu"</h3>
      <figure>
        <img src="https://img-s1.onedio.com/id-5dc3c5905e7a7b6e5d20c2c2/rev-0/w-500/s-895383d5c4558c4b07bfb9019db0c3dceda67848.jpg"/>
        <figcaption>
          <i>BBC Türkçe</i>
        </figcaption>
      </figure>
      <p>Oya ve Kamuran Yetişkin'in arkadaşı sahne sanatçısı Serpil Alkan, kardeşleri 33 yıldır tanıdığını, beraber de çalıştıklarını söyledi. </p>
      <p><a href="https://www.bbc.com/turkce/haberler-dunya-50322797">BBC Türkçe</a>'ye konuşan Alkan "Tüm ailenin ekonomik yükünü Oya taşıyordu, ancak yetişemiyordu. İş yerinde de sıkıntıları vardı" dedi.</p>
      <h3>Dört kardeşin, yüklü miktar bir borcu ödemeye çalıştığı belirtiliyor.</h3>
      <figure>
        <iframe src="https://www.youtube.com/embed/jnRx2HPCx6Y" width="640" height="360" data-service="Youtube" scrolling="no"/>
      </figure>
      <p>Ayrıca <a href="https://tr.sputniknews.com/columnists/201911061040571184-dort-kardesin-intiharini-aile-dostlari-anlatti-yesil-kart-cikartin-dedim-kabul-etmediler-onlar/">RS FM’de Atilla Güner’e konuşan</a> ile dostu Alkan, “Oya'nın annesi vefat ettikten sonra 60 bin lira  borçlanmış ve kredi çekmiş. Daha fazla para kazanabilmek için Mimar Sinan'da modellik yapmaya başladı. Ben ölürsem ablam, kardeşim, abim perişan olurlar bütün yük benim üzerimde. En çok ablasını severdi. Ben ölürsem perişan olurlar ben öleyim onları da arkamdan sürükleyeyim gibi düşündü diye hissediyorum. Hiç evlenmediler, hep beraber yaşıyorlardı. Ev sahibi kirayı arttırmak istiyordu bu yüzden mahkemelik olacaklardı. Ramazan ayında erzak yardımı yapanlardan toplayıp onlara veriyordum. Bu sene Kamuran'a söyledim ‘Ben almayacağım durumu benden daha kötü olanlara ver' dedi” ifadelerini kullandı.</p>
      <h3>"Anneleri öldükten sonra hepsi içine kapandı"</h3>
      <figure>
        <img src="https://img-s2.onedio.com/id-5dc3ceed4938358b19d30e1d/rev-0/w-500/s-b1c5aaeaf9f018adacf3c6adad484728acf798b8.jpg"/>
        <figcaption>
          <i>Hürriyet </i>
        </figcaption>
      </figure>
      <p>Komşuları Ahmet Dündar da şöyle konuştu: </p>
      <p>"Anneleri öldükten sonra çok fena dağıldılar. Hepsi içine kapandı. Çocukluğumuz birlikte geçti. Erkek çocukları ile arkadaştım. Anneleri obezdi. Büyük abla Kamuran da obezdi. Oya gençliğinde şarkıcılık yapıyordu. Erkek kardeşleri çalışmıyordu. Ablalarını işe götürüp getiriyorlardı. Birbirlerine bağlı insanlardı."</p>
      <h3>"2.260 lira veresiye borçları vardı, 'maaşıma haciz koymuşlar' dedi"</h3>
      <figure>
        <img src="https://img-s2.onedio.com/id-5dc3cfe62cf482d90ed63d47/rev-0/w-500/s-5f50280cdb48d09d2fb8de272d6808007fec014d.jpg"/>
        <figcaption>
          <i>BBC Türkçe</i>
        </figcaption>
      </figure>
      <p>Kardeşlerin oturduğu binanın altında bir bakkal dükkânı işleten Yusuf Deniz, kardeşlerin 15 yıldır kendilerinden alışveriş yaptığını, genellikle ayın başında borçlarını ödediklerini, ancak birkaç aydır ödeme yapamadıklarını belirtti ve şöyle devam etti:</p>
      <p>"Her gün 6-7 tane ekmek alıyorlardı. Bazen 10 tane aldıkları bile oluyordu. 2.260 lira veresiye borçları vardı. Oya Yetişkin cuma günü bana borcunu ödeyecekti, ödeyemedi, 'Maaşıma haciz koymuşlar' dedi."</p>
      <h3>Cumhurbaşkanı Yardımcısı Fuat Oktay konu hakkında “Açlıktan’ dendi, doğru değil. Yoksulluktan intihar diye bir bilgi bizde yok” dedi.</h3>
      <figure>
        <img src="https://img-s2.onedio.com/id-5dc3ce307e0e6136197364cd/rev-0/w-500/s-da7d956e1339910dbe3352210949c31060c4c9ee.jpg"/>
        <figcaption>Cumhurbaşkanı Yardımcısı Fuat Oktay, 2020 Yılı Bütçe Kanunu Teklifi ve 2018 Yılı Kesin Hesap Kanunu Teklifi'nin geneli ile Sayıştay raporları üzerinde <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a> Plan ve Bütçe Komisyonundaki görüşmeler sırasında milletvekillerinin sorularını yanıtladı.<br/>Fuat Oktay, <a href="https://onedio.com/etiket/istanbul/501c48f7cc161f8ec13422a8">İstanbul</a> Fatih'te 4 kardeşin <a href="https://onedio.com/etiket/intihar/5078d58eb815ea38422581af">intihar</a> etmesine ilişkin soru üzerine, "Açlıktan, sefaletten, fakirlikten intihar şeklinde bir açıklama yapıldı. Bu doğru değildir. Adli soruşturma devam etmektedir. Şu an itibariyle bizim elimizde açlıktan, yoksulluktan intihar şeklinde böyle bir bilgi mevcut değildir." diye konuştu.</figcaption>
      </figure>
      <h3>Aile, Çalışma ve Sosyal Hizmetler Bakanlığı yetkilileri, dört kardeşin adına oluşturulmuş herhangi bir sosyal yardım talebine ya da kaydına rastlanmadığını söyledi.</h3>
      <figure>
        <img src="https://img-s1.onedio.com/id-5dc3cca353c97a8b5e566928/rev-0/w-500/s-df2e424cdc351426b0f485730d61ca015e37b4aa.jpg"/>
        <figcaption><a href="https://onedio.com/etiket/istanbul-buyuksehir-belediyesi/50546e440228f60917601ac6">İstanbul Büyükşehir Belediyesi</a> Meclis Üyesi Kazım Akşahin de şu ana kadar toplanılan bilgilere dayanarak hayatını kaybeden kardeşlerin <a href="https://onedio.com/etiket/istanbul-buyuksehir-belediyesi/50546e440228f60917601ac6">İBB</a>'den herhangi bir sosyal yardım almadıklarını aktardı.</figcaption>
      </figure>
      <h3>Oya Yetişkin'in beden ısısından diğer kardeşlerden daha sonra yaşamını yitirdiği bilgisi basına yansıdı.</h3>
      <figure>
        <img src="https://img-s2.onedio.com/id-5dc3d02892b651150fe5ee81/rev-0/w-500/s-3039beb7ea3b0298881e5228fad67dbb9158484e.jpg"/>
        <figcaption>
          <i>BBC Türkçe</i>
        </figcaption>
      </figure>
      <p><i>DHA</i>'nın aktardığı bilgiye göre, kardeşlerin oturduğu evin kapısında yazılı olan 'Dikkat siyanür var' notunun da Oya Yetişkin tarafından yazılmış olabileceği değerlendiriliyor.</p>
      <blockquote>
        <i>Kaynak: DHA, BBC Türkçe, RS FM ve Hürriyet</i>
      </blockquote>
    </article>
  </body>
</html>