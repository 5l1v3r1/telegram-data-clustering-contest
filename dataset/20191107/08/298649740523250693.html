<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/07/licei-a-roma-e-milano-quelli-storici-restano-al-top-top10_20191107_095728/"/>
    <meta property="og:site_name" content="Askanews"/>
    <meta property="article:published_time" content="2019-11-07T08:57:28+00:00"/>
    <meta property="og:title" content="Licei, a Roma e Milano quelli storici restano al top"/>
    <meta property="og:description" content="Roma, 7 nov. (askanews) – A Roma è sempre il Tasso a guidare la classifica dei licei classici migliori della città seguito dalla “new entry” Visconti mentre tra i licei scientifici primeggia ancora il Righi, seguito dal Virgilio e dal Cavour. A Milano è confermato il primato del liceo classico privato Alexis Carrel seguito a […]"/>
  </head>
  <body>
    <article>
      <h1>Licei, a Roma e Milano quelli storici restano al top</h1>
      <h2>Ecco la classifica</h2>
      <address>
        <time datetime="2019-11-07T08:57:28+00:00">07 Nov 2019, 08:57</time>
      </address>
      <figure>
        <img src="http://www.askanews.it/wp-content/uploads/2019/11/20191107_095725_1EB4138B.jpg"/>
      </figure>
      <p>Roma, 7 nov. (askanews) – A Roma è sempre il Tasso a guidare la classifica dei licei classici migliori della città seguito dalla “new entry” Visconti mentre tra i licei scientifici primeggia ancora il Righi, seguito dal Virgilio e dal Cavour. A Milano è confermato il primato del liceo classico privato Alexis Carrel seguito a sua volta dal Berchet e dal San Raffaele. Tra gli scientifici milanesi confermato il primato del Volta, seguito dal Leonardo da Vinci e dal Vittorio Veneto.</p>
      <p>Sono le pagelle assegnate nella nuova edizione 2019 di Eduscopio.it della Fondazione Agnelli (www.eduscopio.it), con i dati aggiornati sulle scuole superiori che meglio preparano agli studi universitari o al lavoro dopo il diploma. Il portale – nato nel 2014 e gratuito – si propone di aiutare gli studenti e le loro famiglie nel momento della scelta della scuola dopo la terza media. Eduscopio è diventato in questi anni un riferimento per le famiglie e per le stesse scuole come dimostrano gli oltre 1,5 milioni di utenti unici che hanno a oggi visitato il portale, con 6.7 milioni di pagine consultate. Eduscopio è utile perché consente allo studente di comparare le scuole dell’indirizzo di studio che interessa nell’area dove risiede, sulla base di come queste preparano per l’università o per il mondo del lavoro dopo il diploma. Ha successo perché le informazioni che contiene sono frutto di analisi accurate a partire da grandi banche dati, perciò oggettive e affidabili. Inoltre, è di facile consultazione e aiuta chi non si accontenta del “passa parola” e, in modo particolare, quelle famiglie che non possono contare su reti sociali e culturali forti.</p>
      <p>Per la nuova edizione di Eduscopio, il gruppo di lavoro della Fondazione Agnelli, coordinato da Martino Bernardi, ha analizzato i dati di circa 1.255.000 diplomati italiani in tre successivi anni scolastici (anni scolastici 2013/14, 2014/15, 2015/16) in circa 7.300 indirizzi di studio nelle scuole secondarie di II grado statali e paritarie.</p>
      <p>Venendo alle altre città italiane a Napoli viene confermato il primato, per il classico del liceo Sannazzaro mentre per lo scientifico il Convitto Vittorio Emanuele II conquista il primato relegando il Mercalli al secondo posto. A Torino resistono, rispettivamente, i primati del Cavour e del Ferraris. A Genova confermata la leadership del liceo classico Mazzini e dello scientifico Cassini. A Bologna confermato il primo posto del classico Minghetti mentre tra gli scientifici il Copernico ha detronizzato il Galvani. A Firenze conferma del classico Dante mentre per lo scientifico il Machiavelli conquista la vetta seguito dal Castelnuovo. A Bari viene confermato il primato del liceo classico Orazio tra gli scientifici viene confermato il Fermi. A Palermo, infine, tra i classici conquista il primato l’Umberto I mentre mentre tra gli scientifici resta in cima il Cannizzaro.</p>
      <p>Red/Bol/int5</p>
    </article>
  </body>
</html>