<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514780/kolam-jimat-rm47000"/>
    <meta property="og:site_name" content="HM Online"/>
    <meta property="article:published_time" content="2019-11-07T08:01:19+00:00"/>
    <meta property="og:title" content="Kolam jimat RM47,000"/>
    <meta property="og:description" content="“SAYA memang sudah pasang niat untuk bina kolam di sebelah rumah sejak dua tahun lalu."/>
  </head>
  <body>
    <article>
      <h1>Kolam jimat RM47,000</h1>
      <address><time datetime="2019-11-07T08:01:19+00:00">07 Nov 2019, 08:01</time> by <a rel="author">Oleh Faliq Lajim</a></address>
      <slideshow>
        <figure>
          <img src="https://assets.hmetro.com.my/images/articles/07hm3_%281%29_1573084872.jpg"/>
          <figcaption>HEZLINE yang menyambut ulang tahun kelahiran pada pertengahan bulan lalu.</figcaption>
        </figure>
        <figure>
          <img src="https://assets.hmetro.com.my/images/articles/07hm3_%284%29_1573084866.jpg"/>
        </figure>
        <figure>
          <img src="https://assets.hmetro.com.my/images/articles/07hm3_%282%29_1573084863.jpg"/>
          <figcaption>KOLAM yang dibina Hezline.</figcaption>
        </figure>
      </slideshow>
      <p>“SAYA memang sudah pasang niat untuk bina kolam di sebelah rumah sejak dua tahun lalu.</p>
      <p>“Cuma tidak mampu berikutan ia memerlukan kos RM50,000, jadi saya buat kolam sendiri,” kata jurumekap artis, Hezline Atherra Mohd Zulkifli, 26, ketika dihubungi, semalam.</p>
      <p>Hezline Atherra berkata, dia membina kolam berkenaan sempena ulang tahun kelahirannya pada pertengahan bulan lalu untuk dihadiahkan kepada dua anaknya.</p>
      <p>Menurutnya, dia membina kolam itu sebagai tanda kasih sayang terhadap anaknya, Mohammad Darryl Abrar Mohd Uzair Hakimi, 3, dan Mohammad Daiyyan Abrar, 1.</p>
      <p>“Pada mulanya apabila saya menyatakan hasrat untuk bina kolam berkenaan, ramai orang kata ia adalah suatu perkara yang mustahil termasuk suami dan adik-adik saya.</p>
      <p>“Namun, mereka turut membantu saya apabila melihat kesungguhan saya untuk korek tanah sehingga lima kaki dalam di sebelah rumah,” katanya yang menetap di Kemaman, Terengganu.</p>
      <figure>
        <img src="https://assets.hmetro.com.my/images/articles/07hm3_%283%29_1573084869.jpg"/>
      </figure>
      <p>Hezline Atherra yang mempunyai kelulusan Diploma Kejuruteraan dari Politeknik Sultan Mizan Zainal Abidin, Dungun berkata, dia mengambil masa lebih sebulan menyiapkan seluruh kolam itu.</p>
      <p>“Daripada lakaran, korek, ikat batu dan saliran paip semua buat sendiri dan dibantu adik-adik dan juga suami dengan kos membabitkan kira-kira RM3,000.</p>
      <p>“Memang penat sebab semua kerja membina kolam itu saya akan buat selepas pulang daripada bekerja,” katanya.</p>
      <p>“Namun, usaha itu berbaloi apabila melihat keseronokan dan gelak tawa anak-anak yang dapat mandi dalam kolam berkenaan,” katanya.</p>
      <p>Menurutnya, walaupun kolam itu agak kecil, ia cukup untuk memuatkan dia sekeluarga.</p>
      <p>“Kami juga membina sebuah gazebo sendiri dengan kos RM2,000 supaya senang untuk membuat majlis perjumpaan keluarga nanti,” katanya.</p>
      <figure>
        <img src="https://assets.hmetro.com.my/images/articles/07hm3_%283%29_1573084869.jpg"/>
      </figure>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/07/480308/tolonglah-berubah-demi-kami-ibu"/>
        <a href="https://www.hmetro.com.my/rap/2019/05/452608/aiman-hiburkan-peminat-cilik-metrotv"/>
        <a href="https://www.hmetro.com.my/dekotaman/2019/01/408718/kolam-mini-dengan-kos-rm10"/>
        <a href="https://www.hmetro.com.my/utama/2019/04/439980/naluri-ibu-terpanggil"/>
        <a href="https://www.hmetro.com.my/rap/2019/06/470544/aiman-berfikiran-jauh"/>
        <a href="https://www.hmetro.com.my/mutakhir/2018/06/346689/dapatlah-kami-beli-baju-raya"/>
        <a href="https://www.hmetro.com.my/mutakhir/2019/01/413773/bela-ikan-sembelih-ayam-dalam-pasar"/>
        <a href="https://www.hmetro.com.my/utama/2018/03/317630/luluh-hati-ayah-metrotv"/>
      </related>
    </article>
  </body>
</html>