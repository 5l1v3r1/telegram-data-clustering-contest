<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/let-op-en-trap-niet-in-deze-airbnb-scams-33044"/>
    <meta property="og:site_name" content="Apparata"/>
    <meta property="article:published_time" content="2019-11-07T08:25:00+00:00"/>
    <meta property="og:title" content="Let op en trap niet in deze Airbnb-scams"/>
    <meta property="og:description" content="Het bedrijf kondigt grootscheepse tegenmaatregelen aan."/>
  </head>
  <body>
    <article>
      <h1>Let op en trap niet in deze Airbnb-scams</h1>
      <h2>Het bedrijf kondigt grootscheepse tegenmaatregelen aan.</h2>
      <address><time datetime="2019-11-07T08:25:00+00:00">07 Nov 2019, 08:25</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Een Amerikaans stel dat een Airbnb-overnachting boekte ontdekte bij toeval een grootscheepse scam. Hoewel Airbnb in eerste instantie erg terughoudend was heeft men, mede door andere incidenten, een grootscheepse actie aangekondigd om de kwaliteit van de dienstverlening te verbeteren. We beginnen bij het begin en leggen uit wat er gebeurde.</p>
      <p><b>Wat gebeurde er via Airbnb?</b><br/>Een Amerikaans stel boekte een trip in Chicago en reisde af. Vlak voor de overhandiging van de sleutels belde de eigenaar dat de vorige huurder een ongelukje had gehad waardoor het toilet was overgelopen. Hij bood de onfortuinlijke huurders een vervangende accommodatie aan. Zij moesten dan wel akkoord gaan met de wisseling van de boeking in de Airbnb-app. Zo gezegd, zo gedaan. Vervolgens ontvingen ze het adres. De taxichauffeur bracht hen naar een soort krottenwijk met een huis waar de deur niet van op slot was. Binnen leek het huis onbewoond en het meubilair van de kringloop weggehaald. De gehuurde ruimte leek duidelijk niet op de foto’s van de vervangende locatie die zij kregen. Het was bepaald geen <a href="https://www.apparata.nl/nieuws/huur-het-huis-van-skateheld-bam-margera-op-airbnb-29160">woning van een beroemdheid</a>.</p>
      <p>Het paar voelde zich bijzonder onveilig en besloot te vertrekken. Vervolgens verzocht de eigenaar van het complex om een 5-sterren review. Ook bood hij wat vage oplossingen voor hun klachten, die het stel afwees. Uiteindelijk verwees hij hen door naar Airbnb. Daar kregen zij in eerste instantie maar een fractie van hun geld terug. Aangezien dat geld betaald wordt uit de achtergehouden opbrengst van de verhuur hadden verhuurders dus duidelijk een voordeel bij deze transactie.</p>
      <p><b>Hoe werkt deze scam?</b><br/>De scammers spelen in op 3 aspecten die aan het gebruik van Airbnb verbonden zijn. Allereerst het reviewsysteem. Doordat huurders en verhuurders elkaar mogen reviewen is het risico voor de huurder dat hij een negatieve feedback van de verhuurder krijgt als hij klaagt over het gehuurde. Dit kan de huurder moeite opleveren bij toekomstige boekingen. Hierdoor is er een druk om ondanks problemen een positieve review te geven.</p>
      <p>Het tweede aspect is dat Airbnb de bepalende stem heeft in het oplossen van geschillen. Hierdoor is het derde aspect, dat huurders minimaal één nacht overnachten ook van belang. Wanneer Airbnb namelijk een zaak uitzoekt pleegt zij hoor en wederhoor. De verhuurder kan redelijk eenvoudig aantonen dat de klacht ‘overdreven’ is als hij kan bewijzen dat de huurders er (minimaal) een nacht verbleven hebben, vervolgens een positieve review achterlaten en daarna klagen. Precies om die reden kreeg het echtpaar dat deze zaak aan het rollen bracht in eerste instantie een voorstel voor deelretour in plaats van het volledige bedrag terug. Helaas voor hen liep het spel van de verhuurders deze keer niet goed af.</p>
      <p><b>Airbnb-fraude ontmaskerd, zo trap jij niet in de scam</b><br/>De vrouwelijke helft van het paar was namelijk advocaat. Samengevat ondernam zij de volgende stappen die jij ook kunt nemen als je het gevoel hebt dat er iets niet klopt.<br/>1. Zij checkte de reviews grondig. Aan de schrijfstijl en de manier waarop bepaalde zaken werden gezegd zag ze na verloop van tijd dat de reviews kunstmatig waren en wellicht door de verhuurders zelf geplaatst;<br/>2. Zij checkte de foto’s van de ‘te huren locatie’ via Google en zag dat deze van origine stockfoto’s waren van een bedrijf. Vervolgens zag ze ook dat deze op liefst 98 profielen werden gebruikt voor steeds andere locaties. Om de zaak te verdoezelen waren er wat details in de foto’s aangepast.<br/>3. Zij bekeek via Google de gegevens van de verhuurder en zag dat deze allemaal anoniem waren (geanonimiseerd telefoonnummer, geheim adres etc.)</p>
      <p>Met deze gegevens kon ze bij Airbnb de fraude aanhangig maken en kreeg ze alsnog een volledige restitutie.</p>
      <p>Doordat de verhuurder gebruik maakt van de situatie door je in een vreemde stad met het nieuws te ‘verrassen’ dat jouw plek niet beschikbaar is, is de kans groot dat je dit ter plekke vergeet. Zeker wanneer de verhuurder je ‘lekker maakt’ met de opmerking dat het alternatief gunstiger (in dit geval groter) is. De reacties van veel meer slachtoffers stromen dan ook binnen nu het verhaal bekend wordt.</p>
      <p>Inmiddels heeft ook Airbnb gereageerd. CEO Brian Chesky legt in een interview uit dat zij vanaf volgend jaar een nieuw reviewsysteem operationeel willen hebben en dat zij bij annulering door de verhuurder zelf voor een alternatief of terugbetaling zullen zorgen. Dit moet de huurder beter beschermen.</p>
      <p>Al eerder kondigde Airbnb aan de strijd aan te gaan met <a href="https://www.apparata.nl/nieuws/airbnb-gaat-je-verlinken-maar-zonder-naam-en-rugnummer-19030">illegale verhuurders</a> en huurders die er een rommel van maken door verhuur voor feestjes te beperken. Zoals je in dit filmpje ziet kan dat namelijk nogal misgaan.</p>
      <p>Bron: <a href="https://www.vice.com/en_us/article/43k7z3/nationwide-fake-host-scam-on-airbnb">Vice</a></p>
    </article>
  </body>
</html>