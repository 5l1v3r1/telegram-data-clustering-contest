<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/us-saudis-recruited-twitter-workers-to-spy-on-critics"/>
    <meta property="og:site_name" content="euronews"/>
    <meta property="article:published_time" content="2019-11-07T08:25:20+00:00"/>
    <meta property="og:title" content="سعودی‌ها ۲ کارمند توئیتر را برای جاسوسی از منتقدان اجیر کرده بودند"/>
    <meta property="og:description" content="ابوعمو، شهروند آمریکا و کارمند سابق توئیتر در سیاتل بازداشت شده است اما دو فرد دیگر در عربستان هستند."/>
  </head>
  <body>
    <article>
      <h1>سعودی‌ها ۲ کارمند توئیتر را برای جاسوسی از منتقدان اجیر کرده بودند</h1>
      <address><time datetime="2019-11-07T08:25:20+00:00">07 Nov 2019, 08:25</time> by <a rel="author">یورونیوز فارسی </a></address>
      <p>دو کارمند پیشین توئیتر و یک شهروند عربستان با اتهام جاسوسی به نفع پادشاهی سعودی از طریق جمع آوری و انتقال اطلاعات شخصی منتقدان در ازای دریافت پول روبرو هستند.</p>
      <p><a href="https://www.documentcloud.org/documents/6541566-Saudi-agents-Twitter-criminal-complaint-11-6-19.html">طبق شکایتی</a> که چهارشنبه ۵ نوامبر (۱۴ آبان) علیه این افراد در ایالت کالیفرنیا تنظیم شده است، علی الزباره و احمد ابوعمو، دو کارمند پیشین توئیتر و احمد مطیری که برای خانواده سلطنتی عربستان کار می‌کرد متهم هستند که به‌دنبال اطلاعات شخصی حساب‌های توئیتری منتقدان بودند.</p>
      <figure>
        <img src="https://static.euronews.com/articles/stories/04/28/35/64/534x752_cmsv2_280fdd54-33e9-56b7-a8dd-10a20ee4b44f-4283564.jpg"/>
        <figcaption>صفحه نخست دادخواست تنظیم شده</figcaption>
      </figure>
      <p>طبق این شکایت، ابوعمو در اوایل سال ۲۰۱۵ بارها به حساب توئیتری یک منتقد برجسته خاندان سلطنتی عربستان دسترسی و آدرس ایمیل و شماره تلفن این حساب توئیتری را در اختیار داشته است. او همچنین متهم به دسترسی به حساب کاربری یک منتقد دیگر سعودی است. در این مورد نیز اطلاعات شخصی کاربر جمع آوری شده است.</p>
      <p>در این شکایت ذکر شده که توئیتر از دسترسی غیرمجاز علی الزباره پرده برداشته و شرکت توئیتر او را از اواخر سال ۲۰۱۵ در مرخصی اداری قرار داده است. او به اطلاعات بیش از ۶ هزار حساب کاربران دسترسی داشته است که از جمله آن ۳۳ حساب کاربری‌ که مقام‌های عربستان درخواست اقدمات قانونی را برای این حساب‌ها به توئیتر ارسال کرده بودند.</p>
      <p>احمد مطیری، شهروند سعودی نیز متهم به نقش واسطه‌گریی بین کارمندان توئیتر و دولت عربستان است.</p>
      <p>طبق گزارش رسانه‌ها، ابوعمو، شهروند آمریکا و کارمند سابق توئیتر در سیاتل بازداشت شده است اما دو فرد دیگر در عربستان هستند.</p>
      <p>طبق این شکایت، به دو کارمند سابق توئیتر در ازای انتقال اطلاعات، پول نقد یا پاداش‌هایی مانند یک ساعت مچی گران قیمت داده شده است.</p>
      <blockquote>شرکت ما دسترسی به اطلاعات حساس را به گروه محدودی از کارمندان با مهارت و کارآزموده محدود کرده است.<cite>شرکت توئیتر</cite></blockquote>
      <p>رویترز می‌گوید ظاهرا این افزاد زیر نظر یک مقام ارشد سعودی که از وی به‌عنوان مشاور نزدیک ولیعهد عربستان نام برده می‌شود، بوده‌اند.</p>
      <p>سفارت عربستان در واشنگتن تاکنون به این شکایت واکنشی نداده است.</p>
      <p>همزمان، توئیتر با قدردانی از اف بی آی و وزارت دادگستری نوشت: «شرکت ما دسترسی به اطلاعات حساس را به گروه محدودی از کارمندان با مهارت و کارآزموده محدود کرده است. ما با خطرات باورنکردنی پیش روی افرادی که تلاش می‌کنند دیدگاه‌های خود را با توئیتر و برای پاسخگویی افراد در قدرت به اشتراک بگذارند، آگاه هستیم.»</p>
    </article>
  </body>
</html>