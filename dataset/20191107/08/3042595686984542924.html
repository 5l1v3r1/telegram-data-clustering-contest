<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/iron-maiden-til-oslo/71782611"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T08:57:08+00:00"/>
    <meta property="og:title" content="Iron Maiden til Oslo"/>
    <meta property="og:description" content="Topper plakaten under neste års Tons of Rock-festival i juni."/>
  </head>
  <body>
    <article>
      <h1>Iron Maiden til Oslo</h1>
      <h2>Topper plakaten under neste års Tons of Rock-festival i juni.</h2>
      <address><time datetime="2019-11-07T08:57:08+00:00">07 Nov 2019, 08:57</time> by <a rel="author">Torgrim Øyre</a></address>
      <p><b>KULTUR: </b>I dag ble det klart at de britiske heavy metal-ikonene, Iron Maiden, blir hovednavn når Tons of Rock går av stabelen på Ekebergsletta neste sommer. Festivalen arrangeres for andre gang i Oslo etter fem år i Halden. Tons of Rock ble i fjor besøkt av 40 000 publikummere fordelt over tre dager. Til neste år sikter festivalen enda høyere.</p>
      <p>- Showet Iron Maiden leverer om dagen er det største bandet noensinne har gjort, og for oss i Tons of Rock kan det ikke bli større, sier festival- og booking-manager Jarle Kvåle.</p>
      <h3>Største hits</h3>
      <p>Gruppen skal til sommeren fullføre «Legacy of the Beast»-verdensturneen som er bygget rundt mange av Iron Maidens største hits og karrieredefinerende øyeblikk.</p>
      <p>
        <b>Om Iron Maiden gjør som tidligere på turneen, er det stor fare for at Tons of Rock-publikummet får en «lavtflygende» Spitfire-replika i fleisen under åpningsnummeret «Aces High». I tillegg til alle de store hitene som «The Trooper», «Run to the Hills», «Fear of the Dark» og «The Number of the Beast», har fan-favoritter som «Where Eagles Dare», «Sign of the Cross» og «Flight of Icarus» vært gjengangere på turneen.</b>
      </p>
      <figure>
        <img src="https://dbstatic.no/71790843.jpg?imageId=71790843&amp;width=1024&amp;height=615"/>
        <figcaption><b>SPARER IKKE PÅ KRUTTET:</b> Iron Maiden har med seg en Spitfire-replika i tilnærmet original størrelse på scenen. Foto: John McMurtrie Vis mer</figcaption>
      </figure>
      <h3>Lover megashow</h3>
      <p>- Bandet har hatt det fantastisk artig på Legacy of the Beast-turneen så langt, og reaksjonene på sceneshowet og alle de vanvittige rekvisittene jeg har kunnet leke meg med har vært overveldende, sier bandets vokalist Bruce Dickinson i en pressemelding.</p>
      <p>Vi er veldig fornøyd med at vi nå kan ta med oss denne spektakulære produksjonen til Tons of Rock, slik at enda flere av våre norske fans kan få sett showet, avslutter sangeren.</p>
      <h4>Iron Maiden</h4>
      <ul>
        <li>Grunnlagt av Steve Harris i East End - London i 1975</li>
        <li>Har anslagsvis solgt over 90 millioner</li>
        <li>Er kjent for storslagne sceneshow og ikke minst maskoten, Eddie</li>
        <li>Tons of Rock blir britenes 22. konsert her i landet</li>
      </ul>
      <h3>Drømmeband</h3>
      <p>Festivalsjefen legger ikke skjul på at han er godt fornøyd med å ha fått britene til Ekebergsletta.</p>
      <p>- Iron Maiden er det ultimate drømmebandet for Tons of Rock. Ingen band har definert sjangeren i samme grad og få har større fanskare her til lands enn disse ikoniske britene, avslutter Kvåle.</p>
      <p>Iron Maiden spilte sist i Oslo i 2016. Bandet besøkte Trondheim Rocks for to år siden, den konserten fikk <a href="https://www.dagbladet.no/kultur/kom-sa-og-vant/69865873">terningkast fem her i Dagbladet</a>.</p>
      <h3>Godt selskap</h3>
      <h3>Det er ikke bare Iron Maiden som skal spille på Tons of Rock til neste sommer. Festivalen varer i tre dager til ende og norske Dimmu Borgir blir ett av mange trekkplaster. I tillegg er franske Gojira, Disturbed, Sepultura og våre egne Backstreet Girls bekreftet.</h3>
      <h4>Tons of Rock</h4>
      <ul>
        <li>Rockefestival som går over tre dager fra 25.06 - 27.06 i 2020</li>
        <li>Er inne i sin syvende sesong</li>
        <li>Festivalen ble først avholdt på Fredriksten Festning, hvor den ble værende de fem første årene</li>
        <li>Flyttet til Ekebergsletta i 2019</li>
        <li>40.000 publikummere var innom portene i løpet av årets festival, som blant annet hadde Kiss, Volbeat, Slayer og Def Leppard på plakaten</li>
      </ul>
    </article>
  </body>
</html>