<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/palubni-personal-nemeckych-aerolinek-lufthansa-stavkuje/1818123?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T08:34:00+00:00"/>
    <meta property="og:title" content="Palubní personál německých aerolinek Lufthansa stávkuje"/>
    <meta property="og:description" content="Berlín - Palubní personál německých aerolinek Lufthansa dnes vstoupil do dvoudenní stávky, kvůli které firma zrušila 1300 letů. Šéf společnosti Lufthansa Carsten Spohr dnes ale překvapivě oznámil, že se chce dohodnout s odborovým svazem, který stávkující zastupuje. Podle stránek pražského letiště bylo pro dnešek a pátek zrušeno jedenáct letů na linkách mezi Prahou a Frankfurtem nad Mohanem nebo Mnichovem."/>
  </head>
  <body>
    <article>
      <h1>Palubní personál německých aerolinek Lufthansa stávkuje</h1>
      <address><time datetime="2019-11-07T08:34:00+00:00">07 Nov 2019, 08:34</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Palubní personál německých aerolinek Lufthansa dnes vstoupil do dvoudenní stávky, kvůli které firma zrušila 1300 letů. Šéf společnosti Lufthansa Carsten Spohr dnes ale překvapivě oznámil, že se chce dohodnout s odborovým svazem, který stávkující zastupuje. Podle stránek pražského letiště bylo pro dnešek a pátek zrušeno jedenáct letů na linkách mezi Prahou a Frankfurtem nad Mohanem nebo Mnichovem.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573112135_P201911070296201.jpg"/>
        </figure>
        <figure>
          <img src="https://i3.cn.cz/6/1573112167_P201911070296501.jpg"/>
        </figure>
        <figure>
          <img src="https://i3.cn.cz/6/1573112200_P201911070297301.jpg"/>
        </figure>
        <figure>
          <img src="https://i3.cn.cz/6/1573112233_P201911070298201.jpg"/>
        </figure>
        <figure>
          <img src="https://i3.cn.cz/6/1573112270_P201911070299301.jpg"/>
        </figure>
        <figure>
          <img src="https://i3.cn.cz/6/1573112288_P201911070299801.jpg"/>
        </figure>
        <figure>
          <img src="https://i3.cn.cz/6/1573112843_P201911070310501.jpg"/>
        </figure>
        <figure>
          <img src="https://i3.cn.cz/6/1573112904_P201911070311601.jpg"/>
        </figure>
      </slideshow>
      <p>Protestní akci vyhlásil odborový svaz UFO, který po aerolinkách požaduje mimo jiné zvýšení příplatků či usnadnění přechodu sezonních pracovníků do běžného zaměstnaneckého poměru.</p>
      <p>"První kolegové, kteří nyní měli přijít do práce, se nedostavili. První kolegové, kteří dorazili ze zahraničí, se již zapojili do stávkových aktivit," uvedl dnes ráno mluvčí UFO Nicoley Baublies.</p>
      <p>Lufthansa stávku tvrdě odsoudila a neúspěšně se jí pokusila zabránit u pracovního soudu ve Frankfurtu nad Mohanem. Dnes ale šéf společnosti Lufthansa Carsten Spohr uvedl, že se chce pokusit spor s odborovým svazem UFO urovnat.</p>
      <p>Aktuální spor vznikl především kvůli tomu, že Lufthansa zpochybnila, zda je odborový svaz UFO oprávněn palubní personál zastupovat při jednání o tarifních smlouvách. Lufthansa ve středu jednala s odborovým svazem Verdi a novým svazem Cabin Union, který odborářům z UFO konkuruje. Nyní chce podle Spohra jednat se všemi třemi svazy.</p>
      <p>Mluvčí UFO Baublies se zatím je Spohrově nabídce na urovnání sporu nevyjádřil.</p>
      <p>Na dnešek oznámila Lufthansa zrušení 700 letů. Dalších 600 letů má být zrušeno v pátek. Omezení by se mělo dotknout až 180.000 cestujících. Podle mluvčího frankfurtského letiště panuje dnes na terminálech klid, cestující si podle něj zjistili informace o svých letech včas.</p>
      <p>Podle údajů o odletech a příletech na internetových stránkách pražského letiště bylo zrušeno devět dnešních spojů mezi Prahou a Mnichovem nebo Frankfurtem nad Mohanem. Z pátečních spojů jsou zatím zrušeny dva na lince mezi Prahou a Frankfurtem.</p>
      <p>Mluvčí Letiště Praha Roman Pacvoň upozornil, že se situace kolem rušení letů může měnit a doporučil cestujícím, aby sledovali aktuální stav svého letu na internetových stránkách dopravce nebo na webu Letiště Praha.</p>
    </article>
  </body>
</html>