<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/poroshenko-roshen-poroshenko-perepisuye-biznes-na-starshogo-sina-novini-ukrajini-50052104.html"/>
    <meta property="og:site_name" content="НВ"/>
    <meta property="article:published_time" content="2019-11-07T08:37:00+00:00"/>
    <meta property="og:title" content="У Roshen підтвердили, що Порошенко переоформлює кондитерський бізнес на сина Олексія"/>
    <meta property="og:description" content="Петро Порошенко почав переписувати кондитерський бізнес на старшого сина."/>
  </head>
  <body>
    <article>
      <h1>У Roshen підтвердили, що Порошенко переоформлює кондитерський бізнес на сина Олексія</h1>
      <h2>Петро Порошенко почав переписувати кондитерський бізнес на старшого сина.</h2>
      <address>
        <time datetime="2019-11-07T08:37:00+00:00">07 Nov 2019, 08:37</time>
      </address>
      <p>Корпорація Roshen не заперечує інформацію про те, що колишній президент України і нардеп <a href="https://nv.ua/biz/top-100-bogatyh/petr-poroshenko-dose-biografiya-sostoyanie-2019-skolko-deneg-u-poroshenko-50051873.html">Петро Порошенко</a> перереєстрував частину свого кондитерського бізнесу Roshen на старшого сина Олексія. Про це <a href="https://nv.ua/biz.html">НВ Бізнес</a> повідомили у прес-службі корпорації.</p>
      <p>«Щодо причин, то це — питання до бенефіціарів», — додали у прес-службі.</p>
      <p>Як повідомлялося, сайті проекту Центру протидії корупції Відкритий реєстр національних громадських діячів <a href="https://nv.ua/ukr/ukraine/politics/roshen-petro-poroshenko-perepisuye-biznes-na-sina-oleksiya-novini-ukrajini-50052078.html">оприлюднив дані</a> про те, що станом на 6 листопада бенефіціаром компанії ТОВ Центрально-Європейська кондитерська компанія (ЦЕКК) зазначено Олексія Порошенка — старшого сина президента.</p>
      <p>Це підтверджує Єдиний державний реєстр юридичних осіб, фізичних осіб-підприємців та громадських формувань. Там зазначено, що контроль над ЦЕКК перейшов до Порошенка-молодшого у результаті отримання корпоративних прав на нідерландську Roshen Europe BV, яка володіє 85% ЦЕКК. Раніше Roshen Europe BV також належала Порошенку-старшому, згідно з його останньою декларацією.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/303/big/b1ae61e763f16809331c9c8782c92cf9.png?stamp=20191107104648&amp;q=85&amp;output=jpg&amp;bg=white"/>
        <figcaption>Фото: pep.org.ua</figcaption>
      </figure>
      <p>При цьому станом на 20 травня 2019 року Петро Порошенко у декларації про майно та доходи вказав себе бенефіціарним власником ЦЕКК.</p>
      <p>ЦЕКК — одна з головних компаній у структурі корпорації Roshen, адже вона є засновником низки інших підприємств.</p>
      <p>Також повідомляється, що одночасно бенефіціарний власник почав змінюватися і в тих компаніях, де ТОВ ЦЕКК є засновником. Зокрема, ТОВ Рошен де люкс, ДП КК Рошен, ТОВ Рошен-Волинь, ТОВ Рошен Світ і інші, які до недавнього часу декларував Порошенко-старший. У них колишнього президента також замінив його син.</p>
      <p>Порошенко-старший залишається бенефіціарним власником в низці інших підконтрольних ЦЕКК підприємств: ТОВ Рошен-Столиця, ПрАТ Київська кондитерська фабрика Рошен.</p>
      <p>Читайте також:<br/><a href="https://nv.ua/ukr/biz/markets/biznes-poroshenko-roshen-viplatit-1-mlrd-grn-dividendiv-novini-ukrajini-50051672.html">&amp;nbspRoshen виплатить близько 1 млрд грн дивідендів <br/></a>Читайте також:<br/><a href="https://nv.ua/ukr/biz/consmarket/roshen-korporaciya-vidkrivaye-novi-firmovi-magazini-novini-ukrajini-50051641.html">&amp;nbspЩо з бізнесом Порошенка. Президент Roshen розповів про плани розвитку фірмової мережі магазинів</a></p>
    </article>
  </body>
</html>