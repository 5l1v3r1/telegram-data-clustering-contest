<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/07/schopflin-gyorgy-fogadni-mernek-ra-hogy-nem-szavazzak-meg-az-uj-europai-bizottsagot"/>
    <meta property="og:site_name" content="infostart"/>
    <meta property="article:published_time" content="2019-11-07T08:15:00+00:00"/>
    <meta property="og:title" content="Schöpflin György: fogadni mernék rá, hogy nem szavazzák meg az új Európai Bizottságot"/>
    <meta property="og:description" content="Nem tartja valószínűnek a korábbi EP-képviselő, hogy az Ursula von der Leyen vezette bizottság december elején hivatalba tud lépni; az InfoRádió Aréna című műsorának stúdiójában azt mondta: ha az Európai Parlament nem szavazza meg az új bizottságot, alkotmányos válság lesz."/>
  </head>
  <body>
    <article>
      <h1>Schöpflin György: fogadni mernék rá, hogy nem szavazzák meg az új Európai Bizottságot</h1>
      <address><time datetime="2019-11-07T08:15:00+00:00">07 Nov 2019, 08:15</time> by <a rel="author">InfoRádió</a></address>
      <h3>Nem tartja valószínűnek a korábbi EP-képviselő, hogy az Ursula von der Leyen vezette bizottság december elején hivatalba tud lépni; az InfoRádió Aréna című műsorának stúdiójában azt mondta: ha az Európai Parlament nem szavazza meg az új bizottságot, alkotmányos válság lesz.</h3>
      <p>Van körülbelül 150 olyan képviselő az Európai Parlamentben, akiknek nem áll érdekükben a parlament működtetése, mindent leszavaznak, zavarnak - mondta az InfoRádió Aréna című műsorának stúdiójában Schöpflin György korábbi EP-képviselő, aki szerint ez a magatartás "öngól".</p>
      <p>"Aztán ott van a biztosjelöltek meghallgatása, láttuk, ahogy jogilag szerintem elfogadhatatlan alapon kigolyózták a biztosjelölteket, köztük Trócsányi Lászlót, valamint a román és a francia aspiránst. Utóbbinak talán túl nagy volt a portfóliója és a kicsit gyanús ügye" - vélekedett Schöpflin György.</p>
      <p>Úgy véli,</p>
      <blockquote>az informális szabályokat az EP-ben visszamenőlegesen változtatgatják, ami szembemegy a demokráciával;</blockquote>
      <p>ha valaki elkövet valamit, akkor ha abban a pillanatban nem büntethető, ezért később se lehessen felelősségre vonni - hangsúlyozta Fidesz korábbi brüsszeli politikusa.</p>
      <p>Szerinte olyan idők járnak most, amikor ha büntetőjogilag nem, politikailag akkor is bárkit felelősséggre lehet vonni, "a baloldal megváltoztatta a szabályokat".</p>
      <p>Felidézte azt is: már nem először halasztották el az új Európai Bizottság megválasztását.</p>
      <p>"Nem lehet tudni, de én több száz, akár ezer forintban is fogadnék arra, hogy ez az Európai Parlament nem fogja megszavazni az új Európai Bizottságot. Ha nem szavazza meg, akkor</p>
      <p>
        <mark>alkotmányos válság lesz,</mark>
      </p>
      <p>aztán nem tudjuk, de bármi lehet" - mutatott rá. Szerinte a decemberből - amikor a jelenlegi menetrend szerint a bizottságnak meg kellene alakulnia - inkább január lesz, januárból pedig február, mindezek mögött pedig ott van a brexit, ami "mindenkit nagyon zavar".</p>
      <p>
        <i>Nyitókép: Bruzák Noémi</i>
      </p>
      <p>
        <b>Kapcsolódó hang</b>
      </p>
      <p>Schöpflin György az Európai Bizottságról</p>
      <figure>
        <audio src="https://infostart.hu/audio/00004/00004efab.mp3"/>
      </figure>
      <p> </p>
    </article>
  </body>
</html>