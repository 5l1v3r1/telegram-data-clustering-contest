<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/07/ex-dipendenti-twitter-spionaggio-arabia-saudita/"/>
    <meta property="og:site_name" content="Il Post"/>
    <meta property="article:published_time" content="2019-11-07T08:10:46+00:00"/>
    <meta property="og:title" content="Negli Stati Uniti due ex dipendenti di Twitter sono accusati di aver dato informazioni personali su migliaia di utenti all’Arabia Saudita"/>
    <meta property="og:description" content="Negli Stati Uniti due ex dipendenti di Twitter sono accusati di aver commesso atti di spionaggio per l'Arabia Saudita per aver dato a funzionari del governo saudita informazioni personali riservate su migliaia di utenti del social network, tra cui importanti oppositori del regime saudita. I due accusati sono il"/>
  </head>
  <body>
    <article>
      <h1>Negli Stati Uniti due ex dipendenti di Twitter sono accusati di aver dato informazioni personali su migliaia di utenti all’Arabia Saudita</h1>
      <address>
        <time datetime="2019-11-07T08:10:46+00:00">07 Nov 2019, 08:10</time>
      </address>
      <p>Negli Stati Uniti due ex dipendenti di Twitter <a href="https://www.aljazeera.com/news/2019/11/charged-spying-twitter-users-saudi-arabia-191106232238789.html">sono accusati di aver commesso atti di spionaggio per l’Arabia Saudita</a> per aver dato a funzionari del governo saudita informazioni personali riservate su migliaia di utenti del social network, tra cui importanti oppositori del regime saudita. I due accusati sono il cittadino statunitense Ahmad Abouammo, che fino al 2015 lavorava per Twitter nell’ambito delle collaborazioni con i media, e il cittadino saudita Ali Alzabarah, che ha lavorato per Twitter come ingegnere e ora, secondo gli investigatori, si trova in Arabia Saudita.</p>
      <p>Alzabarah è accusato in particolare di aver dato al regime i dati personali di più di 6mila utenti di Twitter nel 2015, di aver falsificato documenti e aver mentito all’FBI. Una terza persona, il saudita Ahmed Almutairi, è accusata di aver fatto da intermediario tra Abouammo e Alzabarah e i funzionari del governo saudita. Tra le informazioni date al governo c’erano gli indirizzi email legati agli account e gli indirizzi IP che possono rivelare dove si trova un utente.</p>
      <p>Il <i>New York Times</i> dice che è la prima volta che dei cittadini sauditi sono incriminati per spionaggio negli Stati Uniti. Twitter ha detto di aver collaborato all’indagine e che l’accesso alle informazioni personali sugli utenti è permesso «a un limitato gruppo di dipendenti molto formati e controllati». Circa un terzo degli abitanti dell’Arabia Saudita è attivo su Twitter.</p>
    </article>
  </body>
</html>