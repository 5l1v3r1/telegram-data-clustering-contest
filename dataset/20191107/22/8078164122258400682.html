<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/amazzonia/notizie/viaggio-amazzonia12-diga-gigantesca-che-sta-uccidendo-fiume-sacro-chi-abita-quelle-zone-8704bcaa-020b-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Viaggio in Amazzonia/12: la diga gigantesca che sta uccidendo il fiume sacro (e chi abita in quelle zone)"/>
    <meta property="og:description" content="Altamira, nello stato del Pará, è un concentrato di tutte le questioni: distruzione della foresta, minacce alle popolazioni indigene, l’impatto di una gigantesca centrale idroelettrica, l’apertura imminente di una miniera d’oro"/>
  </head>
  <body>
    <article>
      <h1>Viaggio in Amazzonia/12: la diga gigantesca che sta uccidendo il fiume sacro (e chi abita in quelle zone)</h1>
      <h2>Altamira, nello stato del Pará, è un concentrato di tutte le questioni: distruzione della foresta, minacce alle popolazioni indigene, l’impatto di una gigantesca centrale idroelettrica, l’apertura imminente di una miniera d’oro</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Rocco Cotroneo</a></address>
      <p>Se la questione climatica è la più seria sul pianeta Terra, la foresta amazzonica è il suo epicentro, il topos del futuro dell’umanità. «Amazônia centro do mundo» è lo slogan preferito degli ambientalisti brasiliani, titolo di convegni e studi. Se c’è poi da scegliere una capitale, questa è sicuramente Altamira, nello stato del Pará, dove la <a href="https://www.corriere.it/esteri/amazzonia/notizie/viaggio-amazzonia10-transamazonica-incompiuta-suo-fango-centinaia-km-mucche-825fd4d8-ffd0-11e9-86c6-d2f1a0d8af2e.shtml">Transamazonica</a> incontra il Rio Xingu. Altamira è un concentrato di tutte le questioni: distruzione della foresta, minacce alle popolazioni indigene, l’impatto di una gigantesca centrale idroelettrica, l’apertura imminente di una miniera d’oro. È la città di frontiera della grande foresta, e non da oggi. Nel 1989, quando ci fu la prima ondata di interesse mondiale sull’Amazzonia, Altamira venne scelta per far arrivare 600 indios e centinaia di giornalisti da tutto il mondo, richiamati anche dalla presenza della popstar Sting, all’epoca il paladino mondiale della foresta. Allora la città contava poche migliaia di abitanti, oggi sono oltre 120.000. Per ragioni geografiche e di grandi interessi tutto continua a ruotare attorno a queste terre dove il Rio Xingu, fiume sacro per decine di tribù indigene, fa una strana giravolta nella foresta, chiamata «Volta Grande», prima di proseguire il suo cammino verso il Rio delle Amazzoni.</p>
      <h4>Una vittoria di Lula e Dilma</h4>
      <p>Ed è qui che dopo decenni di resistenze il governo brasiliano (con la sinistra al potere, prima Lula poi Dilma Rousseff) è riuscito infine a costruire la gigantesca Belo Monte, terza centrale idroelettrica del mondo, che ha allagato un territorio di 500 chilometri quadrati e cambiato la vita di migliaia di persone in un’area assai più vasta. Belo Monte è stata giustificata dalla fame di elettricità del Brasile, soprattutto durante l’ultimo boom economico, qualche anno fa. Può arrivare a fornire, dicono, il 10 per cento del fabbisogno nazionale. È una energia pulita e rinnovabile. Le obiezioni, passate e presenti, di scienziati e ambientalisti riempiono invece volumi e videoteche. Vanno da questioni di efficienza (lo Xingu ha una portata limitata nella stagione secca e la centrale lavora a bassissimo regime) a questioni di impatto sociale e di diritti umani. L’allarme lanciato di recente è che, dopo qualche anno di operatività, è cambiato tutto l’ecosistema nella regione, soprattutto nella fauna acquatica che serve di alimento ad alcune popolazioni indigene. «Lo Xingu sta morendo, stiamo assistendo a un ecocidio e un genocidio» ha accusato una giudice di Altamira, Thais Santi, punto di riferimento di decine di osservatori arrivati in città dopo la crisi degli incendi di agosto. Lei e altri 23 pm della regione hanno firmato una raccomandazione al governo affinché venga rivisto il cosiddetto «idrogramma» di Belo Monte, cioè la gestione delle acque da parte della centrale. Minacciando un’azione legale, che potrebbe condurre allo stop della centrale.</p>
      <h4>Ora tocca all’oro</h4>
      <p>La Norte Energia sostiene che nessuna terra indigena è stata allagata e nessuna tribù ha dovuto traslocare. Ma - per mancanza di pesce a valle della diga - gli indios ricevono sussidi in forma di pacchi di cibo industrializzato pronto al consumo, che non avevano mai assaggiato prima. La denutrizione infantile è esplosa, così come le file negli ambulatori. Nella stessa regione, la società mineraria canadese Belo Sun sta spingendo la popolazione locale e i poteri politici del Pará per ottenere l’autorizzazione a sfruttare quella che sarebbe la più grande miniera d’oro a cielo aperto del Brasile. E inquinare con i rifiuti quel che resta della Volta Grande dello Xingu, accusano gli ambientalisti.</p>
      <h4>Come spostare una città</h4>
      <p>L’innalzamento del fiume a causa della nascita del lago artificiale ha portato allo spostamento di 23.000 abitanti, la maggior parte da quartieri poveri della città (a 40 chilometri a monte dalla diga!) a rischio allagamento nella stagione di piena del fiume. Ho visitato i nuovi quartieri popolari di Altamira, costruiti dalla Norte Energia, la concessionaria della centrale, come uno degli obblighi del contratto. Sono tristi e pieni di problemi sociali, tra i quali l’esplosione di violenza e droga, e gli abitanti sostengono che le case cadono a pezzi dopo cinque anni, da tanto che si è risparmiato in cemento nella costruzione. A São Joaquim, vicino agli evacuati, vivono anche i tecnici e gli ingegneri della Norte Energia. Ma il loro quartiere di casette a schiera ha tutta un’altra faccia, oltre ad essere separato dal resto da chilometri di filo spinato. Culmine dell’esplosione di violenza <a href="https://video.corriere.it/esteri/brasile-scontri-carcere-oltre-50-morti/13b0bbc0-b295-11e9-836f-760707711764">un regolamento dei conti tra bande rivali nel carcere locale, lo scorso luglio. Ci furono 57 morti, di cui 16 decapitati</a>, da decenni non si vedeva niente del genere in Brasile. Invasa da migliaia di tecnici e operai, una città tranquilla si è trasformata in un caos di motorini e offerte commerciali. Tra cui, mi hanno passato un depliant in strada, la proposta di installare il fotovoltaico in casa «per non pagare mai più le esose bollette elettriche». Sembra uno scherzo, a pochi chilometri da una potenza installata di 11.000 megawatt. La città si gira in mototaxi, il casco lo usano tutti ma dei dieci che ho preso in tre giorni soltanto la metà hanno sostenuto di avere tutti i documenti in regola.</p>
    </article>
  </body>
</html>