<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scuola/primaria/cards/mense-scolastiche-nord-costano-doppio-quasi-mille-euro-emilia-romagna-586-puglia/i-costi_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Mense scolastiche, al Nord costano il doppio: scopri quali sono le peggiori"/>
    <meta property="og:description" content="E il servizio spesso non è all’altezza dei costi: sprechi, cibi rifiutati, ambienti non sempre sicuri. Il rapporto di Cittadinanzattiva prende in esame le tariffe di tutti e 110 capoluoghi di provincia sia per l’infanzia che per la primaria, oltre a 230 parametri e 342 interviste"/>
  </head>
  <body>
    <article>
      <h1>Mense scolastiche, al Nord costano il doppio: scopri quali sono le peggiori</h1>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Valentina Santarpia</a></address>
      <p>Solo un bambino su due delle scuole dell’infanzia e primarie ha accesso alle mense, che restano carissime e sprecone: è uno dei dati che emerge dall’ultimo rapporto di Cittadinanzattiva sulle mense scolastiche. Il costo annuale sostenuto dalle famiglie per far mangiare i propri figli a scuola oscilla dai 943 euro (scuola dell’infanzia) e 952 euro (scuola primaria) dell’Emilia Romagna, la regione più cara, ai 586 della Puglia, quella dove il servizio costa di meno. Per la scuola dell’infanzia il costo medio del pasto è di € 4,07, quello mensile di € 82 e quello annuale di € 735, con una variazione su base annuale rispetto allo scorso anno dello 0,95%. Per la scuola primaria il costo medio del singolo pasto, su base nazionale, è di €4,14, su base mensile di € 83, e annuale di € 744 con una variazione rispetto al 2018 dello 0,81%. Ma parliamo di una famiglia di reddito medio, con un solo figlio, e un Isee di 19.900 euro, che spende 82/83 euro al mese per pagare la mensa. Basta moltiplicare figli e redditi per arrivare a cifre ben più alte. Il capoluogo più economico è Barletta (32 euro mensili per la mensa nella scuola dell’infanzia e la primaria), i più costosi Torino per la scuola dell’infanzia (132 euro mensili) e Livorno per la primaria (128 euro). Ma per avere in cambio quale servizio? I 230 parametri indicatori considerati dall’associazione di consumatori, prendendo in esame un campione di mense scolastiche di nove regioni, evidenzia problemi e criticità.</p>
      <figure>
        <img src="https://images2.corriereobjects.it/methode_image/2019/11/07/Cultura/Foto%20Cultura%20-%20Trattate/care-k5mG-U3150632035205r4E-593x443@Corriere-Web-Sezioni.PNG?v=201911081024"/>
      </figure>
      <aside>Scheda 1 di 6<br/><br/>INDIETRO<a href="https://www.corriere.it/scuola/primaria/cards/mense-scolastiche-nord-costa-doppio-quasi-mille-euro-emilia-romagna-586-puglia/vermi-larve.shtml"> AVANTI</a></aside>
    </article>
  </body>
</html>