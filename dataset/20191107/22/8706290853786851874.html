<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682955/piges-epitropis-prokatarktikis-pros-to-paron-i-epitropi-kinithike"/>
    <meta property="og:site_name" content="enikos.gr"/>
    <meta property="article:published_time" content="2019-11-07T22:20:00+00:00"/>
    <meta property="og:title" content="Πηγές επιτροπής προκαταρκτικής: Προς το παρόν η επιτροπή κινήθηκε με τη λογική να μην υπάρξει κλιμάκωση της έντασης"/>
    <meta property="og:description" content="«Με ευθύνη του ΣΥΡΙΖΑ ναυάγησε απόψε και η κατάθεση του Κωνσταντίνου Φρουζή και η εξέταση του αιτήματος που κατέθεσε, δια των συνηγόρων του, ο κ. Παπαγγελόπουλος, να ανακληθεί η απόφαση..."/>
  </head>
  <body>
    <article>
      <h1>Πηγές επιτροπής προκαταρκτικής: Προς το παρόν η επιτροπή κινήθηκε με τη λογική να μην υπάρξει κλιμάκωση της έντασης</h1>
      <address>
        <time datetime="2019-11-07T22:20:00+00:00">07 Nov 2019, 22:20</time>
      </address>
      <p>«Με ευθύνη του ΣΥΡΙΖΑ ναυάγησε απόψε και η κατάθεση του Κωνσταντίνου Φρουζή και η εξέταση του αιτήματος που κατέθεσε, δια των συνηγόρων του, ο κ. Παπαγγελόπουλος, να ανακληθεί η απόφαση για τους κ.κ. Πολάκη και Τζανακόπουλο», σημειώνουν <a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti">πηγές της επιτροπής</a>, για τις αποψινές εξελίξεις στην ειδική κοινοβουλευτική προκαταρκτικής εξέτασης.</p>
      <p>«Η ειδική επιτροπή δεν άνοιξε ουσιαστικά απόψε καμία συνεδρίαση», εξηγούν πηγές της ΝΔ και τονίζουν: «Η απόφαση της ειδικής κοινοβουλευτικής επιτροπής προκαταρκτικής εξέτασης, για την εξαίρεση των κ.κ. Πολάκη και Τζανακόπουλου, είναι ισχυρή. Την έχει προσβάλει ο πρώην αναπληρωτής υπουργός Δικαιοσύνης Δημήτρης Παπαγγελόπουλος, με το αίτημα που κατέθεσε σήμερα ο συνήγορος του. Ακόμη και αυτό το αίτημα όμως, για να το εξετάσει η επιτροπή, πρέπει να συνεδριάσει υπό νόμιμη σύνθεση. Με την παρουσία όμως των κ.κ. Πολάκη και Τζανακόπουλου στην αίθουσα, σήμερα δεν συνέτρεχε η προϋπόθεση της νόμιμης σύνθεσης για την εξέταση του αιτήματος. Με την παρουσία των κ.κ. Πολάκη και Τζανακόπουλου, όλη η διαδικασία θα έπασχε από ακυρότητα».</p>
      <p>Πηγές της επιτροπής εξηγούσαν επίσης, ότι «προς το παρόν η επιτροπή κινήθηκε με τη λογική να μην υπάρξει κλιμάκωση της έντασης, τουλάχιστον για την πρώτη φορά που οι κ.κ. Τζανακόπουλος και Πολάκης παραβίασαν την απόφαση. Εφόσον κανείς δεν κάνει πίσω, κάποια στιγμή θα πρέπει να κινηθούν και συγκεκριμένες διαδικασίες», αναφέρει η ίδια πηγή.</p>
      <p>Ως προς το τα διαμειφθέντα στο εσωτερικό της επιτροπής, βουλευτές περιγράφουν ότι μόλις μπήκαν στην αίθουσα οι βουλευτές του ΣΥΡΙΖΑ, οι πόρτες της επιτροπής έκλεισαν, αφήνοντας πίσω δημοσιογράφους και φωτορεπόρτερς. Τότε ο πρόεδρος της επιτροπής, Ιωάννης Μπούγας, απευθύνθηκε στον βουλευτή Σπύρο Λάππα και του επισήμανε ότι προκειμένου να εξεταστεί οποιοδήποτε θέμα (σ.σ. υπήρχε αίτημα του Δ. Παπαγγελόπουλου να επανεξεταστεί η εξαίρεση των δύο βουλευτών του ΣΥΡΙΖΑ), πρέπει η επιτροπή να συνεδριάσει υπό νόμιμη σύνθεση. Ο Δημήτρης Τζανακόπουλος απάντησε ότι βρίσκεται στην επιτροπή με απόφαση του Προέδρου του ΣΥΡΙΖΑ, και συνεπώς δεν πιστεύει ότι πρέπει να αποχωρήσει, οπότε και ο Γιάννης Μπούγας είπε ότι δεν γίνεται έναρξη των εργασιών, εφόσον δεν υπάρχει νόμιμη σύνθεση. Με δεδομένη την άρνηση των κ.κ. Πολάκη και Τζανακόπουλου να αποχωρήσουν από την αίθουσα, τα υπόλοιπα μέλη της επιτροπής αποχώρησαν και έτσι αναβλήθηκε για 3η φορά η κατάθεση του Κωνσταντίνου Φρουζή.</p>
      <p>«Είναι ερώτημα πόσο ο ΣΥΡΙΖΑ μπορεί να επιμείνει σε αυτή τη στάση. Η κοινή γνώμη βλέπει ότι ο ΣΥΡΙΖΑ δεν αφήνει τον κ. Φρουζή να καταθέσει. Δηλαδή τον κ. Φρουζή μόνο ο Πολάκης μπορεί να τον εξετάσει; Ο Ξανθός δεν μπορεί να τον εξετάσει; Ο Ξανθός δεν γνωρίζει τις τιμές που υπέγραφε δελτία τιμών; Ή μήπως θα προσέλθει σε κατάθεση η κ. Ράϊκου και θα φοβηθεί τον Πολάκη και τον Τζανακόπουλο;», σημειώνει πηγή της επιτροπής και προσθέτει ότι ο ΣΥΡΙΖΑ είχε θέσει ζήτημα εξαίρεσης του 'Αδωνι Γεωργιάδη και του Μιλτιάδη Βαρβιτσιώτη στην επιτροπή για τη λίστα Λαγκάρντ αλλά σήμερα αρνείται ότι η επιτροπή μπορεί να λάβει απόφαση για εξαίρεση μελών της (σ.σ. το αίτημα δεν τέθηκε τότε σε ψηφοφορία). «Θα πρέπει να εξεταστεί από την επιτροπή ο κ. Φρουζής και να δώσει απαντήσεις για να δούμε ποια πολιτική ήταν πιο επωφελής, αν συναντήθηκε και με στελέχη του ΣΥΡΙΖΑ, τι προτάσεις είχε καταθέσει γραπτώς που υλοποιήθηκαν στη συνέχεια από την κυβέρνηση του ΣΥΡΙΖΑ. Ο κ. Φρουζής δεν έχει κληθεί ακόμη να καταθέσει στον ανακριτή», σημειώνει η ίδια πηγή και τονίζει ότι όσο πάει πίσω χρονικά η κατάθεση του κ. Φρουζή, τόσο πάει πίσω και η εξέταση των προστατευομένων μαρτύρων και των φυσικών προσώπων που πρέπει να δώσουν απαντήσεις.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti%0A%20%20%20%20%0A"/>
        <a href="http://www.enikos.gr/politics/682921/tzanakopoulos-gia-tin-anavoli-tis-synedriasis-tis-proanakritikis-%0A%20%20%20%20%0A"/>
        <a href="http://www.enikos.gr/politics/682903/syriza-aftarchiki-i-apagorefsi-diloseon-tou-dimitri-tsovola-sta-t%0A%20%20%20%20%0A"/>
        <a href="http://www.enikos.gr/politics/682914/anavlithike-i-synedriasi-tis-proanakritikis-gia-ton-papangelopoul%0A%20%20%20%20%0A"/>
        <a href="http://www.enikos.gr/politics/682912/parontes-polakis-tzanakopoulos-sti-synedriasi-tis-epitropis-gia-t%0A%20%20%20%20%0A"/>
        <a href="http://www.enikos.gr/politics/682881/katethete-epi-dyo-ores-gia-ti-novartis-o-panagiotis-pikrammenos%0A%20%20%20%20%0A"/>
        <a href="http://www.enikos.gr/politics/682868/exairesi-trion-voulefton-zita-o-papangelopoulos-tsovolas-kata-vat%0A%20%20%20%20%0A"/>
        <a href="http://www.enikos.gr/politics/682596/tzanakopoulos-gia-tin-proanakritiki-den-prokeitai-na-kanoume-exal%0A%20%20%20%20%0A"/>
        <a href="http://www.enikos.gr/politics/682523/symvoulio-efeton-to-skeptiko-tou-voulevmatos-me-to-opoio-aperrift%0A%20%20%20%20%0A"/>
      </related>
    </article>
  </body>
</html>