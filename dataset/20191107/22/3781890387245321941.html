<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740506"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T22:04:00+00:00"/>
    <meta property="og:title" content="ฟันธงไทยไม่ทำเอฟทีเออียู คาดสูญรายได้2.5แสนล้าน"/>
    <meta property="og:description" content="พาณิชย์ เปิดเวทีอีสานถกรื้อฟื้นเอฟทีเอไทย-อียู เตรียมตั้งคณะทำงาน”ปลัดพาณิชย์”เป็นประธาน ดูตั้งกองทุนผู้ได้รับผลกระทบจากเอฟทีเอทั้งระบบ ด้านเอกชนพร้อมหนุนเจรา ชี้หากไม่ทำเสียรายได้ 2.5แสนล้านบาท"/>
  </head>
  <body>
    <article>
      <h1>ฟันธงไทยไม่ทำเอฟทีเออียู คาดสูญรายได้2.5แสนล้าน</h1>
      <address>
        <time datetime="2019-11-07T22:04:00+00:00">07 Nov 2019, 22:04</time>
      </address>
      <p>
        <b>พาณิชย์ เปิดเวทีอีสานถกรื้อฟื้นเอฟทีเอไทย-อียู เตรียมตั้งคณะทำงาน”ปลัดพาณิชย์”เป็นประธาน ดูตั้งกองทุนผู้ได้รับผลกระทบจากเอฟทีเอทั้งระบบ ด้านเอกชนพร้อมหนุนเจรา ชี้หากไม่ทำเสียรายได้ 2.5แสนล้านบาท</b>
      </p>
      <p>นางอรมน ทรัพย์ทวีธรรม อธิบดีกรมเจรจาการค้าระหว่างประเทศ กระทรวงพาณิชย์ กล่าวในการสัมมนาโอกาสและความท้าทายของไทยในการเจรจาความตกลงทางการค้าเสรีไทย-สหภาพยุโรป (อียู) ที่จ.ขอนแก่นว่า ครั้งนี้ถือเป็นครั้งที่ 4 ที่เปิดเวทีรับฟังความเห็น ผู้มีส่วนได้ส่วนเสีย จากการรื้อฟื้นเอฟทีเอไทย-อียู ที่ผ่านมา 3 ครั้งพบว่าผู้ประกอบการไทยทั้งภาคเกษตรและอุตสาหกรรม เช่น เนื้อสัตว์ อาหารสำเร็จรูป ยานยนต์ และชิ้นส่วน ค่อนข้างมีความพร้อม และสนับสนุนการฟื้นเจรจาเอฟทีเอกับอียู ต้องการให้ลดอุปสรรคทั้งทางด้านภาษีและที่ไม่ใช่ภาษีเพื่อขยายตลาด และรักษาความสามารถในการแข่งขันในตลาดอียูจากประเทศอื่นที่ได้จัดทำเอฟทีเอกับอียูแล้ว เช่น เวียดนามและสิงคโปร์<br/><br/>นอกจากนี้ยังมีข้อเสนอให้ขอคำนึงถึงผลกระทบทางด้านสังคมที่อาจเกิดขึ้นจากข้อผูกพันด้านทรัพย์สินทางปัญญาที่อาจสูงขึ้น โดยเฉพาะผลกระทบต่อระบบสาธารณสุขและการเข้าถึงยา และการคุ้มครองพันธุ์พืชใหม่ นอกจากนี้ กลุ่มเกษตรกรได้เสนอให้ภาครัฐให้ความรู้และฝึกอบรมเกี่ยวกับมาตรฐานสินค้าของอียูที่เข้มงวด เพื่อให้สามารถส่งออกสินค้าเกษตรไปอียูได้ รวมทั้งการจัดตั้งกองทุนเอฟทีเอเพื่อเยียวยาเกษตรกรที่ได้รับผลกระทบอีกด้วย ซึ่งจากนี้จะมีการสัมมนาอีกครั้งที่ กทม.ในวันที่ 21 พ.ย. จากนั้นจะรวบรวมผลการรับฟังความเห็นทั้งหมด และผลการศึกษาวิเคราะห์เสนอที่ประชุมคณะกรรมการนโยบายเศรษฐกิจระหว่างประเทศ (กนศ.) และคณะรัฐมนตรีพิจารณาตัดสินใจเกี่ยวกับการฟื้นเจรจาเอฟทีเอไทย-อียู ปลายเดือนพ.ย.นี้</p>
      <figure>
        <img src="https://www.dailynews.co.th/admin/upload/20191107/news_xwMtaOozZX171857_533.jpg?v=20191108066?v=9986"/>
      </figure>
      <p>สำหรับการเยียวยาผู้ที่ได้รับผลกระทบทางกรมได้เสนอตั้งกองทุนเยียวยาผู้ที่ได้รับผลกระทบจากเอฟทีเอ ขณะนี้อยู่ในระหว่างกระบวนการรับฟังความเห็นจากผู้ที่เกี่ยวข้องในการจัดตั้งกองทุนเอฟทีเอ โดยจากการลงพื้นที่หลายๆครั้งเกษตรกรต้องการให้มีกลไกเยียวยาผู้ที่ได้รับผลกระทบ ที่ผ่านมากองทุนดังกล่าวอยู่ในความดูแลของกรมการค้าระหว่างประเทศ ซึ่งเป็นการขอรับการจัดสรรงบประมาณเป็นรายปี บางปีที่ได้ บางปีก็ถูกตัด รวมทั้งการขอรับเงินจากกองทุนก็มีความยุ่งยาก มีกระบวนการหลายขั้นตอน ทั้งการกรอกข้อมูล การเตรียมเอกสารประกอบ บางครั้งต้องว่าจ้างให้นักวิชาการเป็นผู้ดำเนินการให้<br/><br/> นายชูศักดิ์  ชื่นประโยชน์ รองประธานกรรมการหอการค้าไทย กล่าวว่า ภาคเอกชนพร้อมหนุนการรื้อฟื้นการเจรจา เพราะถ้าไม่ทำไทยจะสูญเสียรายได้จากการค้า 250,000 ล้านบาทต่อปี  อีกทั้งปัจจุบันการค้าสมัยใหม่มีการแข่งขันสูงมาก การทำการค้าไม่ง่ายหรือสมัยก่อน ดังนั้นเราต้องเตรียมความพร้อมรับมือและปรับตัว ถ้าไม่ทำก็จะให้ความสามารถในการแข่งขันของเราถดถอยลง ซึ่งรายได้หลักของไทยมาจากการส่งออกและภาคบริการ โดยอียูเป็นกลุ่มเศรษฐกิจที่มีมาตรฐานสากลสูงทั้งเรื่องมาตรการอาหาร มาตรการสิ่งแวดล้อม สุขอนามัย แรงงาน สิ่งที่เกษตรกรไทยจะต้องทำคือการสร้างมาตรฐานทางการเกษตรให้เป็นสากล ซึ่งภาคเอกชนพร้อมที่จะช่วยยกระดับภาคเกษตรอยู่แล้ว</p>
      <figure>
        <img src="https://www.dailynews.co.th/admin/upload/20191107/news_YiwqIvLOjH171906_533.jpg?v=20191108066?v=2872"/>
      </figure>
      <p>นายวิศิษฐ์ ลิ้มลือชา นายกสมาคมผู้ผลิตอาหารสำเร็จรูป กล่าวว่า การทำเอฟทีเอกับอียูถือว่ามีความจำเป็น โดยปัจจุบันไทยส่งออกอาหารไปยังอียูเสียภาษีนำเข้าประมาณ 10-20 % ซึ่งสินค้าที่อียูนำเข้ามากที่สุดคือ อาหารและแปรรูป เนื้อสัตว์ต่างๆ ซอสปรุงรส ผัก ผลไม้แปรรูป อาหารสัตว์เลี้ยง ดังนั้นการรื้อฟื้นเอฟทีเอจึงเป็นเครื่องมือของการค้าช่วยแต้มต่อส่งไปยังอียูได้เพิ่มขึ้นโดยไม่ต้องถูกตั้งกำแพงภาษี ยิ่งปัจจุบันไทยเติบโตมากขึ้นประเทศที่ให้สิทธิทางภาษีศุลกากรหรือจีเอสพีก็จะตัดสิทธิจีเอสพีสินค้าไทย ล่าสุดสหรัฐได้ตัดสิทธิจีเอสพีสินค้าไทยกว่า 500 รายการ ทำให้สินค้าที่ถูกตัดสิทธิ์จะต้องเสียภาษี อีกทั้งไทยจะสูญเสียส่วนแบ่งตลาดส่งออกในอียูให้กับเวียดนามที่ทำเอฟทีเอกับอียูไปแล้ว ซึ่งในปี 2561 เวียดนามส่งออกมากกว่าไทย 6.1 เท่า คาดว่าจะเพิ่มขึ้นอีก 2 เท่าในอีก 5 ข้างหน้า</p>
    </article>
  </body>
</html>