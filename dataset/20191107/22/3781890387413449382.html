<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740456"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T22:40:00+00:00"/>
    <meta property="og:title" content="ตัวเดียวเกือบ1.4ล้านบาท ประมูล'ปูหิมะ'แพงสุดในโลก"/>
    <meta property="og:description" content="บริษัทขายอาหารทะเลท้องถิ่นในจังหวัดทตโตริของญี่ปุ่น เป็นผู้ชนะการประมูลปูหิมะด้วยราคาเกือบ 1.4 ล้านบาท สร้างสถิติเป็น 'ปูราคาแพงที่สุดในโลก'"/>
  </head>
  <body>
    <article>
      <h1>ตัวเดียวเกือบ1.4ล้านบาท ประมูล'ปูหิมะ'แพงสุดในโลก</h1>
      <address>
        <time datetime="2019-11-07T22:40:00+00:00">07 Nov 2019, 22:40</time>
      </address>
      <p>
        <b>บริษัทขายอาหารทะเลท้องถิ่นในจังหวัดทตโตริของญี่ปุ่น เป็นผู้ชนะการประมูลปูหิมะด้วยราคาเกือบ 1.4 ล้านบาท สร้างสถิติเป็น "ปูราคาแพงที่สุดในโลก"</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 7 พ.ย.ว่าตลาดขายอาหารทะเลที่เมืองทตโตริ ในจังหวัดทตโตริ ทางตะวันตกตอนล่างของญี่ปุ่นจัดการประมูลปูหิมะ “ระดับ 5 ดาว” โดยมีน้ำหนัก 1,240 กรัม และรัศมีระหว่างก้ามยาวที่สุดทั้งสองข้างคือ 14.6 เซนติเมตร โดยการประมูลมีขึ้นเมื่อคืนวันอังคารตามเวลาท้องถิ่น และผู้ชนะคือบริษัทขายปลีกอาหารทะเลในพื้นที่ “คาเนมาสะ ฮามาชิตะ โชเต็น” ด้วยการเสนอราคาสุดท้าย 5 ล้านเยน ( ราว 1.39 ล้านบาท ) ทำลายสถิติการประมูลปูหิมะเมื่อปีที่แล้ว ซึ่งราคาอยู่ที่ 2 ล้านเยน ( ราว 556,440.8 บาท ) และผู้ชนะการประมูลเมื่อปีที่แล้วก็คือคาเนมาสะ ฮามาชิตะ โชเต็น ซึ่งตัวแทนของบริษัทกล่าวว่าตั้งใจกลับมาประมูลอีกครั้ง "เพื่อการทำลายสถิติโลก"</p>
      <figure>
        <iframe src="https://www.youtube.com/embed/Ex-32lKqKlk" width="640" height="360" data-service="Youtube" scrolling="no"/>
      </figure>
      <p><b>FNN.jpプライムオンライン</b><br/><br/>ทั้งนี้ ทางการจังหวัดทตโตริเตรียมยื่นเรื่องให้กินเนสส์ เวิล์ด เรคคอร์ดส บันทึกสถิติอย่างเป็นทางการว่า การประมูลปูหิมะที่เมืองทตโตริในครั้งนี้ถือเป็น “ปูราคาแพงที่สุดในโลก” นอกจากนี้ มีรายงานว่าทางบริษัทได้ขายต่อปูตัวนี้ให้แก่ร้านซูชิชื่อดังแห่งหนึ่งในย่านกินซา ใจกลางกรุงโตเกียวแล้ว<br/><br/>อนึ่ง ย้อนกลับไปเมื่อวันที่ 5 ม.ค.ที่ผ่านมา ตลาดปลา "โทโยสุ" ซึ่งเป็นตลาดปลาแห่งใหม่ของกรุงโตเกียวแทนตลาดปลาซึกิจิ จัดการประมูลปลาทูน่าต้อนรับปีใหม่เป็นครั้งแรก เป็นปลาทูน่าครีบสีน้ำเงิน และมีน้ำหนักมากถึง 278 กิโลกรัม ขณะที่ผู้ชนะการประมูลยังคงเป็นนายคิโยชิ คิมูระ ประธานเครือร้านซูชิซันไม ซึ่งได้ปลาทูน่าครีบสีน้ำเงินตัวนี้ไปครอบครองในราคา 333.6 ล้านเยน ( ราว 92.8 ล้านบาท ) ทำลายสถิติเมื่อปี 2556 ที่คิมูระชนะการประมูลปลาทูน่าน้ำหนัก 222 กิโลกรัม ด้วยราคา 154.4 ล้านเยน ( ราว 43 ล้านบาท ).<br/><br/><b>เครดิตภาพ : AFP</b></p>
    </article>
  </body>
</html>