<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_08/roma-fondi-forze-dell-ordine-nessun-arretramento-4600-unita-40535ae0-0257-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Roma, fondi alle forze dell’ordine «Nessun arretramento, +4.600 unità»"/>
    <meta property="og:description" content="Da fonti del ministero dell’Interno viene sottolineato come «da quando è in carica l’esecutivo sono stati incrementati i fondi destinati all’intero comparto sicurezza e difesa»"/>
  </head>
  <body>
    <article>
      <h1>Roma, fondi alle forze dell’ordine «Nessun arretramento, +4.600 unità»</h1>
      <h2>Da fonti del ministero dell’Interno viene sottolineato come «da quando è in carica l’esecutivo sono stati incrementati i fondi destinati all’intero comparto sicurezza e difesa»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Rinaldo Frignani</a></address>
      <p>Uno stanziamento di 180 milioni di euro di risorse aggiuntive per pagare gli straordinari non retribuiti dello scorso anno, dimezzando l’arretrato. Altri 50 milioni all’anno a disposizione come aumento strutturale del plafond per gli straordinari dei prossimi anni. E ancora 60 milioni di euro, provenienti da capitoli di bilancio già esistenti che saranno tuttavia alimentati di nuovo nella prossima finanziaria, da utilizzare come correttivo per il riordino delle carriere. Secondo fonti del Viminale, per il governo «è un obiettivo prioritario la tutela e la valorizzazione delle donne e degli uomini in divisa. Negli ultimi due mesi - da quando è in carica l’esecutivo - sono stati incrementati i fondi destinati all’intero comparto sicurezza e difesa».</p>
      <h4>Sessanta milioni per il riordino delle carriere</h4>
      <p>Proprio quei 60 milioni di euro vengono considerati «un incremento indispensabile per sopperire alle insufficienti risorse appostate nella legge di bilancio dello scorso anno (119 milioni, di cui ben la metà destinate a finanziare l’assegno funzionale) e necessario a non vanificare un ambizioso e importante progetto di riordino avviato dal governo Gentiloni con uno stanziamento di ben 900 milioni», viene ancora sottolineato da fonti del Viminale, per le quali «è stata raddoppiata la dotazione finanziaria per il nuovo contratto per un totale di 600 milioni a regime, solo per le forze di polizia» mentre con una norma contenuta proprio nel correttivo del riordino delle carriere «è stata aumentata di 4.600 unità la dotazione organica per gli uffici delle forze di polizia, consentendo così di mantenere l’operatività di molti presidi sul territorio, altrimenti destinati alla chiusura». «Nessun arretramento, dunque, sul fronte della tutela e della loro valorizzazione. Anzi, è confermato l’impegno costante a dare risposte concrete a tutte le donne e agli uomini in divisa che quotidianamente assicurano la sicurezza dei cittadini».</p>
    </article>
  </body>
</html>