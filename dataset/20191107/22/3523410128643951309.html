<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638758/%D9%87%D9%BE%DA%A9%D9%88-%D8%A8%D9%87-%D8%B3%D8%A7%D8%B2%D9%85%D8%A7%D9%86-%D8%AE%D8%B5%D9%88%D8%B5%DB%8C%E2%80%8C%D8%B3%D8%A7%D8%B2%DB%8C-%D9%88%D8%A7%DA%AF%D8%B0%D8%A7%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T22:53:00+00:00"/>
    <meta property="og:title" content="هپکو به سازمان خصوصی‌سازی واگذار شد"/>
    <meta property="og:description" content="بعد از کش‌وقوس‌های فراوان در رابطه با خصوصی‌سازی هپکو و ایجاد مشکلات متعدد برای این شرکت، در نهایت ۱۴ آبان ماه بیش از ۱۲ میلیارد سهم این ...."/>
  </head>
  <body>
    <article>
      <h1>
        <a href="https://www.bultannews.com/fa/news/638758/%D9%87%D9%BE%DA%A9%D9%88-%D8%A8%D9%87-%D8%B3%D8%A7%D8%B2%D9%85%D8%A7%D9%86-%D8%AE%D8%B5%D9%88%D8%B5%DB%8C%E2%80%8C%D8%B3%D8%A7%D8%B2%DB%8C-%D9%88%D8%A7%DA%AF%D8%B0%D8%A7%D8%B1-%D8%B4%D8%AF">هپکو به سازمان خصوصی‌سازی واگذار شد</a>
      </h1>
      <h2>بعد از کش‌وقوس‌های فراوان در رابطه با خصوصی‌سازی هپکو و ایجاد مشکلات متعدد برای این شرکت، در نهایت ۱۴ آبان ماه بیش از ۱۲ میلیارد سهم این ....</h2>
      <address><time datetime="2019-11-07T22:53:00+00:00">07 Nov 2019, 22:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نام هپکو در سال‌های گذشته به‌واسطه میزان، کیفیت<b> تولید و اشتغال‌زایی</b> قابل‌قبول بر سر زبان‌ها بود اما در سال‌های اخیر در پی واگذاری غیراصولی و عملاً واگذاری سهام دولتی این شرکت به شرکت‌ها و افراد بدون اهلیت، اعتراضات گسترده کارگری را به دنبال داشت.</p>
      <p>این شرکت در سال ۱۳۸۵ در فهرست شرکت‌های قابل واگذاری دولت قرار گرفت تا سازمان خصوصی‌سازی آن را به بخش خصوص واگذار کند، اما حال و روز این شرکت نشان از آن دارد که واگذاری هپکو آنطور که باید صحیح و اصولی نبوده و عاقبت آن به سرنوشت بسیاری از شرکت و کارخانه‌هایی که به بخش خصولتی و بدون اهلیت واگذار شده شباهت دارد.</p>
      <p>در حالی که محمد شریعتمداری، وزیر کار در ابتدای آبان ماه اعلام کرده بود که این شرکت حقوق معوق ندارد و به دولت بازنمی‌گردد، اما در حال حاضر سهم قابل توجهی از شرکت هپکو به تعداد ۱۲ میلیارد و ۴۶۵ میلیون و ۸۰۰ هزار و ۱۹۲ سهم از شرکت هیدرو اطلس به سازمان خصوصی‌سازی واگذار شده است.</p>
      <p>حاتم شاکری، معاون وزیر کار چند روز پیش در رابطه با وضعیت هپکو به ایسنا، گفته بود که خوشبختانه هپکو به چرخه تولید بازگشته و در مسیر تولید قرار گرفته است.</p>
      <p>برخی بر این باورند که واردات بیش از حد ماشین آلات راه‌سازی که نمونه آن‌ها در هپکو قابل تولید است، مشکلات آن را رقم زده است.</p>
      <p>بر اساس این گزارش، در ماه گذشته اخباری نیز در زمینه واگذاری هپکو به دولت در فضای مجازی منتشر شد و برداشت‌ها آن بود که هپکو بار دیگر دولتی شده است که در این زمینه سید علی آقازاده، استاندار مرکزی گفت: فسخ قرارداد سهامدار عمده شرکت هپکو درخواستی بود که به رئیس جمهور اراده داده شد تا بر اساس آن بتوانیم سهام این شرکت را به فردی اصلح و دارای صلاحیت واگذار کنیم؛ پس از اینکه این درخواست برای رئیس جمهور ارسال شد، احکام و دستورات لازم بعد از گذشت ۲۰ روز از طرح درخواست صادر و در نتیجه منجر به فسخ قرارداد شد.</p>
      <p>وی تاکید کرد: بازگرداندن سهام مجموعه هپکو به سازمان خصوصی سازی به معنای برگشت این سهام به دولت نیست بلکه این امر به صورت موقت رخ داده و در این مسیر سازمان خصوصی سازی نماینده دولت است.</p>
    </article>
  </body>
</html>