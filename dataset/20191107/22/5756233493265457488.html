<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620408/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%A8%D8%A7%D8%B2%D8%AF%D8%A7%D8%B4%D8%AA-%D8%A8%D8%A7%D8%B2%D8%B1%D8%B3-%D8%A2%DA%98%D8%A7%D9%86%D8%B3-%D8%AF%D8%B1-%D8%B3%D8%A7%DB%8C%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D9%86%D8%B7%D9%86%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T22:29:00+00:00"/>
    <meta property="og:title" content="جزئیات جدید از بازداشت بازرس آژانس در سایت هسته‌ای نطنز"/>
    <meta property="og:description" content="سفیر و نماینده دائم کشورمان نزد سازمان ملل و سایر سازمان های بین المللی مستقر در وین، پس از شرکت در جلسه غیر علنی شورای حکام آژانس برای بررسی یک موضوع پادمانی و همچنین وضعیت یکی از بازرسان آژانس در ایران، ابعاد جدیدی از این نشست را تشریح کرد."/>
  </head>
  <body>
    <article>
      <h1>جزئیات جدید از بازداشت بازرس آژانس در سایت هسته‌ای نطنز</h1>
      <address>
        <time datetime="2019-11-07T22:29:00+00:00">07 Nov 2019, 22:29</time>
      </address>
      <p>
        <i>سفیر و نماینده دائم کشورمان نزد سازمان ملل و سایر سازمان های بین المللی مستقر در وین، پس از شرکت در جلسه غیر علنی شورای حکام آژانس برای بررسی یک موضوع پادمانی و همچنین وضعیت یکی از بازرسان آژانس در ایران، ابعاد جدیدی از این نشست را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کاظم غریب آبادی با انتقاد از برگزاری این نشست برای بررسی دو موضوع عادی که به هیچ وجه وصف فوری ندارند، گفت: این موضوع، مورد انتقاد برخی کشورهای دیگر نیز قرار گرفت.</p>
      <p>غریب آبادی درخصوص اقدام مشکوک ضد امنیتی بازرس آژانس، اظهار کرد: درخصوص این موضوع، گزارش مبسوطی را به اعضای شورای حکام و آژانس، ارائه کردیم. در 28 اکتبر 2019، گروهی از بازرسان برنامه بازدید از سایت هسته ای نطنز را داشته و مطابق رویه های معمول نیز همواره فرایند بازرسی معمولی در ورودی مجموعه انجام می گردد که شامل استفاده از دستگاه های تشخیص شیمیایی ویژه برای کشف طیفی از مواد انفجاری که حاوی نیترات هستند، می باشد. در حین انجام فرایند بازرسی معمول، آلارم دستگاه تشخیص بر روی یک فرد معینی روشن گردید که تیم امنیتی این فرایند را مجددا چند بار تکرار کرد و نتایج، هر بار برای یکی از بازرسان یکسان بود.</p>
      <figure>
        <img src="https://aftabnews.ir/files/fa/news/1398/8/16/356493_422.jpg"/>
      </figure>
      <p>سفیر کشورمان با اشاره به اینکه تیم امنیت مشکوک گردید که روشن شدن آلارم ممکن است به علت لباس های بازرس مذکور و یا وسایل شخصی او باشد، افزود: تیم حفاظت مجموعه، از وی خواست تا مورد بررسی بیشتر قرار گیرد و وی نیز قبول نمود. تیم امنیتی حتی سرویس بهداشتی که این بازرس از آن استفاده کرد را با دستگاه های مخصوص چک نمودند، که دستگاه ها با حساسیت بیشتری آلارم دادند.</p>
      <p>نماینده دائم کشورمان افزود: با رضایت بازرس مذکور و در حضور وی و همکارانش و با هماهنگی با مقامات آژانس، از محل اقامت وی بازدید و متعاقبا برخی لوازم و داروهای وی چک و بررسی شد که داروهای وی مشکلی نداشت، اما دستگاه ها روی کیف خالی وی آلارم می دادند. پس از تماس با دبیرخانه آژانس و با همانگی و موافقت مقامات آژانس، برخی نمونه گیری ها از همان کیف دستی صورت پذیرفت و به طور مشترک، پلمپ گردید.</p>
      <p>غریب آبادی تاکید کرد: از همان ابتدا، بازرسان آژانس مقامات ذیربط را در مقر این سازمان در وین در جریان قرار دادند و دبیرخانه در تمام مدت، در ارتباط نزدیک با دپارتمان پادمان ایران و نمایندگی دائم ایران در وین بود.</p>
      <p>این دیپلمات عالیرتبه کشورمان در ادامه خاطرنشان نمود: هیچ چیزی نمی تواند جایگزین تعهد آژانس برای همکاری در تحقیق اقدامات متخلفانه احتمالی کارمندان و یا بازرسانش و مسئولیت کامل آن گردد. به دلیل ماهیت این رویداد، ایران رسما از آژانس خواسته است تا نام بازرس مذکور را از فهرست بازرسان تعیین شده برای جمهوری اسلامی ایران خارج نماید و یک بازرس جایگزین را معرفی نماید.</p>
      <p>سفیر کشورمان تاکید کرد: همانگونه که در مقررات مربوطه موافقتنامه مزایا و مصونیت های آژانس آمده است، جمهوری اسلامی ایران کاملا از مزایا و مصونیت های بازرسان آگاه بوده و به طور شفاف در طول سال ها همکاری با آژانس و تحت هر شرایطی، پایبندی خود به این موافقتنامه را ثابت نموده است.</p>
      <p>وی افزود: نیازی به گفتن نیست که ایران نیز همانند تمامی دیگر اعضای آژانس، نمی تواند از هرگونه رفتار یا اقدامی علیه ایمنی و امنیت تاسیسات هسته ای اش چشم پوشی کند، به ویژه اینکه تلاش هایی در جهت انجام خرابکاری در سایت های هسته ای ایران نیز انجام شده است.</p>
      <p>غریب آبادی در پایان خاطرنشان نمود که سنجش های مکرر با استفاده از تجهیزات تشخیص دهنده مختلف، نتایج یکسانی را نشان داده است. بنابراین، هیچ شکی وجود ندارد که برخی مواد مشکوک در این حادثه وجود داشته است. نتایج بررسی نمونه ها توسط ایران و آژانس، می تواند اطلاعات بیشتری را درباره ماهیت مواد مورد بحث در آینده ارائه کند. به منظور تکمیل تحقیقات کنونی، رایزنی های ایران و آژانس درخصوص این موضوع ادامه دارد و ایران، انتظار همکاری ضروری و مناسب از سوی آژانس را دارد.</p>
      <p>سفیر و نماینده دائم کشورمان در وین درخصوص موضوع پادمانی مورد بحث در شورای حکام نیز گفت: ایران در سه حوزه برجام، پروتکل الحاقی و پادمان، تعهداتی را دارد و با آژانس نیز در حال همکاری است. در این میان، چنانچه سئوالات یا ابهاماتی نیز از سوی آژانس مطرح شود، تلاش می کنیم آن ها را بررسی و اقدام لازم را انجام دهیم. این فرایند، جاری و مداوم است و نگرانی یا فوریت خاصی، آنگونه که برخی کشورها مطرح می کنند، به هیچ وجه وجود ندارد.</p>
      <p>غریب آبادی افزود: "در شورای حکام تصریح کردم که ایران به طور گسترده و سازنده ای با آژانس همکاری می کند، به گونه ای که 20 درصد بازرسی های آژانس را پذیرا است و به طور متوسط، هر روز سه بازرس در ایران حضور دارند. از اینرو، این سطح از همکاری باید مورد شناسایی و قدردانی قرار گیرد و آژانس و برخی کشورها باید از بزرگ نمایی برخی موضوعات عادی که از طریق تعاملات عادی و روتین ایران و آژانس قابل حل هستند، خودداری نمایند، چرا که در غیر این صورت اثر نامطلوبی بر همکاری ها خواهد گذاشت."</p>
    </article>
  </body>
</html>