<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/sportello_cancro/19_novembre_08/svapo-o-non-svapo-dubbi-nuove-alternative-fumo-sigaretta-895ae720-00af-11ea-a290-4a5ad16f521f.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Svapo o non svapo? I dubbi sulle nuove alternative al fumo di sigaretta"/>
    <meta property="og:description" content="Sigarette elettroniche e dispositivi per il tabacco riscaldato sono al centro dell’attenzione: considerati meno dannosi per la salute del fumo «tradizionale», ma anche pericolosi strumenti che attraggono i giovanissimi. Se ne parlerà in un dibattito al Tempo della Salute, in programma alle 10 di domenica 10 novembre, al Museo della Scienza VI HO MESSO DELLE FOTO. X QUELLA DI MARIC LA DIDA è: A sinistra, in tuta da apnea nera, Mike Maric, in copertina su SportWeek insieme ad alcuni degli atleti che ha allenato, fra cui Federica Pellegrini e Filippo Magnini"/>
  </head>
  <body>
    <article>
      <h1>Svapo o non svapo? I dubbi sulle nuove alternative al fumo di sigaretta</h1>
      <h2>Sigarette elettroniche e dispositivi per il tabacco riscaldato sono al centro dell’attenzione: considerati meno dannosi per la salute del fumo «tradizionale», ma anche pericolosi strumenti che attraggono i giovani. Se ne parlerà in un dibattito al Tempo della Salute, in programma alle 10 di domenica 10 novembre, al Museo Scienza</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Vera Martinella</a></address>
      <p>Le sigarette elettroniche, seguite da una varietà di altri dispositivi, sono state salutate come una buona alternativa alla sigaretta tradizionale, rispetto alla quale comportano diversi rischi in meno. Alcuni studi, tuttavia, indicano che, al contrario, potrebbero essere la porta d’ingresso all’abitudine al fumo «vero». Di recente, inoltre, sono stati segnalati negli Stati Uniti casi di una ancora misteriosa malattia polmonare associata agli strumenti per «svapare». Cosa c’è di vero? Cosa è stato scientificamente dimostrato sul fumo vecchio e nuovo? Sigarette elettroniche e dispositivi per il tabacco riscaldato sono meno nocivi delle sigarette tradizionali? Quali sono gli strumenti efficaci per chi vuole smettere? Quale appeal hanno le e-cig sui ragazzini e sulle persone che non hanno mai fumato?</p>
      <h4>L’evento</h4>
      <p>A tutte queste domande daranno una risposta gli esperti coinvolti nell’incontro <a href="https://www.corriere.it/salute/tempo-della-salute/">in programma al «Tempo della Salute»,</a> alle 10 di domenica 10 novembre (ingresso gratuito fino esaurimento dei posti), al Museo della Scienza di Milano, <a href="https://www.fondazioneveronesi.it/">organizzato in collaborazione con Fondazione Umberto Veronesi</a>. Parteciperanno <b>Roberto Boffi</b>, medico pneumologo, responsabile della Pneumologia e del Centro antifumo dell’IRCCS Istituto Nazionale dei Tumori di Milano, <b>Silvano Gallus</b>, capo del Laboratorio di Epidemiologia degli Stili di Vita dell’Istituto di Ricerche Farmacologiche Mario Negri IRCCS, <b>Mike Maric</b>, medico, docente all’Università di Pavia e campione mondiale di apnea 2004, <b>Fiorenza Vallino</b>, fondatrice e storico direttore del magazine Io Donna. Modera <b>Donatella Barus</b>, direttore Magazine Fondazione Umberto Veronesi.</p>
      <h4>Smettere è possibile</h4>
      <p>«Le sigarette elettroniche - commenta Gallus - vengono promosse come un’alternativa meno dannosa rispetto alla sigaretta tradizionale e per questo presunto motivo godono di benefici fiscali e regolatori rispetto alla sigarette tradizionali in tutto il mondo, Italia compresa. Dalle nostre indagini di popolazione emerge che tra gli utilizzatori di sigaretta elettronica sono più coloro che hanno iniziato (o re-iniziato) a fumare sigarette tradizionali come conseguenza dell’uso della e-cig, rispetto quanti hanno smesso utilizzandola». Dire addio al tabacco non è sempre facile, ma è possibile. Meglio se con l’aiuto di personale esperto: secondo le statistiche solo tra il 4 e il 7 per cento di chi ci prova da solo (il fatidico «domani smetto») porta a termine l’impresa. Lo testimonia l’esperienza di Fiorenza Vallino: «Sono stata un’accanita fumatrice. Così di lungo corso che tra i colleghi e gli amici nessuno avrebbe pensato che sarebbe riuscita a smettere di fumare. La prima sigaretta a 15 anni. L’ultima a 58. 43 anni di fumo ininterrotto. Fino all’incontro con Umberto Veronesi…».</p>
      <h4>«Strane malattie»</h4>
      <p>Dallo scorso agosto in poi è stato un triste crescendo di notizie, dichiarazioni e morti. Il «primo caso di decesso al mondo dovuto alle sigarette elettroniche» dichiarato negli Stati Uniti in estate ha fatto molto scalpore e ad oggi le istituzioni sanitarie americane hanno segnalato una serie preoccupante di oltre 1.800 casi di gravi patologie polmonari e circa 35 decessi. Tutti, secondo le autorità statunitensi, collegati all’uso di e-cig: i soggetti in questione erano infatti tutti svapatori, in molti casi giovani e in gran parte avevano utilizzato prodotti contenenti tetraidrocannabinolo (THC, sostanza psicoattiva nella cannabis). «Gli organi di controllo Usa stanno portando avanti le verifiche necessarie, ma molti aspetti di questa faccenda restano da chiarire - precisa Boffi -. È vero che la sigaretta elettronica è certamente meno dannosa del tabacco tradizionale, ma non si può affermare che sia innocua a causa delle presenza di alcune sostanze pericolose, come metalli pesanti e aldeidi nel vapore. Se però le e-cig vengono utilizzate in un contesto professionale e dedicato alla smoking cessation possono essere utili, ma solo seguendo precise regole».</p>
      <h4>Forza di volontà</h4>
      <p><a href="https://www.mikemaric.com/chi-sono">Mike Maric nel 2004 ha raggiunto la vetta a cui ambiscono tutti gli sportivi</a>: è stato campione mondiale nella sua disciplina, l’apnea. Ora è allenatore di apnea e, con l’intento di migliorare la performance sportiva attraverso la respirazione, è diventato il riferimento per atleti di livello internazionale medagliati e olimpici di varie discipline. Tiene anche corsi e seminari rivolti a tutti, dai bambini agli anziani, incentrati su quelle che chiama le 3R: Respirare, Rilassarsi, Ritrovarsi. «Stare in apnea è sicuramente la cosa più innaturale che possa esistere, ma riuscire a vivere questa dimensione ti permette di conoscere meglio una parte di te - commenta Maric -. Per diventare campione serve una disciplina rigida, severa. Come per smettere di fumare, devi essere molto motivato, avere una grande concentrazione, una forte determinazione per voler dimostrare qualcosa a te stesso imponendoti grandi sacrifici, soprattutto in uno sport dove vince chi non respira. Ma la vittoria premia ogni sforzo e appaga il lavoro lungo e faticoso». Liberarsi dal fumo significa poi respirare meglio «e questo aiuta a gestire lo stress e la qualità della vita, a vincere l’ansia e a controllare le emozioni e, nel complesso, a migliorare la salute - conclude Maric -. La qualità della vita delle persone dipende dalla qualità della loro respirazione. Come medico e docente universitario ho studiato e raccolto prove scientifiche: insegno a respirare perché farlo correttamente significa vivere meglio».</p>
    </article>
  </body>
</html>