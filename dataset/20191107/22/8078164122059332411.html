<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_08/australia-centinaia-koala-morti-incendi-tragedia-nazionale-7a0f4a30-024f-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Australia, centinaia di koala morti negli incendi: «Tragedia nazionale»"/>
    <meta property="og:description" content="Nel Nuovo Galles del Sud più di 90 incendi boschivi hanno decimato l’habitat dei marsupiali. L’allarme: «Sono senz’acqua da giorni, non ci sono più le foglie che forniscono loro il 65% dell’acqua che assumono». Due esemplari salvati"/>
  </head>
  <body>
    <article>
      <h1>Australia, centinaia di koala morti negli incendi: «Tragedia nazionale»</h1>
      <h2>Nel Nuovo Galles del Sud più di 90 incendi boschivi hanno decimato l’habitat dei marsupiali. L’allarme: «Sono senz’acqua da giorni, non ci sono più le foglie che forniscono loro il 65% dell’acqua che assumono»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Silvia Morosi</a></address>
      <p>Emergenza incendi boschivi nel New South Galles, in Australia, dove sono state registrate sinora tre vittime. <a href="https://www.euronews.com/2019/11/08/hundreds-of-koalas-dead-as-australia-battles-savage-bush-fires">Come riporta Euronews,</a> a essere messi in pericolo — però — sono anche i koala, animali simbolo. Una colonia di 350 esemplari nella riserva naturale del Lago Innes è stata spazzata via dalle fiamme: «Prima dell’incendio c’erano circa 500-600 animali», ha detto la presidente dell’ospedale veterinario Port Macquarie Koala, Sue Ashton, sottolineando come un ulteriore pericolo sia «la distruzione dell’habitat di questi animali, oltre che l’eliminazione delle foglie, fonte di cibo per gli animali. È una tragedia nazionale perché questa popolazione di koala è veramente unica».<br/><br/><b>Corduroy Paul, uno dei koala salvati</b>, è stato trovato disidratato tra i boschi: «È stato raccolto da terra, raggomitolato, incapace di muoversi»,<a href="https://www.theguardian.com/environment/2019/oct/31/absolute-tragedy-hundreds-of-koalas-feared-dead-after-nsw-bushfires"> ha aggiunto Ashton al Guardian</a>. Anche l’altra koala recuperata, Anwin, è stata curata per disidratazione. «Dobbiamo lottare anche contro il tempo per salvarli, perché non solo le fiamme ma anche la disidratazione può colpire gli animali. Sono giorni che vanno avanti senza acqua o foglie che producono il 65% della loro idratazione. Non ci arrendiamo». In genere, molti koala sono in grado di sopravvivere agli incendi salendo sulle cime degli alberi e arricciandosi a palla: «Il loro pelo si brucia, ma si salvano e poi gli ricresce», anche se è necessario contenere le fiamme. <br/><br/><b>«Penso che questa sia una tragedia nazionale</b> con l’enorme popolazione di animali che abbiamo perso nelle ultime 24 ore», ha detto il direttore clinico ospedaliero Cheyne Flanagan all’Australian Broadcast Network. <b>Come riporta Lapresse, il governo australiano aveva già deciso di stanziare 30 milioni di euro per salvare questo marsupiale, icona del Paese minacciato dalla perdita del habitat, dall’inquinamento dovuto alle automobili, dai cambiamenti climatici, dagli attacchi dei cani, dalle malattie e ora anche dagli incendi nelle foreste. Secondo l’Australian Koala Foundation i marsupiali rimasti in natura oggi sarebbero poco più di 43mila. <br/></b><b><br/></b><b>Le fiamme hanno interessato una zona boschiva</b> nei pressi di Port Macquarie, dove ben 71 incendi hanno ridotto in cenere 2.000 ettari di vegetazione. Gli abitanti di diverse zone tra cui Lake Cathie, Long Point e Bobs Creek sono stati avvisati delle possibili conseguenze dell’inquinamento atmosferico dato dal fumo eccessivo, che può provocare problemi soprattutto a bambini, anziani e persone con patologie cardiache o respiratorie. Molti degli incendi si sono sviluppati in zone che stanno attraversando un periodo di siccità e sono favoriti da forti venti e da temperature fino ai 35°C.</p>
    </article>
  </body>
</html>