<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_08/galleria-vittorio-emanuele-armani-si-aggiudica-all-asta-ex-spazio-tim-tods-08e967fc-0211-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Galleria Vittorio Emanuele II, Armani si aggiudica all’asta l’ex spazio Tim"/>
    <meta property="og:description" content="Il gruppo ha fatto un’offerta di 1,9 milioni di euro di affitto all’anno per lo spazio di 302 metri quadrati che si affaccia sull’Ottagono. La corsa al rialzo, partita da una base di 670.440 euro, si è giocata con Tod’s"/>
  </head>
  <body>
    <article>
      <h1>Galleria Vittorio Emanuele II, Armani si aggiudica all’asta l’ex spazio Tim</h1>
      <h2>Il gruppo ha fatto un’offerta di 1,9 milioni di euro di affitto all’anno per lo spazio di 302 metri quadrati che si affaccia sull’Ottagono. La corsa al rialzo, partita da una base di 670.440 euro, si è giocata con Tod’s</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Redazione Milano online</a></address>
      <p>Con un’offerta di 1,9 milioni di euro di affitto all’anno Giorgio Armani Retail si è aggiudicata lo spazio di 302 metri quadrati, ora occupato da Tim, che si affaccia sull’Ottagono della Galleria Vittorio Emanuele II di Milano, nel corso dell’asta pubblica con il metodo dell’incanto che si è tenuta negli uffici comunali in via Larga. All’asta hanno partecipato oltre ad Armani (che ha già un negozio in Galleria la cui concessione scadrà nel 2020), anche Prada e Tod’s, mentre Damiani non è stata ammessa dal notaio a partecipare.</p>
      <p><b>L’asta si è svolta con il metodo dell’incanto </b>con una base d’asta fissata a 670.440 euro di canone annuo: dopo 24 rilanci, con un intervallo massimo di tre minuti, tra Tod’s e Armani, è stata l’offerta di quest’ultimo ad avere la meglio. Prada non ha effettuato nessuna offerta. Quella che si è svolta venerdì mattina negli uffici comunali è stata l<a href="https://milano.corriere.it/notizie/cronaca/19_ottobre_16/milano-affitti-record-galleria-prima-asta-l-ex-spazio-tim-sfida-rialzo-marchi-lusso-eb40b82c-efdc-11e9-81a1-69c10afe61cf.shtml">a prima gara d’incanto per gli spazi che si affacciano sull’Ottagono</a>, la parte centrale della Galleria. La durata della concessione per Armani sarà di 18 anni. <a href="https://milano.corriere.it/notizie/cronaca/19_luglio_31/milano-affitti-galleria-vittorio-emanuele-bandi-prelazioni-moncler-ysl-buccellati-bea2767c-b362-11e9-aa67-42182a287159.shtml">L’opzione dell’asta è stata inserita solo lo scorso agosto</a> nella delibera approvata dalla giunta per tracciare le linee guida per gli affitti del suo «gioiello» più prezioso, il «salotto» di Milano. E sarà possibile esclusivamente per quei locali a ridosso del cuore della Galleria.</p>
    </article>
  </body>
</html>