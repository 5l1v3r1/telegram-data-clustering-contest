<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_08/lazio-celtic-tifosi-scozzesi-festeggiano-un-tifoso-testa-giu-6d92ddbc-0213-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Lazio-Celtic, i tifosi scozzesi festeggiano con un tifoso a testa in giù"/>
    <meta property="og:description" content="Conoscendo le simpatie fasciste dagli ultrà avversari, quelli del Celtic hanno diffuso un’immagine di un loro compagno a testa in giù. Il gol della vittoria segnato da un giocatore di colore"/>
  </head>
  <body>
    <article>
      <h1>Lazio-Celtic, i tifosi scozzesi festeggiano con un tifoso a testa in giù</h1>
      <h2>Conoscendo le simpatie fasciste dagli ultrà avversari, quelli del Celtic hanno diffuso un’immagine che rievoca piazzale Loreto. Il gol della vittoria segnato da un giocatore di colore</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Claudio Del Frate</a></address>
      <p>Goliardia, tempismo, noncuranza per il politicamente corretto: più l’indispensabile spinta dei social. Tutti questi elementi hanno decretato il successo di un’istantanea scattata dai tifosi del Celtic subito dopo il fischio finale <a href="https://www.corriere.it/sport/calcio/coppe/europaleague/notizie/lazio-celtic-1-2-immobile-non-basta-enorme-errore-difensivo-95-biancocelesti-quasi-fuori-40ad4b48-0196-11ea-bfaf-9602a8f3f6c1.shtml">del vittorioso incontro della loro squadra all’Olimpico contro la lazio (gol di Ntcham al 95’ per il 2-1 finale)</a> . La foto ritrae un gruppo di supporter scozzesi che tengono a testa in giù un loro compagno: chiaro riferimento all’esposizione del cadavere di Benito Mussolini a piazzale Loreto nell’aprile del 1945 e soprattutto risposta in chiave politica ai saluti romani ostentati dagli ultrà della Lazio nella partita d’andata a Glasgow.</p>
      <h4>L’antefatto di Glasgow</h4>
      <p>L’antefatto sta proprio nella partita d’andata (anche in quel caso il Celtic aveva vinto 2-1): un nutrito gruppo di supporter laziali - di dichiarate simpatie per l’ultradestra - aveva sfilato per le vie attorno allo stadio con il braccio teso. Sugli spalti era arrivata la prima replica dagli avversari: conoscendo le simpatie fasciste di frange del tifo laziale, quelli del Celtic avevano esposto striscioni con la sagoma del duce a testa in giù (oltre a scritte ingiuriose verso Alessandra Mussolini).</p>
      <h4>Come piazzale Loreto</h4>
      <p>Insomma, la competizione calcistica si è trasferita anche nel campo politico. Ed è proseguita ieri sera, giovedì, sulle gradinate dell’Olimpico, a Roma. Al vittorioso gol di Ntcham (giocatore di colore, con trascorsi anche nel Genoa), una decina di tifosi scozzesi con prontezza di riflessi fuori dal comune (o forse la posa era stata studiata in precedenza) hanno afferrato un loro compagno per i piedi e l’hanno fotografato a testa in giù. Postando subito dopo la foto sui social .</p>
    </article>
  </body>
</html>