<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T22:20:00+00:00"/>
    <meta property="og:title" content="مرگ‌ومیر ناشی از پوکی استخوان، بیشتر از برخی سرطان‌ها"/>
    <meta property="og:description" content="به گزارش ایسنا، در جلسه شبکه‌های ملی تحقیقات دیابت و استئوپروز کشور که در آبان ماه سال جاری در مرکز تحقیقات علوم غدد و متابولیسم دانشگاه علوم پزشکی تهران با حضور دکتر لاریجانی - نایب رییس کمیته ملی بیماری های غیرواگیر، دکتر رئیسی - معاون بهداشت وزارت بهداشت و دیگر دست اندرکاران بیماری های غیرواگیر برگزار شد، سایر مسئولین اجرایی این حوزه در سطح کشور نیز حضور مجازی داشتند."/>
  </head>
  <body>
    <article>
      <h1>مرگ‌ومیر ناشی از پوکی استخوان، بیشتر از برخی سرطان‌ها</h1>
      <address>
        <time datetime="2019-11-07T22:20:00+00:00">07 Nov 2019, 22:20</time>
      </address>
      <p>در نشست شبکه‌های ملی تحقیقات دیابت و استئوپروز کشور که با حضور نایب رییس کمیته ملی بیماری‌های غیرواگیر و معاون بهداشت وزارت بهداشت برگزار شد، بر لزوم شبکه‌سازی و بهره‌برداری از زیرساخت‌های مجازی برای آموزش و کنترل دیابت و پوکی استخوان تاکید شد.</p>
      <p>به گزارش ایسنا، در جلسه شبکه‌های ملی تحقیقات دیابت و استئوپروز کشور که در آبان ماه سال جاری در مرکز تحقیقات علوم غدد و متابولیسم دانشگاه علوم پزشکی تهران با حضور دکتر لاریجانی - نایب رییس کمیته ملی بیماری های غیرواگیر، دکتر رئیسی - معاون بهداشت وزارت بهداشت و دیگر دست اندرکاران بیماری های غیرواگیر برگزار شد، سایر مسئولین اجرایی این حوزه در سطح کشور نیز حضور مجازی داشتند.</p>
      <p>لاریجانی - نایب رییس کمیته ملی بیماری های غیرواگیر با اشاره به بیماری دیابت از آن با عنوان یک بحث مهم در نظام سلامت یاد کرد و گفت: در دنیا بیش از ۴۰۰ میلیون مبتلا به دیابت وجود دارند و این تصور مطرح است که در سال های آتی این تعداد افزایش یابد.</p>
      <p>وی با اشاره به شیوع ۱۰ درصدی بیماری دیابت در منطقه خاورمیانه از گریبانگیری حدود ۱۰ درصد از هموطنان‌مان توسط این بیماری خبر داد.</p>
      <p>وی با ابراز خرسندی از تهیه جدول اطلاعات کامل همه استان ها و شهرستان ها افزود: آمار دقیق بیش از ۴۰۰ شهرستان تهیه شده و این نکته خیلی مهمی است که علاوه بر کارشناسان حوزه بیماری های غیرواگیر، سایر مسئولین حوزه سلامت نیز می‌توانند به بررسی وضعیت خود در مقایسه با سایر استان‌ها بپردازند و پس از بررسی چالش‌ها، آن‌ها را مرتفع کنند.</p>
      <p>نایب رییس کمیته ملی بیماری های غیرواگیر ضمن تاکید بر وجود اطلاعات تفکیک شده استان ها و شهرستان ها یادآور شد: باید به شکل بین المللی روی موضوعات مختلف NCD به طور عام و دیابت و استئوپروز به شکل خاص فعالیت شود و تاکید کرد: در حوزه کنترل نیز باید همه تلاش کنند تا به وضعیت مطلوب دست یابیم.</p>
      <p>لاریجانی گفت: خوشبختانه ایران در مرحله تشخیص دیابت در سطح جهانی در موقعیت خوبی قرار دارد و در حالی که در سطح دنیا حدود ۴۰ تا ۵۰ درصد موارد تشخیص داده نشده است این رقم در ایران حدود ۳۵ درصد است که عوامل زیادی از جمله مراجعه زیاد و سطح بالای آگاهی بیماران و ... می تواند در آن موثر باشد.</p>
      <p>نایب رییس کمیته ملی بیماری های غیرواگیر با بیان اینکه حدود ۲۰ درصد از بیماران دیابتی در وضعیت کنترل خیلی مطلوب قرار دارند تاکید کرد: این حوزه تلاش و توجه بیشتری را می‌طلبد.</p>
      <p>لاریجانی تصریح کرد: متاسفانه دیابتی ها با عوارض زیادی روبه رو هستند؛ به طور مثال ۲۵ درصد از بیماران قلبی، ۲۰ درصد از بیماران تلوپاتی، ۱۷ تا ۱۸ درصد از بیماران نفروپاتی و ۲۸ درصد بیماران نوروپاتی با دیابت دست و پنجه نرم می‌کنند.</p>
      <p>وی افزود: پای دیابتی نیز از شیوع بالایی برخوردار است و متاسفانه سالیانه ۴۰ درصد افراد مبتلا احتمال ابتلای بعدی را دارند.</p>
      <p>نایب رییس کمیته ملی بیماری های غیرواگیر از شیوع ۱۲ درصدی پایتخت نشینان بالاتر از ۳۰ سال به دیابت خبر داد و گفت: این عدد طبق آخرین آمار موجود است و مطالعات جدید به زودی آغاز خواهد شد.</p>
      <p>لاریجانی همچنین به شیوع دیابت در استان های کشور اشاره کرد و افزود: لازم است در برخی استان ها کارهای ویژه ای در حوزه دیابت انجام شود.</p>
      <p>وی با اشاره به راه اندازی کلینیک دیابت در سطح کشور گفت: درصدد هستیم با همکاری وزارت بهداشت، کلینیک هایی با سطوح مختلف و بر اساس جمعیت مناطق راه اندازی شود.</p>
      <p>لاریجانی با اشاره به افزایش سن افراد جامعه گفت: با توجه به اینکه میانگین سن جمعیت کشور رو به افزایش است و در سه دهه آینده حدود ۳۰ درصد جمعیت کشور، بالای ۶۰ سال خواهند بود و از سویی دیگر در راستای فعالیت‌های NCD وافزایش طول عمر، مسئله  استئوپروز امری ضروری است و توجه بیشتری را می‌طلبد.</p>
      <p>وی با یادآوری عوارضی چون پوکی استخوان، سارکوپنی، کمردرد و استئوآرتریت خاطرنشان کرد: متاسفانه پوکی استخوان بیماری شناخته شده ای در سطح جهان است که مرگ و میر ناشی از آن گاهی از برخی سرطان‌ها بیشتر است و بیش از ۳ هزار و ۲۰۰ میلیارد تومان باراقتصادی به کشور تحمیل کرده است.</p>
      <p>نایب رییس کمیته ملی بیماری های غیر واگیر ضمن اعلام خبر راه‌اندازی کمپین پیشگیری برای پوکی استخوان، از برگزاری سمینارهای استئوپروز در سطح کشور و در راستای افزایش دانش عمومی خبر داد.</p>
      <p>لاریجانی گفت: در صدد هستیم استانداردسازی را توسعه داده، پروژه های کاربردی و دانش و تکنولوژی را در این حوزه گسترش و فعالیت گایدلاین ها را دنبال کنیم.</p>
      <p>وی تاکید کرد: افزایش ارتباطات مجازی و شبکه‌سازی، زمینه ساز گسترش اطلاعات و افزایش سطح علمی کشور در حوزه بیماری‌های غیرواگیر خواهد شد.</p>
      <p>در بخش دیگری از این جلسه، دکتر علیرضا رئیسی - معاون بهداشت وزیر بهداشت، با اشاره به اجرای نظام سطح بندی ارائه خدمت و نظام ارجاع و پزشک خانواده  در کشور گفت: اجرای نظام سطح بندی ارائه خدمت حدود ۲۷ میلیون ایرانی را در شهرهای زیر ۲۸ هزار نفر تحت پوشش قرار داده است، اما هنوز بطور کامل در سطح کشور  عملیاتی نشده است.</p>
      <p>بنابر اعلام روابط عمومی وزارت بهداشت، وی با اشاره به لزوم بهره گیری از تجربه شبکه سازی در کشور افزود: به نظر می رسد در صورتی که بتوانیم به جای اینکه سطح بندی ارائه خدمت را برای همه بیماری ها همزمان پیش بریم، تنها برای مشکلات اصلی کشور در حوزه بیماری‌هایی همچون دیابت و فشار خون بطور پایلوت اجرا کنیم.</p>
      <p>وی راه‌اندازی کلینیک‌های دیابت را گامی در جهت کاهش ارجاعات بی‌مورد به پزشک فوق تخصص خواند و گفت: این کلینیک‌ها می‌توانند انتظار ما را در مورد حرکت از سمت فوق تخصص  به سمت پزشک عمومی و در قدم بعدی به سمت بهورز و مراقب سلامت تحقق بخشند که از این منظر ایران نسبت به دیگر کشورهای منطقه در وضعیت مطلوب‌تری قرار دارد.</p>
      <p>وی  در ادامه به طرح هرخانه یک پایگاه سلامت اشاره کرد و افزود: این طرح با هدف افزایش مشارکت مردم در امر مراقبت طراحی شده است که در حال حاضر در سه استان کشور در حال اجراست. در این طرح افرادی از دل خانواده  در سه سطح پیشگیری، مراقبت‌های اولیه و بازتوانی آموزش می‌بینند.</p>
      <p>همچنین، به رسم هر سال در پایان  این مجمع  از برگزیدگان دیابت در چهار حوزه دانشمند برتر، محق برتر، نوآور برتر و مربی برتر به ترتیب دکتر آزاده ابراهیم حبیبی، دکتر فرزاد حدائق، دکتر عطالله پورعباسی و دکتر  محمدرضا مهاجر تهرانی تقدیر شد.</p>
    </article>
  </body>
</html>