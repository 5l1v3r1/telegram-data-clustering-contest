<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_08/higuain-juventus-milan-ceduto-scartato-invenduto-ma-fine-tornato-4153fd52-025a-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Higuain verso Juventus-Milan: ceduto, scartato, invenduto, ma alla fine è tornato"/>
    <meta property="og:description" content="Fatta pace con se stesso ha cancellato l’anno orribile e si è ripreso i bianconeri. 174 giorni dall’altra parte, pagato 9 milioni per metà stagione"/>
  </head>
  <body>
    <article>
      <h1>Higuain verso Juventus-Milan: ceduto, scartato, invenduto, ma alla fine è tornato</h1>
      <h2>Fatta pace con se stesso ha cancellato l’anno orribile e si è ripreso i bianconeri. 174 giorni dall’altra parte, pagato 9 milioni per metà stagione</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Carlos Passerini</a></address>
      <p>Sembra perfino più giovane. A conferma che è vero che a esser tristi s’invecchia prima. Di sicuro è più felice, più sereno, il nuovo Gonzalo Higuain. E più forte. Tanto che in molti sostengono stia addirittura tornando ai livelli di rendimento della mitica stagione dei 36 gol col Napoli, 2015/16. Tutta un’altra storia, rispetto a un anno fa. Non sembra nemmeno lo stesso giocatore, né lo stesso uomo. Come se quell’11 novembre 2018 non fosse mai esistito.</p>
      <p><b>Era sempre</b><a href="https://www.corriere.it/sport/calcio/serie-a/notizie/milan-juventus-0-2-mandzukic-ronaldo-non-perdonano-603b5d94-e5f7-11e8-a424-cbaa2fa93806.shtml">Juventus contro Milan, solo che si giocava a San Siro</a>. E Higuain stava dall’altra parte. Con una voglia matta di spaccare il mondo, di dimostrare alla sua vecchia squadra che s’era sbagliata, sul suo conto. Doveva essere la serata della sua personalissima rivincita contro l’ingenerosa Madama che lo aveva scaricato come un vecchio armadio. Si trasformò invece in una notte delle streghe. Dopo la quale nulla è stato più lo stesso. <a href="https://www.corriere.it/sport/calcio/serie-a/notizie/milan-juventus-higuain-vendetta-diventa-incubo-lui-si-scusa-60efa478-e649-11e8-b579-7cd18decd794.shtml">Il rigore sbagliato, la sceneggiata con l’arbitro, la crisi isterica, l’espulsione</a>. La sua storia col Milan di fatto finì quella notte. L’addio di gennaio, dopo 8 gol in 22 partite, fu la conseguenza diretta di quella partita maledetta.</p>
      <p><b>Se quel rigore fosse entrato, forse oggi scriveremmo una storia diversa. Forse. La realtà narra invece </b>di un Higuain che a Torino è rinato. E che la sua rivincita se la sta prendendo ora. Ma con se stesso. E pensare che quando era rientrato dal semestre in prestito al Chelsea da non protagonista, Paratici aveva cercato di piazzarlo ovunque. Per rientrare di quei 36 milioni di euro che Abramovich aveva scelto di non pagare, rinunciando al riscatto. La Roma lo ha atteso a lungo, ma Gonzalo era chiaro: «Io resto». Sapeva che col maestro Sarri, e soprattutto con attorno una squadra ben più completa e strutturata rispetto al Milan, sarebbe potuto tornare ai suoi livelli. I gol fondamentali a Napoli e Inter, ma anche l’assist a Douglas Costa contro la Lokomotiv, dicono che ci sta riuscendo. Grazie al lavoro su se stesso. E a svelarlo è stato Sarri: «<a href="https://www.corriere.it/sport/19_novembre_05/juve-mosca-sarri-in-europa-se-sbagli-perdi-lokomotiv-ci-ha-gia-messi-difficolta-a9691186-0000-11ea-86c6-d2f1a0d8af2e.shtml">Prima era più egoista, giocava per il gol, ora invece aiuta la difesa, fa assist. Ha cambiato carattere</a>». Più altruista, più consapevole, più maturo. Tutto un altro Pipita. Che ora sta facendo la fortuna della sua vecchia nuova squadra. Con la quale ha fatto pace, dopo aver fatto pace con se stesso.</p>
      <p><b>Chi invece i suoi problemi non li ha ancora risolti è il Milan, che allo Stadium varerà la difesa a tre per cercare quantomeno di non perdere</b>, con l’obiettivo di iniziare a raddrizzare una stagione disgraziata. A gennaio serviranno rinforzi, Ibrahimovic è una suggestione che scalda molti cuori, ma non arriverà. Elliott è stato chiaro: mai più stelle sul viale del tramonto. Come sembrava essere anche Higuain, che invece sta vivendo una nuova e luminosissima alba. Ma la forza di Madama è anche questa: non è solo una squadra formidabile, è una macchina del tempo.</p>
    </article>
  </body>
</html>