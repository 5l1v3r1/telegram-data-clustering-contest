<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_08/inter-verona-conte-nessun-problema-dirigenti-anche-loro-dicono-che-si-poteva-fare-meglio-02988132-0228-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Inter-Verona, Conte: «Nessun problema con i dirigenti, anche loro dicono che si poteva fare meglio»"/>
    <meta property="og:description" content="Il tecnico chiarisce lo sfogo dopo la sconfitta con il Borussia Dortmund: «Questo gruppo sta facendo cose straordinarie in grande difficoltà, mi fido totalmente della squadra»"/>
  </head>
  <body>
    <article>
      <h1>Inter-Verona, Conte: «Nessun problema con i dirigenti, anche loro dicono che si poteva fare meglio»</h1>
      <h2>Il tecnico chiarisce lo sfogo dopo la sconfitta con il Borussia Dortmund: «Questo gruppo sta facendo cose straordinarie in grande difficoltà, mi fido totalmente della squadra»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Franco Fiocchini</a></address>
      <p>Nella prima conferenza stampa <a href="https://www.corriere.it/sport/19_novembre_06/sfogo-conte-far-capire-che-l-inter-ha-ancora-troppi-limiti-14f5b67e-00d4-11ea-90df-c7bf97da0906.shtml">dopo il suo feroce sfogo verbale</a>, stonato per i modi e la tempistica, alla fine della sfida col <a href="https://www.corriere.it/sport/calcio/coppe/champions/notizie/borussia-dortmund-inter-3-2-pagelle-hakimi-letale-biraghi-disastro-lukaku-minuscolo-1109b0b4-0017-11ea-86c6-d2f1a0d8af2e.shtml">Borussia Dortmund </a>Antonio Conte ha preso tutti in contropiede. «Voi lo vedete come sfogo, io come un modo costruttivo per cercare di capire dove si è commesso qualche errore senza additare niente a nessuno. Per primo mi sono messo dentro le situazioni in maniera costruttiva per ribadire alcuni concetti. Si tratta di situazioni che per primi sono proprio i nostri dirigenti, quando siamo nel privato, a riconoscere che potevano essere fatte in modo migliore. Non so se qualche dirigente ha recepito le mie osservazioni come sfogo. Io sono stato chiamata all’Inter per aumentare i giri del motore, per cambiare un tipo di situazione che non andava bene da ben 9 anni, a parte gli ultimi due con Spalletti che ha fatto un buon lavoro. Sapevo di arrivare in un momento storico difficile perché chi ci sta davanti, non solo la Juve, è ben strutturato da diversi anni. Se vogliamo riportare l’Inter a essere protagonista, come vuole il presidente, tutti dobbiamo alzare di tanto i giri del motore. E se mi accorgo che questo non può essere fatto diventa difficile per me perché io non posso snaturarmi. Io non posso accontentarmi, non mi piace vivacchiare. E mi spiace se porto qualcuno a lavorare a dei ritmi ai quali non è abituato. Ma noi siamo l’Inter e dobbiamo tornare protagonisti».</p>
      <slideshow>
        <figure>
          <img src="https://images2.corriereobjects.it/methode_image/2019/11/08/Sport/Foto%20Sport%20-%20Trattate/1178398913-k55F-U3150667628259MFD-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/08/Sport/Foto%20Sport%20-%20Trattate/9ed9e04018b34cd76b1b47eae05f3fdb-k55F-U3150667628259yaG-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/08/Sport/Foto%20Sport%20-%20Trattate/he102_21pug02f1bissc-k55F-U3150667628259BiB-593x443@Corriere-Web-Sezioni.JPG"/>
        </figure>
        <figcaption>Inter: Conte, una vita da incontentabile: dieci anni di sfoghi e polemiche</figcaption>
      </slideshow>
      <p><b>Poi il tecnico interista è tornato a parlare del mercato estivo</b>. «Le scelte sono state fatte in collaborazione col club, ma non abbiamo messo in preventivo situazioni che poteva accadere come, del resto, si erano già verificate in passato. A livello numerico, però, siamo stati superficiali. Cosa è successo nel 2° tempo contro il Dortmund? Ci hanno costretto a difenderci nella nostra metà campo non so se per calo fisico nostro, per stanchezza o per merito e bravura dei tedeschi. La verità è una via di mezzo. Vincere a Dortmund ti cambiava la vita e c’è grande rimpianto per quello che poteva essere visto come abbiamo giocato in Germania e col Barcellona. Oggi le possibilità di passare sono molto esigue».</p>
      <p><b>Contro il Verona sabato ore 18 ultima delle 7 partite in 21 giorni prima della sosta.</b> «Serve grande attenzione perché è una squadra in salute, corre e pressa. Dovremo essere bravi a smaltire la delusione e l’amarezza della sconfitta di Champions».</p>
      <p><b>Solo dopo l’ultima rifinitura nel pomeriggio di venerdì il tecnico interista</b> deciderà se convocare Asamoah e D’Ambrosio per portarli in panchina. Rispetto a Dortmund probabile venga concesso un turno di riposo a de Vrij con Godin al centro della difesa e Bastoni a sinistra. Sulla destra tocca a Lazaro mentre in avanti, fermi ai box Sanchez e Politano, non restano che Lukaku e Lautaro, oltre al giovanissimo Esposito. «Quando affronti 2 manifestazioni impegnative come campionato e Champions devi mettere in preventivo qualche infortunio importante - ha sottolineato Conte -. Preoccupato? Mi fido di questo gruppo anche se si sta riducendo ai minimi termini perché i ragazzi mi stanno dando l’anima. Io voglio alzare l’asticella a tutti a cominciare da me stesso. Mi fido tanto di Esposito e sono pronto a farlo giocare dal primo minuto. Sensi? Valuteremo se farlo giocare dall’inizio».</p>
    </article>
  </body>
</html>