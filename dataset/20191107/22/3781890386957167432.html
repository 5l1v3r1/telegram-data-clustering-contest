<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740547"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="ตั้งกก.สอบบตร.เอี่ยวแก๊ง&quot;ลิขสิทธิ์&quot;ของจริงหรือแค่ปาหี่"/>
    <meta property="og:description" content="รองผบ.ตร. สั่งตั้งการสอบตร.เอี่ยวแก๊ง”ลิขสิทธิ์” รมว.ยุติธรรม เร่งทำหนังสือถามเจ้าของลิขสิทธิ์ที่ญี่ปุ่น จับตางานนี้จะเป็นมวยล้มต้มคนดูหรือไม่"/>
  </head>
  <body>
    <article>
      <h1>ตั้งกก.สอบบตร.เอี่ยวแก๊ง"ลิขสิทธิ์"ของจริงหรือแค่ปาหี่</h1>
      <address>
        <time datetime="2019-11-07T22:00:00+00:00">07 Nov 2019, 22:00</time>
      </address>
      <p>
        <b>รองผบ.ตร. สั่งตั้งการสอบตร.เอี่ยวแก๊ง”ลิขสิทธิ์” รมว.ยุติธรรม เร่งทำหนังสือถามเจ้าของลิขสิทธิ์ที่ญี่ปุ่น จับตางานนี้จะเป็นมวยล้มต้มคนดูหรือไม่</b>
      </p>
      <p>ต้องตั้งโต๊ะนั่งรอดูผลงานที่ <b>พล.ต.อ.วิระชัย  ทรงเมตตา รองผบ.ตร. </b>เดินทางมาติดตามความคืบหน้ากรณีกลุ่มตัวแทนบริษัท”ลิขสิทธิ์”ล่อจับกุมผู้จำหน่ายสินค้าละเมิดลิขสิทธิ์หลายรายใน จ.นครราชสีมา ซึ่งขณะนี้พบผู้เสียหายกว่า 36 รายแล้ว หลังจาก ไปล่อซื้อกระทงการ์ตูน จากสาวน้อยวัย 15 ปี แล้วนำตัวเหยื่อมา รีดเงินถึงบนโรงพัก <i><b>สภ.เมืองนครราชสีมา </b></i>หลังเป็นข่าวอื้อฉาว จนชาวไทยรับไม่ได้กับการกระทำเช่นนี้ ทางตำรวจจึง<i><b>เตรียมออกหมายจับ 3 ตัวแทนลิขสิทธิ์ มารับทราบข้อกล่าวหาตามขั้นตอน</b></i> นอกจากนี้ทางพล.ต.อ.วิระชัย ได้สั่งการให้ตำรวจภูธรภาค 3 และภูธรจังหวัดนครราชสีมา<i><b>ตั้งกรรมการสอบสวนกรณีข้อสงสัยว่ามีเจ้าหน้าที่ตำรวจเข้าไปมีส่วนสมรู้ร่วมคิดรู้เห็นเป็นใจ หรือมีส่วนได้ส่วนเสียกับพฤติกรรมของขบวนการนี้หรือไม่หากพบผู้ใดเกี่ยวข้องจะดำเนินการเอาผิดขั้นเด็ดขาด โดยไม่ไว้หน้าผู้ใด </b></i>ประชาชนได้ทราบข่าวนี้ต่างก็ดีใจว่า ผู้กระทำผิดจะถูกดำเนินคดีอย่างแน่นอน แต่ก็ต้องจับตาดูกันต่อไปอีกว่า งานนี้จะเป็นมวยล้มต้มคนดูหรือไม่</p>
      <figure>
        <img src="https://www.dailynews.co.th/admin/upload/20191107/news_ASTYOGfBOe223441_533.jpg?v=20191108072?v=8157"/>
      </figure>
      <p>ขณะที่ทั้งฟากฝั่ง<b>”ทนายเดชา กิตติวิทยานันท์"</b> ทนายความชื่อดัง ได้มีความเห็นทางกฎหมายในกรณีที่ตำรวจถูกตั้งกรรมการสอบสวนว่า ถ้าพบว่ามี<mark><i><b>เจ้าหน้าที่เข้าไปข้องเกี่ยวกับการล่อซื้อ ล่อให้กระทำความผิด จับกุม สอบสวนโดยมิชอบ ร่วมกันตบทรัพย์ ตำรวจเหล่านี้ หลายๆคนในโรงพักแห่งนี้จะซวยแน่นอน</b></i></mark> อันดับแรกโดนวินัยแน่นอน ถ้าเป็นการกระทำอะไรที่ผิดกฎหมาย ไปร่วมกันตบทรัพย์ จับกุม สอบสวนโดยมิชอบก็โดนวินัยร้ายแรงต้องออกจากราชการหรือไล่ออก อันนี้โดนแน่ๆ ผมดูแล้วมีความเสี่ยงสูง เพราะในการรับแจ้งความของตำรวจ เกี่ยวกับเรื่องลิขสิทธิ์ต้องตรวจสอบว่าเป็นเจ้าของลิขสิทธิ์หรือไม่ ใบมอบอำนาจถูกต้องหรือไม่ ต้นฉบับเคยเห็นหรือไม่ ไม่ใช่มีเพียงแค่สำเนามาส่งพนักงานสอบสวน แบบนี้ใช้ไม่ได้ ถือว่าบกพร่องต่อหน้าที่ เพราะคดีลิขสิทธิ์ตบทรัพย์กันบ่อยความที่เห็นในข่าว แล้ว<i><b>ไปร่วมในการตบทรัพย์ ล่อให้เขากระทำความผิด  เขาไม่ทำผิดก็ไปล่อเขา ไปช่วยไกล่เกลี่ย เจรจา มีส่วนแบ่งต่างๆก็ติดคุก มีความผิดตามประมวลกฎหมายอาญามาตรา157 ปฎิบัติหน้าที่โดยมิชอบ ต้องติดคุก 10 ปี โดนไล่ออกจากราชการ งานนี้ดูแล้วตำรวจเหล่านี้ ถ้ามีหลักฐานไปถึง ไม่รอดแน่นอน</b></i><br/> </p>
      <figure>
        <img src="https://www.dailynews.co.th/admin/upload/20191107/news_myRsvVwvOd223659_533.jpg?v=20191108072?v=1312"/>
      </figure>
      <p>ที่สำนักงานตำรวจแห่งชาติ (ตร.) นายวรกร พงศ์ธนากุล ทนายความ พากลุ่มผู้เสียหายที่ถูกจับคดีลิขสิทธิ์ไม่ชอบด้วยกฎหมาย ถูก<i><b>ชุดแอบอ้างเป็นตัวแทนลิขสิทธิ์ จับปรับดำเนินคดีโดยไม่ชอบด้วยกฎหมาย </b></i>นำหลักฐานเอกสารเข้าขอความเป็นธรรมกับ พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) เรียกร้องให้มี<b>คำสั่งให้หัวหน้าสถานีตำรวจทั่วประเทศ ใช้ดุลพินิจปล่อยตัวชั่วคราว โดยไม่ต้องใช้หลักทรัพย์</b>เนื่องจาก พบว่ามีการใช้ช่องว่างของกฎหมายนี้เรียกรับผลประโยชน์ และทบทวนกฎหมาย พ.ร.บ.ลิขสิทธิ์ ที่พบว่าปัจจุบันมีช่องว่างเปิดโอกาสให้กลุ่มมิจฉาชีพฉวยโอกาสในการเรียกรับผลประโยชน์ในการไม่ดำเนินคดีในความผิดลิขสิทธิ์</p>
      <figure>
        <img src="https://www.dailynews.co.th/admin/upload/20191107/news_CDfeXpDczi223448_533.jpg?v=20191108072?v=7938"/>
      </figure>
      <p>ด้าน<mark>นายสมศักดิ์ เทพสุทิน รมว.ยุติธรรม </mark>กล่าวถึงกรณีนี้ว่า กระทรวงยุติธรรมจะทำหนังสือสอบถามไปที่<b>บริษัทเจ้าของลิขสิทธิ์ในประเทศญี่ปุ่น เพื่อตรวจสอบว่ามีการมอบอำนาจให้ตัวแทนจริงหรือไม่ </b>อย่างไรก็ตาม แม้จะมีการมอบอำนาจให้ตัวแทนจริง แต่เมื่อพิจารณาจากแนวคำพิพากษาศาลฎีกาที่ระบุไว้ชัดเจนว่าการล่อให้กระทำความผิด หลักฐานที่ได้ไม่ใช่หลักฐานที่บริสุทธิ์ ดังนั้น ตัวแทนลิขสิทธิ์จึงไม่ใช่ผู้เสียหาย เด็กจะไม่มีความผิด ซึ่ง<i><b>กรณีนี้จะรวบรวมข้อมูลเป็นคดีตัวอย่าง และจะหารือหน่วยงานที่เกี่ยวข้อง โดยมีแนวคิดแก้กฎหมายดังกล่าวในอนาคต เพื่อไม่ให้นำช่องว่างของกฎหมายมาแอบแฝงหาผลประโยชน์ </b></i>ขณะเดียวกันทางการไทยก็ไม่ได้สนับสนุนให้มีการละเมิดลิขสิทธิ์<br/><br/> </p>
    </article>
  </body>
</html>