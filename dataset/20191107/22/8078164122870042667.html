<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_08/primo-ragazzo-morto-protesta-hong-kong-7adac4ae-01db-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Il primo ragazzo morto nella protesta di Hong Kong"/>
    <meta property="og:description" content="È uno studente universitario precipitato da un parcheggio sopraelevato nella notte tra domenica e lunedì, mentre polizia e manifestanti si fronteggiavano"/>
  </head>
  <body>
    <article>
      <h1>Il primo ragazzo morto nella protesta di Hong Kong</h1>
      <h2>È uno studente universitario precipitato da un parcheggio sopraelevato nella notte tra domenica e lunedì, mentre polizia e manifestanti si fronteggiavano</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Guido Santevecchi, corrispondente da Pechino</a></address>
      <p>La protesta di Hong Kong piange il primo morto. È uno studente universitario precipitato da un parcheggio sopraelevato nella notte tra domenica e lunedì, mentre nella zona polizia e manifestanti si stavano fronteggiando. Chow Tsz-lok, 22 anni, che frequentava il secondo anno di Scienze del computer alla Hong Kong University of Science and Technology, aveva battuto la testa e subito danni irreversibili al cervello. È morto questa mattina in ospedale.</p>
      <p><b>Quando ha perso l’equilibrio, Chow fuggiva dai lacrimogeni </b><b>della polizia</b>. Il preside della sua facoltà ha detto che presenterà una denuncia contro l’uso eccessivo della forza da parte della polizia. Anche la governatrice Carrie Lam ha espresso commozione e ha detto che il caso merita un’indagine. Tra le famose «cinque domande» del movimento partito dalla protesta contro la legge sull’estradizione, c’è proprio una commissione d’inchiesta sulla violenza di polizia. I compagni ricordano Chow come un ragazzo studioso e aperto, che amava il netball, uno sport di squadra simile al basket.</p>
      <p><b>Pechino sta alzando il tono degli avvertimenti al movimento </b>democratico e anti-governativo di Hong Kong. Il Plenum del Comitato centrale del Partito ha appena ricordato che la città deve mettere in atto la «legge sulla sicurezza nazionale» in vigore nel resto della Repubblica popolare, altrimenti «soffrirà costi insostenibili». Hong Kong, nei ventidue anni da quando è tornata alla Cina, non ha mai varato regolamenti attuativi della legge sulla sicurezza nazionale cinese, nonostante la norma sia inserita nella sua costituzione. Si teme un appiattimento sul sistema di Pechino e una riduzione delle libertà. La protesta continua dall’inizio di giugno e non si vedono sbocchi pacifici. Il primo caduto sarà commemorato nel fine settimana e sono prevedibili nuovi scontri nelle strade della City.</p>
    </article>
  </body>
</html>