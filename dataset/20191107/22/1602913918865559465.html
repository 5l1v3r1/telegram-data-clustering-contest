<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/urmeaza-zf-raiffeisen-branduri-romanesti-piatra-neamt-joi-14-noiembrie-cine-sunt-antreprenorii-locali-care-au-creat-cele-mai-puternice-branduri-din-neamt-si-cum-rezista-in-piata-18553689"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T22:06:00+00:00"/>
    <meta property="og:title" content="Urmează ZF / Raiffeisen „Branduri româneşti“, Piatra Neamţ, joi, 14 noiembrie. Cine sunt antreprenorii locali care au creat cele mai puternice branduri din Neamţ şi cum rezistă în piaţă?"/>
    <meta property="og:description" content="Antreprenorii care au mizat în urmă cu mai bine de două decenii pe dezvoltarea unor companii în sectoare precum industria alimentară (Kesarom), retailul farmaceutic (Farmacia Ardealul) sau cea textilă (Sense) vin la conferinţa „Branduri româneşti“ să vorbească despre experienţa lor în business şi care este reţeta de creştere."/>
  </head>
  <body>
    <article>
      <h1>Urmează ZF / Raiffeisen „Branduri româneşti“, Piatra Neamţ, joi, 14 noiembrie. Cine sunt antreprenorii locali care au creat cele mai puternice branduri din Neamţ şi cum rezistă în piaţă?</h1>
      <address><time datetime="2019-11-07T22:06:00+00:00">07 Nov 2019, 22:06</time> by <a rel="author" href="https://www.zf.ro/autor/georgiana-mihalache" target="_blank">Georgiana Mihalache</a></address>
      <p>Antreprenorii care au mizat în urmă cu mai bine de două decenii pe dezvoltarea unor companii în sectoare precum industria alimentară (Kesarom), retailul farmaceutic (Farmacia Ardealul) sau cea textilă (Sense) vin la conferinţa „Branduri româneşti“ să vorbească despre experienţa lor în business şi care este reţeta de creştere.</p>
      <p>Cât contează brandul în strategia de dezvoltare, cum stabilesc investiţiile în branding şi cum se adaptează noilor trenduri din pieţele pe care activează sunt câteva dintre temele de discuţie despre care vor vorbi antre­prenorii la conferinţă.</p>
      <p>ZF, în parteneriat cu Raiffeisen Bank România, con­tinuă seria de conferinţe dedicate brandurilor româneşti şi organizează joi, 14 noiembrie, evenimentul „Branduri româ­neşti“ la Piatra Neamţ.</p>
      <p>Neculai Apostol, fondatorul grupului Kosarom, vine la conferinţă pentru a vorbi despre planurile de dezvoltare a businessului, care are o istorie de mai bine de 25 de ani. Kosarom SA a fost prima firmă din industria alimentară privatizată în anul 1992 prin Programul-Pilot de Privatizare al Guvernului, conform site-ului companiei. Ulterior, de la o singură companie Neculai Apostol a ajuns să deţină mai multe companii care lucrează în sistem integrat. Kosarom trimite în ţările europene circa 20% din producţie, conform celor mai recente date. Antreprenorul Sorin Chiriac, care a pus bazele unei afaceri în industria textilă în urmă cu peste două decenii în Roman, judeţul Neamţ, va povesti despre cu a ajuns la o reţea de 17 magazine în ţară şi un magazin online cu brandul Sense.</p>
      <p>Produsele comercializate sub brandul Sense sunt realizate în două unităţi de producţie din judeţul Neamţ de circa 700 de angajaţi.</p>
      <p>Despre cum se poate crea un brand în domeniul sănătăţii, în retailul farmaceutic, va povesti Ilie Echim, farmacist de profesie, care deţine Farmacia Ardealul, un business de familie cu 11 farmacii in Piatra Neamţ.</p>
      <p>Judeţul Neamţ ocupă locul 25 în clasamentul celor mai mari judeţe după cifra de afaceri a companiilor în 2017, cu afaceri totale de 11 miliarde de lei, potrivit lucrării „Capitalul privat românesc“, realizată de ZF cu sprijinul PIAROM.</p>
      <p>Conferinţa ajunge astfel în al optulea oraş - Piatra Neamţ, în turneul pornit de Ziarul Financiar şi Raiffeisen Bank România în căutarea brandurilor româneşti şi a poveştilor antreprenorilor locali. Evenimente asemănătoare au început în 2018 în Cluj Napoca, după care au urmat oraşele Iaşi, Constanţa, Timişoara, Galaţi, Oradea şi Piteşti.</p>
    </article>
  </body>
</html>