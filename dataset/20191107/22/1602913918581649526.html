<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/urmeaza-gala-zf-2019-21-noiembrie-profesorul-witold-orlowski-unul-dintre-cei-importanti-economisti-poloniei-fiind-invitatul-special-viitorul-europei-centrale-est-urmatorul-model-crestere-avand-18553540"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-07T22:08:00+00:00"/>
    <meta property="og:title" content="Urmează Gala ZF 2019, 21 noiembrie, profesorul Witold Orlowski, unul dintre cei mai importanţi economişti ai Poloniei, fiind invitatul special: Care este viitorul Europei Centrale şi de Est? Care va fi următorul model de creştere, având în vedere că modelul investiţiilor străine din ultimii 30 de ani începe să apună? Care este viitorul economic al României?"/>
    <meta property="og:description" content="Urmează Gala ZF 2019, 21 noiembrie, profesorul Witold Orlowski, unul dintre cei mai importanţi economişti ai Poloniei fiind invitatul special: Care este viitorul Europei Centrale şi de Est? Care va fi următorul model de creştere, având în vedere că modelul investiţiilor străine din ultimii 30 de ani  începe să apună? Care este viitorul economic al României?"/>
  </head>
  <body>
    <article>
      <h1>Urmează Gala ZF 2019, 21 noiembrie, profesorul Witold Orlowski, unul dintre cei mai importanţi economişti ai Poloniei, fiind invitatul special: Care este viitorul Europei Centrale şi de Est? Care va fi următorul model de creştere, având în vedere că modelul investiţiilor străine din ultimii 30 de ani începe să apună? Care este viitorul economic al României?</h1>
      <address><time datetime="2019-11-07T22:08:00+00:00">07 Nov 2019, 22:08</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Urmează Gala ZF 2019, 21 noiembrie, profesorul Witold Orlowski, unul dintre cei mai importanţi economişti ai Poloniei fiind invitatul special: Care este viitorul Europei Centrale şi de Est? Care va fi următorul model de creştere, având în vedere că modelul investiţiilor străine din ultimii 30 de ani  începe să apună? Care este viitorul economic al României?</p>
      <p>De-a lungul anilor, Witold Orlowski a analizat procesul de transformare economică a ţărilor din Europa Centrală şi a devenit un popular comentator şi editorialist pe probleme economice. El a scris 10 cărţi şi aproape 200 de lucrări ştiinţifice.</p>
      <p>Potrivit unui studiu publicat de profesorul Orlowski în Eastern Journal of European Studies, perioada postaderare poate fi împărţită în două subperioade: perioada antecriză 2004-2007 şi perioada turbu­lentă cuprinsă între anii 2008 şi 2011.</p>
      <p>În timpul perioadei de dinaintea crizei, Polonia a înregistrat o creştere rapidă, dar cu o acumulare de dezechilibre macro­eco­nomice.</p>
      <p>În perioada turbulentă însă, economia acesteia a făcut faţă cu succes crizei financiare. Creşterea a încetinit, iar dezechilibrele s-au redus. Profesorul Orlowski încearcă să determine factorii care au contribuit la performanţa eco­nomică solidă a Poloniei din timpul crizei financiare, arătând că rezultatele bune nu pot fi puse pe seama unui singur factor, ci unui cumul de factori care au acţionat în acelaşi timp.</p>
      <p>O combinaţie de slăbire a cererii interne şi externe şi de­pre­cierea monedei - cu 25% faţă de euro în timpul crizei - a dus la reducerea fluxurilor comerciale şi a deficitului comercial. Au scăzut şi investiţiile din sectorul privat, cu 5-10%, dar cererea generală pentru investiţii a fost sprijinită de creşterea rapidă a proiectelor de investiţii publice cofinan­ţ­ate de UE. Creşterea cererii interne a încetinit de la 6% la 3% în perioada de criză. Astfel, scrie Orlowski, principalele motoare de creştere au fost consumul intern şi investiţiile publice.</p>
      <p>Potrivit acestuia, Polonia dispune de multe active valoroase care ar putea-o ajuta în a face faţă unor turbulenţe viitoare.</p>
      <p>Absolvent al universităţilor Lodz şi Harvard, profesorul Orlowski a lucrat pentru Banca Mondială, a fost consilier al lui Leszek Balcerowski şi preşedinte al Consiliului Consultativ pe probleme economice în timpul preşedinţiei lui Aleksander Kwasniewski.</p>
      <p>De-a lungul anilor, Witold Orlowski a analizat procesul de transformare economică a ţărilor din Europa Centrală şi a devenit un popular comentator şi editorialist pe probleme economice. Acesta a scris zece cărţi şi aproape 200 de lucrări ştiinţifice, publicate în Polonia, SUA, Marea Britanie, Franţa, Austria şi Germania, fiind de asemenea autor a peste 50 de publicaţii din presa poloneză şi coautor a patru rapoarte ale Băncii Mondiale.</p>
      <p>În 2007, Witold Orlowski a obţinut doctoratul de la Universitatea din Varşovia. În 2007, acesta a primit titlul de Profesor de Economie. A fost profesor şi director al Şcolii de Business din cadrul Universităţii de Tehnologie din Varşovia.</p>
      <p>În anii ’90, acesta a lucrat în cadrul Biroului de Integrare Europeană şi în cadrul Băncii Mondiale. A fost membru al Consiliului Macroeconomic, consilier economic al vicepremierului Leszek Balcerowicz, cât şi consilier al lui Jan Kulakowski, principal negociator pentru integrarea Poloniei în Uniunea Europeană.</p>
      <p>În perioada 2002-2005, a condus o echipă de consilieri economici ai preşedintelui Aleksander Kwasniwski. Între anii 2009 şi 2010, a fost membru al consiliului pentru dezvoltare naţională al preşedintelui Lech Kaczynski şi al premierului Donald Tusk.</p>
      <p>Din 2006, profesorul Witold Orlowski este  economist-şef în cadrul PwC Polonia.</p>
      <p>Este specializat în macroeconomie, transformare economică şi integrare europeană a ţărilor din regiunea Europei Centrale şi de Est.</p>
    </article>
  </body>
</html>