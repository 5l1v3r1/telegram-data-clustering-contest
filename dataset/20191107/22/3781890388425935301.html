<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740472"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T22:22:00+00:00"/>
    <meta property="og:title" content="ร้อง'หม่อมเต่า'13ผู้นำแรงงานรถไฟถูก'หักเงินเดือน'"/>
    <meta property="og:description" content="สรส.-คสรท.ร้อง'หม่อมเต่า'คืนความเป็นธรรม 13ผู้นำแรงงานรถไฟ ถูกหักเงินเดือน อายัดบำนาญ หลังศาลฎีกาสั่งชดใช้ทำการรถไฟเสียหายกว่า 24 ล้าน ด้าน “หม่อมเต่า”เร่งหาทาง ย้ำรถไฟไทยมีปัญหาจริงใช้งานนาน ต้องแก้ให้ตรงจุด         "/>
  </head>
  <body>
    <article>
      <h1>ร้อง'หม่อมเต่า'13ผู้นำแรงงานรถไฟถูก'หักเงินเดือน'</h1>
      <address>
        <time datetime="2019-11-07T22:22:00+00:00">07 Nov 2019, 22:22</time>
      </address>
      <slideshow>
        <figure>
          <img src="https://www.dailynews.co.th/admin/upload/20191107/news_GCiweZdXBg160227_533.jpg?v=201911080712"/>
        </figure>
        <figure>
          <img src="https://www.dailynews.co.th/admin/upload/20191107/news_SEySbogeoC160228_533.jpg?v=201911080712"/>
        </figure>
      </slideshow>
      <p>
        <b>สรส.-คสรท.ร้อง"หม่อมเต่า"คืนความเป็นธรรม 13ผู้นำแรงงานรถไฟ ถูกหักเงินเดือน อายัดบำนาญ หลังศาลฎีกาสั่งชดใช้ทำการรถไฟเสียหายกว่า 24 ล้าน ด้าน “หม่อมเต่า”เร่งหาทาง ย้ำรถไฟไทยมีปัญหาจริงใช้งานนาน ต้องแก้ให้ตรงจุด         </b>
      </p>
      <p>เมื่อวันที่ 7 พ.ย. ที่กระทรวงแรงงาน สมาพันธ์แรงงานรัฐวิสาหกิจสัมพันธ์ (สรส.) คณะกรรมการสมานฉันท์แรงงานไทย(คสรท.) และเครือข่ายไฟฟ้าประปาและยาเพื่อชาติและประชาชนกว่า 100 คน ชูป้ายเรียกร้องให้ ม.ร.ว.จัตุมงคล โสณกุล รมว.แรงงาน คืนความเป็นธรรมให้ผู้นำสหภาพแรงงานรัฐวิสาหกิจรถไฟแห่งประเทศไทย 13 คน หลังออกมารณรงค์ในเรื่องมาตรฐานความปลอดภัย เมื่อครั้งเกิดอุบัติเหตุขบวนรถไฟตกราง ที่สถานีเขาเต่า อ.หัวหิน เมื่อวันที่ 5 ต.ค. 2552 จนถูกการรถไฟฟ้องร้องดำเนินคดีที่ทำให้เสียหาย โดยนายมานพ เกื้อรัตน์ รองเลขาธิการ สรส. กล่าวว่า เมื่อวันที่ 19 มี.ค.2561 ศาลฎีกามีคำพิพากษาให้ผู้นำสหภาพฯ 7 คนจ่ายค่าเสียหายให้การรถไฟ 15 ล้านบาท พร้อมดอกเบี้ยร้อยละ 7.5 นับ ถึงปัจจุบันรวมเป็นเงิน 24 ล้าน เริ่มมีการหักเงินเดือนตั้งแต่  พ.ย. 2561 ส่งผลกระทบชีวิตครอบครัว เพราะต้องใช้เวลานานหักเงินนานถึง 10 ปี<br/><br/>นายมานพ กล่าวว่า ผู้นำสหภาพฯ 13 คน ได้เรียกร้องความปลอดภัยในการจัดบริการสาธารณะให้กับประชาชน เพราะรถไฟตกรางที่เขาเต่าเกิดจากความไม่สมบูรณ์ของรถจักรที่ใช้ทำขบวน แต่กรรมการ สร.รฟท. สาขาหาดใหญ่ ถูกสั่งไล่ออกทันที 6 คน โดยกล่าวหาว่าประพฤติชั่วอย่างร้ายแรงและยังฟ้องต่อศาลแรงงานขอเลิกจ้างผู้นำสหภาพฯ 7 คน ในส่วนกลางจนถูกเลิกจ้างในปี 2554 พร้อมให้ชดใช้ค่าเสียหายสูงมาก ขบวนการแรงงานในประเทศไทยและต่างประเทศร่วมกันรณรงค์ให้รัฐบาลไทยและการรถไฟฯ ยุติการดำเนินคดี จนได้กลับเข้าทำงานในปี 2557 แต่ได้มีการส่งเรื่องให้คณะกรรมการป้องกันและปราบปรามการทุจริตแห่งชาติ (ป.ป.ช.) ดำเนินการภายหลังศาลฎีกามีคำพิพากษา ป.ป.ช. มีมติเป็นเอกฉันท์ชี้มูลความผิดทางอาญากับกรรมการ สร.รฟท. ทั้ง 13 คน ฐานเป็นเจ้าพนักงาน ละทิ้งหน้าที่เพื่อให้งานหยุดชะงักหรือเสียหาย ตามประมวลกฎหมายอาญา มาตรา 166 และมีมูลความผิดทางวินัยอย่างร้ายแรง<br/><br/>ด้าน นายคมสัน ทองศิริ ประธานเครือข่ายไฟฟ้าประปาและยาฯ กล่าวว่า ตนไม่เข้าใจว่าทำไมข้าราชการชุดนี้ถึงมีการคุ้ยเขี่ยเรื่องนี้ขึ้นมาอีก ไปร้อง ป.ป.ช.จะเอาออกจากงาน ผู้นำบางคนถูกหักเงินเดือนเหลือติดบัญชีแค่ 300 บาท หรือเพราะมีการเรียกร้องให้รถไฟความเร็วสูงดำเนินการด้วยความโปร่งใสเพื่อรักษาผลประโยชน์ชาติ การรถไฟบริหารขาดทุนแต่โทษพนักงาน ไม่เคยโทษรัฐมนตรีที่กำกับดูแล เรื่องนี้ต้องแก้ไขให้ถูกทาง เพราะที่สหรัฐฯ ตัดสิทธิพิเศษทางการค้า (จีเอสพี) ก็เพราะเรื่องละเมิดสิทธิแรงงานชัดเจน อย่าไปเบี่ยงประเด็นเป็นเรื่องอื่น จึงต้องรีบแก้ไขการละเมิดสิทธิ ต้องทำให้เขาเห็น ควรสนับสนุนให้รับอนุสัญญาไอแอลโอ ฉบับที่ 87 ว่าด้วยสิทธิในการรวมตัว และ 98 เรื่องสิทธิในการเจรจาต่อรอง อย่าไปอ้างเรื่องความมั่นคงแล้วไม่รับ<br/><br/>ด้าน ม.ร.ว.จัตุมงคล กล่าวหลังลงมารับหนังสือร้องเรียน ว่า ต้องยอมรับความจริงว่ารถไฟก็มีปัญหาใช้งานมานาน พนักงานที่ออกมาเรียกร้องความปลอดภัยก็ทำเพื่อส่วนรวมจึงต้องดูตรงนี้ด้วย ในเรื่องของสิทธิแรงงานต้องมีแน่ แต่จะมีแค่ไหนตนขอศึกษาเรื่องนี้ให้ชัดเจนก่อนแล้วจะได้ร่วมกันหาทางแก้ไขว่าจะทำอย่างไรได้บ้าง เชื่อว่าทุกอย่างแก้ไขได้ ในเรื่องของกฎหมายก็ไม่ได้จะต้องแข็ง 100 % ต้องค่อยๆ ดู ค่อยๆ คุยกัน โดยเฉพาะการหักเงินเดือนจนเหลือเพียง 300 บาท ก็ต้องไปดูว่าจะช่วยกันยังไง เพื่อจะได้แก้ไขให้ถูกวิธี.<br/><br/> </p>
    </article>
  </body>
</html>