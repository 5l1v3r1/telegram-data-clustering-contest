<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_08/pete-doherty-beccato-due-grammi-cocaina-cantante-arrestato-parigi-1ad56522-0213-11ea-a77a-ac46cbb83624.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Pete Doherty beccato con due grammi di cocaina. Il cantante arrestato a Parigi"/>
    <meta property="og:description" content="Il 40enne è stato fermato dalla polizia nel quartiere di Pigalle mentre stava acquistando gli stupefacenti"/>
  </head>
  <body>
    <article>
      <h1>Pete Doherty beccato con due grammi di cocaina. Il cantante arrestato a Parigi</h1>
      <h2>Il 40enne è stato fermato dalla polizia nel quartiere di Pigalle mentre stava acquistando gli stupefacenti</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Francesco Tortora</a></address>
      <p>Non c'è pace per Pete Doherty. Il cantante è stato arrestato nella notte tra giovedì e venerdì nel quartiere parigino di Pigalle in possesso di 2 grammi di cocaina. Lo conferma il sito del settimanale transalpino <a href="https://www.lepoint.fr/justice/pete-doherty-en-garde-a-vue-pour-detention-de-drogue-08-11-2019-2346042_2386.php">Le Point</a> che rivela come l'ex fidanzato di Kate Moss sia stato fermato in flagranza di reato nel momento in cui stava acquistando gli stupefacenti.</p>
      <h4>Sotto effetto di alcool e droga</h4>
      <p>Al momento dell'arresto tra rue de Douai e rue Fontaine nel IX Arrondissement, la rockstar britannica è stata riconosciuta da alcuni fan che hanno filmato il fermo. Il cantante non era pienamente cosciente di sé e avrebbe fatto resistenza agli agenti: «Il musicista era un po’ aggressivo - scrive Le Point -. Pete Doherty non ha immediatamente obbedito agli ordini, al punto da essere riluttante a salire sul veicolo della polizia. Al momento dei fatti era sotto l'effetto di alcol e stupefacenti».</p>
      <p>
        <b>Precedenti</b>
      </p>
      <p>Non è il periodo migliore per il cantante che da anni conduce una vita sregolata e combatte da tempo la dipendenza dagli stupefacenti. A ottobre il 40enne è stato beccato per quattro volte per eccesso di velocità dallo stesso autovelox: il tribunale di Folkestone gli ha ritirato la patente per 6 mesi e gli ha inflitto una multa di 10 mila euro. Nel corso degli ultimi anni Doherty è stato arrestato in diverse occasioni per guida in stato d'ebrezza e possesso di stupefacenti. Nel 2011 è stato condannato a 6 mesi di reclusione per aver ceduto cocaina alla regista Robin Whitehead, trovata mo0rta per overdose nel suo appartamento nell'East London.</p>
    </article>
  </body>
</html>