<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_08/cortina-nevicata-copiosa-giorni-caldo-sole-ora-riaprono-piste-373b9cd2-023a-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="Cortina d’Ampezzo, in poche ore dal caldo alla neve. E ora riaprono le piste"/>
    <meta property="og:description" content="La Regina delle Dolomiti sorpresa da una copiosa nevicata (fino a 50 centimetri in quota). E domenica si scia sul Col Gallina"/>
  </head>
  <body>
    <article>
      <h1>Cortina d’Ampezzo, in poche ore dal caldo alla neve. E ora riaprono le piste</h1>
      <h2>La Regina delle Dolomiti sorpresa da una abbondante nevicata (fino a 50 centimetri in quota). E domenica si scia sul Col Gallina</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Massimo Spampani</a></address>
      <p>È arrivata la neve! Parrebbe una notizia fuori luogo, a giudicare dalle temperature sopra la norma delle scorse settimane. E invece eccoci, quasi all’improvviso, a parlare di neve, sci e impianti aperti. Ma non c’è da meravigliarsi molto in un periodo dove i cambiamenti climatici sono la regola. A onor del vero nevicate precoci non sono mancate negli scorsi decenni, come non sono mancati gli inverni poverissimi di neve. E vedere che da domani alcuni impianti sull’arco alpino entrano già in funzione, non può essere che di buon auspicio per gli amanti dello sci e non solo.</p>
      <h4>Gli impianti</h4>
      <p>Con le abbondanti nevicate infatti, apriranno domani gli impianti sul ghiacciaio del Presena nel comprensorio dell’Adamello Ski, dove sono caduti più di 60 cm di neve fresca. Ma da domani sarà possibile sciare anche sulle piste di Solda nel gruppo del Ortles in Alto Adige. Sempre in Alto Adige sul ghiacciaio della Val Senales, in quota ci sono 50 cm di neve fresca, con cinque impianti aperti. Dall’altra parte delle Alpi, in Valle d’Aosta a Cervinia le recenti nevicate hanno reso vellutato il ghiacciaio di Plateau Rosa, con 9 impianti in funzione. Fa pure notizia che domenica aprano anche alcuni impianti a Cortina d’Ampezzo. Sono le seggiovie del Col Gallina, nella zona del Passo Falzarego.</p>
      <figure>
        <img src="https://images2.corriereobjects.it/methode_image/2019/11/08/Interni/Foto%20Interni%20-%20Trattate/combonazza3-kgGC-U3150686379581QSB-872x594@Corriere-Web-Sezioni.jpg?v=201911081902"/>
        <figcaption>Un’altra vista del paesaggio cortinese, prima e dopo</figcaption>
      </figure>
      <h4>Il paesaggio</h4>
      <p>Quel che più conta però, è che la neve ha reso invitanti le stazioni turistiche invernali, dando al paesaggio, sopra i 1200-1500 metri, l’aspetto più ricercato. Una delle principali osservazioni, infatti, rilevate dall’ Osservatorio italiano del turismo montano JFC, presentato recentemente a ModenaFiere in occasione di «Skipass», è che non bastano le piste. Sebbene ormai l’innevamento programmato sia in grado di garantire la pratica sportiva quasi ovunque , ciò che cercano gli italiani non è solo la pista, ma sempre di più la località «bianca» innevata, che rappresenta purezza, limpidezza e immersione nella natura.</p>
    </article>
  </body>
</html>