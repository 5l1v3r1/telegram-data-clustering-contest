<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_08/bambini-vegani-stop-pregiudizi-brambilla-genitori-che-fanno-questa-scelta-non-vanno-colpevolizzati-97a21942-0231-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="«Rapanello e cipollina», la guida per l’alimentazione vegana nei bambini"/>
    <meta property="og:description" content="Presentazione a Milano della guida «Rapanello e cipollina - I bambini verdi» realizzato a cura di medici esperti del settore: «Si tratta di una dieta che se ben pianificata va bene per tutti»"/>
  </head>
  <body>
    <article>
      <h1>«Rapanello e cipollina», la guida per l’alimentazione vegana nei bambini</h1>
      <h2>Il volume realizzato da medici esperti di nutrizione pediatrica: «Dieta che se ben pianificata va bene a ogni età». Brambilla: «I genitori che fanno questa scelta non vanno colpevolizzati»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Redazione Online</a></address>
      <p>Stop ai pregiudizi: la dieta vegetariana o vegana per i bambini è una <b>scelta possibile</b>, che deve essere adottata consapevolmente e <b>sotto il controllo di un medico competente</b>. «Troppo spesso i genitori che decidono di adottare anche per i figli una dieta vegetariana o vegana vengono lasciati soli e spesso colpevolizzati, e una mamma sola finisce per ricorrere al fai da te», ha spiegato Michela Vittoria Brambilla, deputata di FI, ha presentato a Milano il manuale «Rapanello e cipollina - I bambini verdi» (scaricabile <a href="https://www.icloud.com/attachment/?u=https%3A%2F%2Fcvws.icloud-content.com%2FB%2FAVn5YuuS0-s7R-CU1qDgDep900cnAX_oXdzp7uunWpSh63OjQ2zAARbA%2F%24%7Bf%7D%3Fo%3DAmTdH_oNjuikcT_21aaZPJ0oHUihxwfJj-8IkwJHX1YX%26v%3D1%26x%3D3%26a%3DCAog8N2WnrLOkRodwPkTtBJjmlwBz3-O_UMwfPldsgPtBEUSJxDmxZPW5C0Y5tWOqu4tIgEAKggByAD_NDeUGFIEfdNHJ1oEwAEWwA%26e%3D1575804447%26k%3D%24%7Buk%7D%26fl%3D%26r%3D8759D314-BC2B-407F-8887-9CB6217D1996-1%26ckc%3Dcom.apple.largeattachment%26ckz%3D4E511735-686A-4397-882F-559BEC9BFB98%26p%3D66%26s%3DOE8-ymk3g_zfLpZKE-vv-6MiQPA&amp;uk=5dLLhZek990QHnKQo2RMQg&amp;f=%2Acon%20logo.pdf&amp;sz=21585359">qui</a>), realizzato a cura di medici esperti del settore, Luca Bernardo, Lisa Mariotti e Gian Vincenzo Zuccotti.</p>
      <p>«La dieta vegana e vegetariana sin dall’età infantile e adolescenziale <b>è un’opzione riconosciuta dal Ministero della Salute</b>, naturalmente deve essere studiata e pianificata correttamente per garantire il giusto fabbisogno nutrizionale con la supervisione di un pediatra competente», ha aggiunto Brambilla, ricordando che i suoi tre figli «non mangiano carne» e che «l’Italia è fra i Paesi europei con il maggior tasso di obesità: certe merendine e fast food sono più pericolosi di soia e tofu».</p>
      <p>«Finalmente le mamme vegane non sono più sole, e devono ricordarsi che noi pediatri non giudichiamo ma aiutiamo e possiamo fare crescere i loro bambini come gli altri. Molte delle persone che fanno queste scelte non hanno un’adeguata preparazione che consenta loro di equilibrare l’apporto di nutrienti. Tuttavia questi regimi alimentari, se pianificati correttamente, possono essere adatti ad ogni persona in qualunque fase della vita, anche nei periodi più delicati come la gravidanza, l’allattamento ed il divezzamento», ha spiegato Luca Bernardo, direttore della Casa pediatrica del Fatebenefratelli di Milano. «Le proteine di origine vegetale introdotte con la dieta vegana - sottolinea invece Gian Vincenzo Zuccotti, direttore della Clinica pediatrica dell’Università di Milano - presentano una ridotta digeribilità e una inferiore concentrazione di aminoacidi essenziali rispetto a quelle animali. Per superare tale limite, la dieta vegana deve contenere una maggiore varietà di fonti proteiche, in modo che i pregi delle proteine di un alimento possano compensare le carenze di un altro. Il deficit di vitamina <b>B12</b> - aggiunge - è la carenza più importante di una dieta vegana, poiché gli alimenti che la compongono ne contengono meno del 20% della Dose Giornaliera Raccomandata (RDA). E’ pertanto raccomandata un’adeguata integrazione per via orale (sono disponibili preparati in gocce o compresse) in una o più dosi giornaliere. Altre criticità - prosegue - riguardano il ferro e lo zinco, di cui occorre facilitare l’assorbimento aumentando l’assunzione di alimenti ricchi di vitamina. Infine per i vegani, che non possono contare sull’apporto di calcio del latte e dei latticini, diventa importante quello delle acque minerali, dei legumi e della frutta secca».</p>
      <p>«La prima cosa che si riscontra nell’alimentazione veg - puntualizza la nutrizionista Luisa Mariotti - è che ci sono raccomandazioni particolari per alcuni nutrienti che possono non essere presenti nei vegetali, o presenti in quantità insufficiente, fra questi ricordiamo soprattutto il calcio, la vitamina B12, gli Omega3. La vitamina D, importante nella fissazione del calcio, è indispensabile per la formazione di ossa e denti: si assume in piccola parte da alimenti di origine animale ricchi di grassi, ma la principale fonte di assunzione è la luce solare. Quanto agli Omega3, grassi cosiddetti essenziali, in quanto il nostro organismo non può produrli autonomamente, si trovano in abbondanza nei pesci ed in alcuni vegetali come la frutta secca ed i semi oleaginosi. Sarà cura di chi segue un regime veg introdurli con attenzione nella propria dieta. Il servizio che offriamo nella <b>Casa pediatrica dell’Università di Milano </b>- conclude la nutrizionista - ha un senso preciso: non discutiamo le scelte delle famiglie ma vogliamo la certezza che uno specialista segua il bambino in un regime alimentare che può essere pericoloso se non controllato».</p>
      <p>Secondo il <b>Rapporto Eurispes Italia 2019</b>, nel complesso vegetariani e vegani rappresentano il <b>7,3% </b>degli intervistati, confermando un dato pressoché stabile rilevato negli ultimi sei anni (+0,2% rispetto al 2018, -0,3% rispetto al 2017, -0,7% rispetto al 2016, +1,4% rispetto al 2015, +0,2% rispetto al 2014). Il 5,4% degli italiani è vegetariano, in calo rispetto al 2018 dello 0,8% mentre il 4,9% ha sperimentato e poi abbandonato tale stile alimentare. L’1,9% è vegano (+1% rispetto al 2018). Per un quarto di coloro che hanno scelto una dieta vegetariana o vegana (25,1%), essa rappresenta uno stile di vita; 3 su 10 ritengono abbia benefici sulla salute.</p>
    </article>
  </body>
</html>