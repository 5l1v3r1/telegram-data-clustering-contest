<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_08/c-brescia-torino-mazzarri-si-schiera-balotelli-campione-pericolo-costante-35f5a9f8-0262-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-07T22:00:00+00:00"/>
    <meta property="og:title" content="C’è Brescia-Torino, Mazzarri si schiera con Balotelli: «È un campione e un pericolo costante»"/>
    <meta property="og:description" content="Appuntamento alle 15 (Sky): «Nel derby meritavamo un altro risultato, ma abbiamo ritrovato compattezza. Ora ci serve in campo un 20 per cento in più»"/>
  </head>
  <body>
    <article>
      <h1>C’è Brescia-Torino, Mazzarri si schiera con Balotelli: «È un campione e un pericolo costante»</h1>
      <h2>Appuntamento alle 15 (Sky): «Nel derby meritavamo un altro risultato, ma abbiamo ritrovato compattezza. Ora ci serve in campo un 20 per cento in più»</h2>
      <address><time datetime="2019-11-07T22:00:00+00:00">07 Nov 2019, 22:00</time> by <a rel="author">Giampiero Timossi</a></address>
      <p>Sarà solo, ma anche no. Mario Balotelli ha già vinto una sfida, sabato ne giocherà un’altra. Ore 15, c’è Brescia-Toro. Sfida delicata: i padroni di casa sono in coda alla classifica, i granata devono rompere un trend negativo di quattro sconfitte nelle ultime quattro trasferte. E un solo gol nelle ultime cinque gare. È l’esordio in panchina di Fabio Grosso. Domenica dopo la sconfitta, gli insulti razzisti e la rabbia di «Balo», il Brescia aveva deciso di esonerare Eugenio Corini. Balotelli lo aveva ringraziato, il giorno dopo e dopo tutto: «Grazie, come uomo e come allenatore».</p>
      <p><b>Oggi cambia tutto, o forse niente. Balotelli dovrebbe giocare solo al centro dell’attacco. Così avrebbe scelto Grosso</b>, allenatore all’esordio in una serie A che ha fretta di far ballare panchine. «La squadra nel derby meritava un altro risultato, ma ha ritrovato compattezza e lo ha dimostrato, carattere e si è visto anche in allenamento, ora in campo servirà un 20 per cento in più. Il momento? Ne ho visti e affrontati altri di periodi difficili, non è certo una novità». Questo invece dice Walter Mazzarri, allenatore del Torino. Lui, dopo Ancelotti, è il tecnico con più presenze in serie A. Ne ha viste tante, ma a qualcosa no, non riesce ad abituarsi, anzi non vuole. Gli chiedete dell’avversario? «Scusate, rispetto il Brescia, ma penso alla mia squadra, non agli avversari».</p>
      <p><b>Gli domandate del caso Balotelli? Mazzarri non ci sta, non dribbla, non schiva. Si aggiusta il dolcevita granata sotto la giacca blu e parte: «È un campione, un pericolo costante</b>, ha qualità, lo ha dimostrato. Però non è solo di questo che vorrei parlare». Appunto, viva Mazzarri: «Sto con Balotelli, perché qualcuno crede che ci possa essere un’altra opzione? Va bene, io no. E la cosa che mi meraviglia, che mi lascia senza parole, è che nel 2019 si debba ancora parlare di razzismo, in Italia, nel mondo. Invece purtroppo è così e quelle cose vanno combattute».</p>
      <p>Come? L’allenatore granata non si sottrae, fa un altro strappo alla regola. Parla dei suoi giorni in Inghilterra, obiettivo raggiunto, ma ricordo come altri: «Vero, non ritorno quasi mai su quanto fatto in Premier, ma stavolta lo faccio: in Inghilterra anche la violenza verbale è punita, vorrei fosse così anche in Italia, sosteniamo la nostra squadra, non offendiamo nessuno, avversari compresi». È così che non si lascia solo Balotelli: in area, in campo, in uno stadio, in giro. Certe volte è la stessa cosa. Bella cosa.</p>
    </article>
  </body>
</html>