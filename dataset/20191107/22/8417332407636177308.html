<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/FN-rapport-Jordan-Tyrkia-og-Emiratene-har-brutt-v%C3%A5penembargo-mot-Libya-20346056.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T22:21:14+00:00"/>
    <meta property="og:title" content="FN-rapport: Jordan, Tyrkia og Emiratene har brutt våpenembargo mot Libya"/>
    <meta property="og:description" content="Både Jordan, Tyrkia og De forente arabiske emirater har jevnlig brutt FNs våpenembargo mot Libya, ifølge en hemmeligstemplet ekspertrapport fra FN."/>
  </head>
  <body>
    <article>
      <h1>FN-rapport: Jordan, Tyrkia og Emiratene har brutt våpenembargo mot Libya</h1>
      <address><time datetime="2019-11-07T22:21:14+00:00">07 Nov 2019, 22:21</time> by <a rel="author">(NTB) NTB-AFP</a></address>
      <p>Både Jordan, Tyrkia og De forente arabiske emirater har jevnlig brutt FNs våpenembargo mot Libya, ifølge en hemmeligstemplet ekspertrapport fra FN.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>Nyhetsbyrået AFP har fått tilgang til rapporten, der det konkluderes med at de tre landene rutinemessig og noen ganger helt «skamløst» har brutt våpenembargoen som FN innførte mot Libya i 2011.</p>
      <p>Ifølge diplomater blir Jordan anklaget for å ha trent styrkene til opprørsgeneralen Khalifa Haftar, som har hovedsete i Øst-Libya, og som i april innledet en offensiv mot hovedstaden Tripoli.</p>
      <p>Haftar får også støtte fra De forente arabiske emirater, som skal ha brukt egne fly til å støtte styrkene hans.</p>
      <p>Tyrkia, som åpent støtter regjeringen til statsminister Fayez al-Sarraj, har forsynt styrkene hans med alt fra pansrede kjøretøy til droner, ifølge kildene i rapporten.</p>
      <p>– Begge partene i konflikten har mottatt våpen, militært utstyr og teknisk støtte som er brudd på sanksjonene knyttet til våpen, heter det i rapporten, som ble gitt til medlemmene i FNs sikkerhetsråd 29. oktober.</p>
      <p>Den 85 sider lange rapporten har vedheftet over 300 sider som inneholder bilder, kart og kopier av skipsdokumenter over last som er levert til Libya.</p>
      <p>Rapporten er ventet å bli gjenstand for debatt i sanksjonskomiteen som er ansvarlig for Libya, i slutten av november, der alle de 15 medlemslandene i Sikkerhetsrådet er representert.</p>
      <p>Deretter er det ventet at den blir publisert, trolig i desember.</p>
      <p>(©NTB)</p>
    </article>
  </body>
</html>