<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638748/%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D8%B6%D8%B7%D8%B1%D8%A7%D8%B1%DB%8C-%D9%86%D8%B4%D8%B3%D8%AA-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%D9%84%D8%A7%D8%B2%D9%85-%D9%86%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T22:24:00+00:00"/>
    <meta property="og:title" content="برگزاری اضطراری نشست شورای حکام درباره ایران لازم نبود"/>
    <meta property="og:description" content="نماینده روسیه در شورای حکام آژانس بین‌المللی انرژی اتمی جزئیاتی از نشست امروز شورای حکام درباره ایران را اعلام کرد و در عین حال برگزاری این نشست..."/>
  </head>
  <body>
    <article>
      <h1>
        <a href="https://www.bultannews.com/fa/news/638748/%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D8%B6%D8%B7%D8%B1%D8%A7%D8%B1%DB%8C-%D9%86%D8%B4%D8%B3%D8%AA-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%D9%84%D8%A7%D8%B2%D9%85-%D9%86%D8%A8%D9%88%D8%AF">برگزاری اضطراری نشست شورای حکام درباره ایران لازم نبود</a>
      </h1>
      <h2>نماینده روسیه در شورای حکام آژانس بین‌المللی انرژی اتمی جزئیاتی از نشست امروز شورای حکام درباره ایران را اعلام کرد و در عین حال برگزاری این نشست...</h2>
      <address><time datetime="2019-11-07T22:24:00+00:00">07 Nov 2019, 22:24</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «میخائیل اولیانوف»، نماینده <b>روسیه</b> در آژانس بین‌المللی <b>انرژی اتمی</b> در حساب کاربری خود در توئیتر در ارتباط با نشست شورای حکام اعلام کرد که برگزاری این نشست به صورت اضطراری هیچ توجیهی نداشت.</p>
      <p>به گفته نماینده روسیه، هیچ اتفاق اضطراری و هیچ رویداد فوق‌العاده‌ای به وقوع نپیوسته بود، بلکه ابهاماتی درباره رویدادهایی که چند دهه پیش اتفاق افتاده بود وجود داشت که بدون شورای حکام نیز قابل حل و فصل بودند.</p>
      <p>اولیانوف در پیام دیگری همچنین با مثبت ارزیابی کردن نشست امروز شورای حکام آژانس بین‌المللی انرژی اتمی، از آمادگی دبیرخانه آژانس و ایران برای ادامه همکاری‌ها خبر داد.</p>
      <p>لازم به ذکر است که برگزاری نشست اضطراری شورای حکام اژانس بین‌المللی انرژی اتمی همزمان با اعلام گام چهارم کاهش تعهدات برجامی ایران صورت گرفت.</p>
      <p>ایران کاهش تعهدات هسته‌ای خود در برجام را با توجه به عدم انجام تعهدات کشورهای اروپایی و غربی پس از خروج یکجانبه آمریکا عنوان کرده است.</p>
      <p>این در حالی است که از زمان کاهش تعهدات هسته‌ای ایران در برجام، مذاکراتی نیز با کشورهای اروپایی برای عادی سازی کانال‌های اقتصادی و مبادلات تجاری و انرژی ایران انجام شده، اما این مذاکرات تا کنون نتیجه‌ای در برنداشته و برهمین اساس نیز تهران به صورت مرحله‌ای کاهش تعهدات خود را در ۴ مرحله گذشته اعلام کرده، هرچند تهران همزمان بازگشت به تعهدات پیشین را در صورت انجام تعهدات متقابل کشورهای اروپایی امکان پذیر دانسته است.</p>
    </article>
  </body>
</html>