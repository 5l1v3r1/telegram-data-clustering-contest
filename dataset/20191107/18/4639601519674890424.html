<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/panagiotopoulos-mesa-noemvriou-katatithetai-to-n-s-gia-tin-anavathmisi-ton-f-16/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T18:32:36+00:00"/>
    <meta property="og:title" content="Παναγιωτόπουλος: Mέσα Νοεμβρίου κατατίθεται το ν/σ για την αναβάθμιση των F-16"/>
    <meta property="og:description" content="Εκτενή ενημέρωση για όλα τα θέματα αρμοδιότητάς του, έκανε ο υπουργός Εθνικής Άμυνας, Νικόλαος Παναγιωτόπουλος, στους βουλευτές-μέλη της επιτροπής Εξωτερικών Υποθέσεων και Άμυνας της Βουλής σε -κεκλεισμένων των θυρών- συνεδρίαση της επιτροπής στο υπουργείο, που διήρκεσε περισσότερο από 3,5 ώρες"/>
  </head>
  <body>
    <article>
      <h1>Παναγιωτόπουλος: Mέσα Νοεμβρίου κατατίθεται το ν/σ για την αναβάθμιση των F-16</h1>
      <h2>Εκτενή ενημέρωση για όλα τα θέματα αρμοδιότητάς του, έκανε ο υπουργός Εθνικής Άμυνας, Νικόλαος Παναγιωτόπουλος, στους βουλευτές-μέλη της επιτροπής Εξωτερικών Υποθέσεων και Άμυνας της Βουλής σε -κεκλεισμένων των θυρών- συνεδρίαση της επιτροπής στο υπουργείο, που διήρκεσε περισσότερο από 3,5 ώρες</h2>
      <address><time datetime="2019-11-07T18:32:36+00:00">07 Nov 2019, 18:32</time> by <a rel="author">ΤοΒΗΜΑ Team</a></address>
      <p>Εκτενή ενημέρωση για όλα τα θέματα αρμοδιότητάς του, έκανε ο υπουργός Εθνικής Άμυνας, Νίκος Παναγιωτόπουλος, στους βουλευτές-μέλη της επιτροπής Εξωτερικών Υποθέσεων και Άμυνας της Βουλής σε -κεκλεισμένων των θυρών- συνεδρίαση της επιτροπής στο υπουργείο, που διήρκεσε περισσότερο από 3,5 ώρες.</p>
      <p>Σύμφωνα με πληροφορίες, περίπου στα μέσα Νοεμβρίου θα κατατεθεί στη Βουλή το νομοσχέδιο για την αναβάθμιση των αεροσκαφών F-16 και θα ακολουθήσει το νομοσχέδιο για τον εκσυγχρονισμό και την υποστήριξη των Mirage 2000.</p>
      <p>
        <a href="https://www.in.gr/2019/11/07/politics/diplomatia/kypros-esoda-93-dis-dolaria-gia-18-xronia-apo-tin-afroditi/">Κύπρος : Έσοδα 9,3 δισ. δολάρια για 18 χρόνια από την «Αφροδίτη»</a>
      </p>
      <p>Επίσης, την επόμενη εβδομάδα πρόκειται να κατατεθεί στη Βουλή τροπολογία για την απαλλαγή από τους δασμούς των ανταλλακτικών των αεροσκαφών F-16.</p>
      <p>Επιπρόσθετα, έγινε γνωστό, ότι η πολιτική ηγεσία του υπουργείου αντιμετωπίζει θετικά την πρόταση για ενεργοποίηση του Ταμείου Εθνικού Στόλου, για την ενίσχυση του Πολεμικού Ναυτικού.</p>
      <h3>Οι διαπραγματεύσεις για τα Mirage-2000</h3>
      <p>Σύμφωνα με τις ίδιες πληροφορίες, η ελληνική πλευρά εκφράζει την ικανοποίησή της από την εξέλιξη των διαπραγματεύσεων με τη γαλλική, όσον αφορά στα αεροσκάφη Mirage-2000 και τα ελικόπτερα NH-90, ενώ κατά τη σημερινή συνεδρίαση της επιτροπής σχολιάσθηκε ότι τα όποια προβλήματα προέκυψαν στο πρόγραμμα προμήθειας και χρήσης των ελικοπτέρων θα πρέπει να αναζητηθούν σε προηγούμενες καταστάσεις.</p>
      <p>Στην επιτροπή έγινε γνωστό ότι κατά την πρόσφατη συνεδρίαση του ΝΑΤΟ στις Βρυξέλλες, η σκληρότερη κριτική στην Τουρκία για τη στάση της στην ανατολική Μεσόγειο, ασκήθηκε από τη Γαλλία και ακολούθησε η αμερικανική πλευρά, ενώ σε ανώτατο επίπεδο Συμμαχίας τονίσθηκε η ανάγκη εντονότερης παρακολούθησης των δράσεων στο Αιγαίο, λόγω των προσφυγικών ροών.</p>
      <h3>Καμία υποχωρητικότητα</h3>
      <p>Όπως αναφέρουν οι πληροφορίες, σε ερώτηση σχετικά με τη συνάντηση του υπουργού Εθνικής Άμυνας με τον τούρκο ομόλογό του και τη μη παρουσία ελληνικών F-16 στην παρέλαση στην Κύπρο, ενώ συμμετείχαν ενεργά στην διακλαδική Τακτική Άσκηση Μετά Στρατευμάτων (ΤΑΜΣ) «Ατσάλινο Βέλος», της εθνικής φρουράς, ο κ. Παναγιωτόπουλος κατέστησε σαφές ότι δεν υπάρχει υπονοούμενο υποχωρητικότητας, για αυτό και κάποιοι άλλοι έδειξαν κατήφεια, ενόχληση και αμηχανία. Υπενθυμίζεται, ότι η πτήση των ελληνικών F-16 στην Κύπρο στις 17 Οκτωβρίου για την άσκηση δεν έγινε αντιληπτή από την τουρκική πλευρά.</p>
      <p>Τέλος, ο υπουργός Εθνικής Άμυνας δεσμεύθηκε για την πραγματοποίηση νέας συνεδρίασης της επιτροπής με αντικείμενο την αμυντική βιομηχανία.</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>