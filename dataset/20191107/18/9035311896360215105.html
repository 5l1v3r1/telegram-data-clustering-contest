<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/avustralya-da-mcdonald-s-hamburgeri-24-yil-boyunca-bozulmadan-kaldi-iddiasi"/>
    <meta property="og:site_name" content="euronews"/>
    <meta property="article:published_time" content="2019-11-07T18:05:19+00:00"/>
    <meta property="og:title" content="Avustralya'da McDonald's hamburgeri 24 yıl boyunca bozulmadan kaldı"/>
    <meta property="og:description" content="Avustralya'da yaşayan iki kişi, 1995 yılında McDonald's'dan satın aldıkları hamburgeri olduğu gibi sakladıklarını iddia etti."/>
  </head>
  <body>
    <article>
      <h1>Avustralya'da McDonald's hamburgeri 24 yıl boyunca bozulmadan kaldı</h1>
      <address><time datetime="2019-11-07T18:05:19+00:00">07 Nov 2019, 18:05</time> by <a rel="author">Gizem Sade</a></address>
      <p>Avustralya'da yaşayan iki kişi, 1995 yılında McDonald's'dan satın aldıkları hamburgerin 24 yıl boyunca bozulmadan kaldığını iddia etti.</p>
      <p>Avustralyalı Casey Dean ve Eduards Nits, dünyanın en büyük fast food restoran şirketlerinden biri olan McDonald's'dan 24 yıl önce "Quarter Pounder" hamburger siparişi verdi.</p>
      <p>İddiaya göre bu iki arkadaş, gençlik dönemlerinde satın aldıkları bu hamburgeri 1995 yılından bu yana yemedi ve koruma altına aldı. İkili birçok defa Avustralya'da yerel basında haber oldu.</p>
      <p>Ancak bu defa onları manşetlere taşıyan, İzlanda'da 10 yıllık bir McDonald's Cheeseburger'inin camdan koruma ile müzede sergilendiğini gösteren videonun dolaşıma girmesi oldu.</p>
      <p>Hjortur Smarason, İzlanda'da 2009 yılında kapanan bir McDonald's şubesinden menü satın aldı. Bu menüyü yıllarca garajında sakladı, daha sonra İzlanda Ulusal Müzesi'ne ödünç verdi. Şimdi ise 10 yıllık bu menü, İzlanda'nın güneyindeki bir otelde sergileniyor.</p>
      <h3>Dean: Her şey bir şakayla başladı</h3>
      <p>İzlanda'daki hamburgere yönelik ilgi, Dean ve Nits ikilisini yeniden harekete geçirdi.</p>
      <p>"Ahbap" adını verdikleri 24 yıllık hamburgerlerinin en eski McDonald's burgeri olduğu iddiasından vazgeçmeyen Casey Dean, bazılarının bu iddiaya şüphe ile yaklaşmasının normal olduğunu söylüyor. Ancak ona göre elinde güçlü kanıtları var. Dean, hamburgerin ambalajının mumlu kağıt ve mukavva halkadan olmasının, 90'lı yıllarda satın alındığının kanıtı olduğunu savunuyor.</p>
      <p>Dean, yaşananları "Gençken bir kamyon dolusu yemek siparişi verdik ve bize çok fazla geldi. Bu durum, 'Bunu sonsuza kadar sakladığımızı hayal et' diyerek şaka yaptığımız bir olaylar zinciri başlattı ve şimdi buradayız" şeklinde açıklıyor.</p>
      <ul>
        <li>
          <a href="https://tr.euronews.com/2019/11/04/mcdonald-s-genel-muduru-calisaniyla-iliskisi-nedeniyle-gorevden-alindi">McDonald's Genel Müdürü, çalışanıyla ilişkisi nedeniyle görevden alındı</a>
        </li>
        <li>
          <a href="https://tr.euronews.com/2019/01/15/video-beyaz-saray-a-mc-donalds-dan-300-hamburger-ismarlayan-trump-cebimden-odedim">Video: Beyaz Saray'a Mc Donalds'dan 300 hamburger ısmarlayan Trump: Cebimden ödedim</a>
        </li>
      </ul>
      <p>Avustralyalı ikili, hamburgeri ahşap ve kartondan yapılmış bir kutuda tutarak bozulmamasını sağladıklarını söylüyor.</p>
      <p>Hamburgerin bu kadar uzun süre bozulmamasının nedeni sorulan McDonald's sözcüsü ise, McDonald's ürünlerinin içinde gizli maddeler olmadığını ifade ediyor. Ona göre bu sadece düşük nem ve yüzsek tuz içeriği ile ilgili bir durum.</p>
      <p>Ek kaynaklar<b> • AFP</b></p>
    </article>
  </body>
</html>