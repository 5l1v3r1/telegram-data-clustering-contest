<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/RCR-consoliden-Franca-Centre-Pompidou_0_2339766225.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T18:22:04+00:00"/>
    <meta property="og:title" content="Els RCR consoliden el seu idil·li amb França al Centre Pompidou"/>
    <meta property="og:description" content="El centre parisenc es planteja fer una gran mostra dels arquitectes d’Olot el 2022"/>
  </head>
  <body>
    <article>
      <h1>Els RCR consoliden el seu idil·li amb França al Centre Pompidou</h1>
      <h2>El centre parisenc es planteja fer una gran mostra dels arquitectes d’Olot el 2022</h2>
      <address>
        <time datetime="2019-11-07T18:22:04+00:00">07 Nov 2019, 18:22</time>
      </address>
      <p>Els arquitectes Rafael Aranda, Carme Pigem i Ramon Vilalta, els RCR, han rebut a França “suport” i “afecte”, com diu Carme Pigem, amb motiu de la conferència que imparteix aquest vespre al Centre Pompidou de París sobre la seva personal creativitat compartida, una manera de treballar que els va fer mereixedors del premi Pritzker, el Nobel dels arquitectes, el 2017. “França sempre ha sigut un lloc d’acollida”, subratlla Pigem, abans de recordar la importància que va tenir per al despatx guanyar el concurs del Museu Soulages a Rodez i construir-lo, en un moment en què a Espanya la crisi econòmica va castigar el sector amb severitat.</p>
      <figure>
        <a href="https://www.ara.cat/2019/08/01/cultura/Simulacio-cultural-RCR-Ile-Seguin_2280982018_64580179_1500x556.jpg">
          <img src="https://www.ara.cat/2019/08/01/cultura/Simulacio-cultural-RCR-Ile-Seguin_2280982018_64580179_1500x556.jpg"/>
        </a>
        <figcaption>Simulació el complex cultural del despatx RCR a l'Ile Seguin / RCR</figcaption>
      </figure>
      <p>La conferència al Centre Pompidou coincideix amb un altra obra del despatx a França, l’inici de la construcció d’un gran pol cultural i artístic a l’illa Seguin, a la localitat de Boulogne Billancourt a París. Podria ser que el Centre Pompidou els dediqués una gran exposició coincidint amb el final de les obres l’any 2022 i la inauguració del complex, que inclou un centre d’art multidisciplinari i uns cinemes. Per a Pigem, exposar en un dels grans museus europeus tindrà un valor similar al de les dues exposicions simultànies que l’Arts Santa Mònica i el Palau Robert els van dedicar el mateix 2017. També coincidint amb la conferència, els RCR van fer públic també que estan tramitant amb la mediació de l’Institut Ramon Llull la donació al Centre Pompidou de nou maquetes, entre les quals hi ha la d’un pavelló de vidre per a un habitatge també a la capital francesa, i 67 esbossos, quatre anys després que el museu els ho proposés. Aquestes peces s’exposaran durant el 2020 “Al Pompidou van mostrant de manera rotativa totes les peces que tenen en els seus fons d’art i arquitectura”, explica Pigem.</p>
      <h3>El valor del buit i les arrels</h3>
      <p>Amb la donació de les maquetes i els esbossos el públic parisenc podrà conèixer d’una manera més directa les claus de l’arquitectura del RCR, dels quals va parlar ahir Pigem a la Salle Petite del museu, i que els serveixen per introduir en els projectes els sentiments que els provoquen els llocs on construeixen i els programes dels edificis: “el valor del buit, la significació dels espais i les persones i les arrels”.</p>
      <figure>
        <a href="https://www.ara.cat/2019/11/08/cultura/Carme-Pigem-Centre-Georges-Pompidou_2340376088_67222585_1500x844.jpg">
          <img src="https://www.ara.cat/2019/11/08/cultura/Carme-Pigem-Centre-Georges-Pompidou_2340376088_67222585_1500x844.jpg"/>
        </a>
        <figcaption>L'arquitecta Carme Pigem durant la conferència al Centre Georges Pompidou de París / IRL</figcaption>
      </figure>
      <p>Els arquitectes també van fer públic que l’Acadèmia d’Arquitectura de França els admetrà com a membres estrangers el febrer del 2020, cinc anys després d’haver-los concedit la seva Medalla d’Or. Aquesta distinció se suma a d'altres que van rebre, com ara la condecoració com a cavallers de l’Orde les Arts i les Lletres el 2008 amb motiu del Museu Soulages i la condecoració com a oficials de l’Orde de les Arts i les Lletres de la República Francesa (2017). </p>
    </article>
  </body>
</html>