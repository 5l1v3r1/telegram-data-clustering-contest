<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-tejas-door-jammed-in-journey-passengers-sweat-in-opening-2837480.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T18:01:10+00:00"/>
    <meta property="og:title" content="सफर में आफतः तेजस का दरवाजा जाम, खोलने में यात्रियों के छूटे पसीने"/>
    <meta property="og:description" content="देश की पहली कारपोरेट ट्रेन तेजस के डिब्बे यात्रियों के लिए मुसीबत बन गई है। गुरुवार को लखनऊ जंक्शन पर तेजस एक्सप्रेस की सी-6 डिब्बे का दरवाजा जाम हो गया। काफी मशक्कत के बाद जब दरवाजा नहीं खुला तो..."/>
  </head>
  <body>
    <article>
      <h1>सफर में आफतः तेजस का दरवाजा जाम, खोलने में यात्रियों के छूटे पसीने</h1>
      <address><time datetime="2019-11-07T18:01:10+00:00">07 Nov 2019, 18:01</time> by <a rel="author">हिन्दुस्तान टीम,लखनऊ</a></address>
      <p>देश की पहली कारपोरेट ट्रेन तेजस के डिब्बे यात्रियों के लिए मुसीबत बन गई है। गुरुवार को लखनऊ जंक्शन पर तेजस एक्सप्रेस की सी-6 डिब्बे का दरवाजा जाम हो गया। काफी मशक्कत के बाद जब दरवाजा नहीं खुला तो यात्रियों ने मैकेनिकल स्टाफ को सूचना देकर आटोमेटिक गेट को ठीक करवाया गया। तब जाकर ट्रेन लखनऊ जंक्शन से दिल्ली के लिए रवाना हो सकी।</p>
      <p>बीते चार अक्तूबर को तेजस एक्सप्रेस की शुरूआत हुई। पहली बार यह ट्रेन लखनऊ जंक्शन से नई दिल्ली गई। आईआरसीटीसी के अधिकारियों ने दावा किया था कि यह बेहद अत्याधुनिक सुविधाओं से लैस ट्रेन है। जिसमें आटोमेटिक डोर से लेकर सेंसरयुक्त पानी की टोटियां व डस्टबिन तक लगाए गए हैं। एक माह बीतने पर यह सब सुविधाएं यात्रियों के लिए मुसीबत बन गई। सेंसरयुक्त पानी की टोटियां जहां छाया पड़ते ही पानी गिरने लगता है।</p>
      <p>वहीं बोगी के शीशों की फिटिंग में गड़बड़ी को लेकर यात्रियों की शिकायतें सामने आ रही है। ऐसे ही डिब्बों में लगी कुर्सियां भी टूट रही है। हाल ही में एग्जीक्यूटिव क्लास की पांच कुर्सियों को यात्री की शिकायत पर बदला गया। इतना ही नहीं ट्रायल के दौरान बोगियों से आवाजें आ रही थीं, जिन्हें दूर करने के प्रयास आज तक नहीं किए गए। बता दें कि सात नवंबर गुरुवार को तेजस का ट्रेन नंबर 82501 का लखनऊ जंक्शन पर सी-6 डिब्बे का आटोमेटिक डोर फंस गया, जिससे यात्री डिब्बे में नहीं चढ़ सके। मरम्मत कमी को मौके पर बुलाकर सेंसरयुक्त दरवाजा सही कराया गया।</p>
      <p>
        <b>आज काठगोदाम सहित कई ट्रेनों का संचालन बाधित रहेगा</b>
      </p>
      <p>उत्तर रेलवे के हापुड़-मुरादाबाद, मुरादाबाद-बरेली, बरेली-शाहजहांपुर व शाहजहांपुर-आलमनगर रेलखंड पर मरम्मत कार्य चलने की वजह से शुक्रवार को काठगोदाम एक्सप्रेस काठगोदाम से दो घंटे की देरी से रवाना होगी। मुख्य जनसंपर्क अधिकारी दीपक कुमार ने बताया कि ट्रेन नंबर 15044 काठगोदाम लखनऊ एक्सप्रेस शुक्रवार को दो घंटे की देरी से दोपहर 12.55 बजे लखनऊ के लिए रवाना होगी। वहीं दिल्ली से लखनऊ से आने वाली ट्रेन नंबर 14258 काशी विश्वनाथ एक्सप्रेस रास्ते में 40 मिनट ठहराव देकर रवाना होगी। ट्रेन नंबर 12318 अखलतख्त एक्सप्रेस 50 मिनट रोकर, ट्रेन नंबर 12392 श्रमजीवी एक्सप्रेस रास्ते में 30 मिनट रोककर चलाई जाएगी। ट्रेन नंबर 14235 और 14236 वाराणसी बरेली वाराणसी एक्सप्रेस को लखनऊ में शॉर्ट टर्मिनेट किया जाएगा। ट्रेन दोनों ओर से लखनऊ से बरेली के बीच रद्द रहेगी।</p>
    </article>
  </body>
</html>