<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/will-go-to-kartarpur-navjyoth-sing-siddhu-gets-permission-258.html"/>
    <meta property="og:site_name" content="DoolNews"/>
    <meta property="article:published_time" content="2019-11-07T18:59:00+00:00"/>
    <meta property="og:title" content="കര്‍ത്താര്‍പുര്‍ ഇടനാഴി ഉദ്ഘാടനം: അനുമതി തന്നില്ലെങ്കിലും പാകിസ്ഥാനില്‍ പോകുമെന്ന് നവ്‌ജോത് സിംഗ് സിദ്ദു; വഴങ്ങി വിദേശകാര്യ മന്ത്രാലയം"/>
    <meta property="og:description" content="India- Pakistan National News Navjot Singh Sidhu Sikh India ന്യൂദല്‍ഹി: കര്‍ത്താര്‍പുര്‍ ഇടനാഴിയുടെ ഉദ്ഘാടനത്തില്‍ പങ്കെടുക്കാന്‍ പാകിസ്ഥാനിലേയ്ക്ക് പോകാന്‍ പഞ്ചാബിലെ മുന"/>
  </head>
  <body>
    <article>
      <h1>കര്‍ത്താര്‍പുര്‍ ഇടനാഴി ഉദ്ഘാടനം: അനുമതി തന്നില്ലെങ്കിലും പാകിസ്ഥാനില്‍ പോകുമെന്ന് നവ്‌ജോത് സിംഗ് സിദ്ദു; വഴങ്ങി വിദേശകാര്യ മന്ത്രാലയം</h1>
      <address><time datetime="2019-11-07T18:59:00+00:00">07 Nov 2019, 18:59</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: കര്‍ത്താര്‍പുര്‍ ഇടനാഴിയുടെ ഉദ്ഘാടനത്തില്‍ പങ്കെടുക്കാന്‍ പാകിസ്ഥാനിലേയ്ക്ക് പോകാന്‍ പഞ്ചാബിലെ മുന്‍ മന്ത്രിയും കോണ്‍ഗ്രസ് എം.എല്‍.എയുമായ നവ്‌ജോത് സിംഗ് സിദ്ദുവിന് വിദേശകാര്യ മന്ത്രാലയത്തിന്റെ അനുമതി. ഉദ്ഘാടനത്തില്‍ പങ്കെടുക്കാന്‍ അനുമതി തേടി സിദ്ദു മൂന്നുതവണ വിദേശകാര്യ മന്ത്രാലയത്തിനു കത്തയച്ചിരുന്നു.</p>
      <p>നേരത്തെ രണ്ടു തവണ പാക്കിസ്ഥാനിലേയ്ക്ക് പോകാന്‍ അനുവദിക്കണമെന്ന് ആവശ്യപ്പെട്ട് നവ്‌ജോത് സിംഗ് സിദ്ദു വിദേശകാര്യ മന്ത്രാലയത്തിന് കത്തയച്ചിരുന്നു. ഈ കത്തുകള്‍ക്ക് മറുപടി ലഭിക്കാത്തതിലെ പ്രതിഷേധം രേഖപ്പെടുത്തി മൂന്നാം തവണ വിദേശകാര്യ മന്ത്രി എസ്. ജയ്ശങ്കറിനു വീണ്ടും കത്തെഴുതിയിരിരുന്നു. തുടര്‍ന്നാണ് അനുമതി നല്‍കിയത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/india-will-go-without-sanju-samson-in-the-2nd-t20i-against-bangladesh721.html?utm_source=doolnews&amp;utm_medium=related"/>
      </related>
      <p>‘കത്തിനുള്ള മറുപടി വൈകുന്നത് എന്റെ യാത്രക്ക് തടസ്സമുണ്ടാക്കുന്നുണ്ട്. പാകിസ്ഥാനില്‍ പോകുന്നതില്‍ കേന്ദ്ര സര്‍ക്കാര്‍ നിരോധനം ഏര്‍പ്പെടുത്തിയിട്ടുണ്ടെങ്കില്‍ ഒരു പൗരനെന്ന നിലയില്‍ ഞാന്‍ അത് അംഗീകരിക്കും. നിങ്ങള്‍ എന്റെ മൂന്നാമത്തെ കത്തിനും മറുപടി തന്നില്ലെങ്കില്‍ ലക്ഷക്കണക്കിനു സിഖ് വിശ്വാസികള്‍ വിസയെടുത്ത് പാകിസ്ഥാനിലേയ്ക്ക് പോകുന്നതുപോലെ ഞാന്‍ പോകും.’- സിദ്ദു കത്തില്‍ പറഞ്ഞിരുന്നു.</p>
      <p>അതേസമയം, ഇടനാഴിയുടെ ഉദ്ഘാടനം ശനിയാഴ്ച നടക്കാനിരിക്കെ സിഖ് തീര്‍ത്ഥാടകര്‍ക്ക് പാസ്‌പോര്‍ട്ടില്ലാതെ പ്രവേശനം നല്‍കും എന്ന പാക്കിസ്ഥാന്‍ പ്രധാനമന്ത്രി ഇമ്രാന്‍ ഖാന്റെ പ്രഖ്യാപനം സൈന്യം തിരുത്തി.</p>
      <p>സുരക്ഷ പരിഗണിച്ച് പാസ്‌പോര്‍ട്ട് ഇല്ലാതെ ഇന്ത്യയില്‍ നിന്നും തീര്‍ത്ഥാടകരെ പ്രവേശിപ്പിക്കാനാവില്ലെന്ന് പാക് സേന വക്താവ് ആസിഫ് ഗഫൂര്‍ വ്യക്തമാക്കി. പാസ്‌പോര്‍ട്ടിന് പകരം ഏതെങ്കിലും തിരിച്ചറിയല്‍ കാര്‍ഡ് മതിയെന്നായിരുന്നു ഇമ്രാന്റെ പ്രഖ്യാപനം.</p>
      <p>എന്നാല്‍ ഇക്കാര്യം പാക്കിസ്ഥാന്‍ ഔദ്യോഗികമായി അറിയിക്കാത്തത് ഇന്ത്യയില്‍ ഏറെ ആശയക്കുഴപ്പത്തിനിടയാക്കിയിരുന്നു. ഇതിനിടെയാണ് സൈനിക വക്താവിന്റെ പുതിയ പ്രഖ്യാപനം വരുന്നത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <related>
        <a href="https://www.doolnews.com/kannur-anthoor-sajan-suicide-suspention-for-municipal-secretary-removed-111.html?utm_source=doolnews&amp;utm_medium=related"/>
      </related>
      <p>ഇന്ത്യയും പാകിസ്ഥാനും തമ്മില്‍ ഒപ്പിട്ട കരാര്‍ അനുസരിച്ച് പാസ്‌പോര്‍ട്ടാണ് അംഗീകൃത രേഖയെന്നും അതു മാറ്റണമെങ്കില്‍ ഇരുരാജ്യങ്ങളുടേയും സമ്മതം വേണമെന്നും വിദേശകാര്യമന്ത്രാലയം വ്യക്തമാക്കിയിരുന്നു.</p>
      <figure>
        <iframe src="https://www.youtube.com/embed/0seQqbuQ9mA" width="500" height="281" data-service="Youtube" scrolling="no"/>
      </figure>
    </article>
  </body>
</html>