<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/transformarea-strazii-libertatii-in-artera-pietonala-ar-putea-incepe-de-anul-acesta-cum-va-arata-zona-foto-152633.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-07T18:45:00+00:00"/>
    <meta property="og:title" content="Transformarea străzii Libertăţii din Oradea în arteră pietonală ar putea începe de anul acesta. Cum va arăta zona (FOTO)"/>
    <meta property="og:description" content="Transformarea străzii Libertăţii în arteră pietonală ar putea începe încă de anul acesta. Lucrările au fost atribuite unei asocieri de firme formate din Flodor Transcom şi Porfido ed Arte Consortio Stabile. Investiţia se ridică la 9,4 milioane lei, plus TVA, şi va avea un termen de execuţie de 12 luni."/>
  </head>
  <body>
    <article>
      <h1>Transformarea străzii Libertăţii din Oradea în arteră pietonală ar putea începe de anul acesta. Cum va arăta zona (FOTO)</h1>
      <address><time datetime="2019-11-07T18:45:00+00:00">07 Nov 2019, 18:45</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://www.ebihoreanul.ro/modules/news/files/libertatii_01.jpg"/>
        </figure>
        <figure>
          <img src="https://www.ebihoreanul.ro/modules/news/files/libertatii_02.jpg"/>
        </figure>
        <figure>
          <img src="https://www.ebihoreanul.ro/modules/news/files/libertatii_03.jpg"/>
        </figure>
        <figure>
          <img src="https://www.ebihoreanul.ro/modules/news/files/libertatii_04.jpg"/>
        </figure>
        <figure>
          <img src="https://www.ebihoreanul.ro/modules/news/files/libertatii_05.jpg"/>
        </figure>
        <figure>
          <img src="https://www.ebihoreanul.ro/modules/news/files/libertatii_06.jpg"/>
        </figure>
      </slideshow>
      <p>
        <b>Transformarea străzii Libertăţii în arteră pietonală ar putea începe de anul acesta. Acelaşi proiect cuprinde şi reamenajarea străzilor Iosif Vulcan şi Grigorescu din vecinătate. </b>
      </p>
      <p>
        <b>"Ordinul a fost emis"</b>
      </p>
      <p>Potrivit unui comunicat al Primăriei, contractul pentru proiectarea şi execuţia proiectului "Pietonalizare zona Libertăţii din Municipiul Oradea" a fost semnat pe 22 octombrie, iar constructorii se pregătesc deja să înceapă lucrul.</p>
      <p>"Ordinul de începere a lucrărilor a fost deja emis. Urmează să se finalizeze şi să se depună spre verificare Proiectul Tehnic şi sperăm ca lucrările să înceapă încă de anul aceasta", a declarat viceprimarul Mircea Mălan.</p>
      <p>Flodor Tarnscom, firma consilierului judeţean Dumitru Neag, membru PNL, a câştigat licitaţia participând de una singură în condiţiile în care constructorul Gavella, care şi-a făcut deja mâna cu mai multe lucrări de pietonalizare în Oradea, nu s-a înscris în cursa pentru această lucrare. </p>
      <p>Constructorul Flodor Tarnscom şi-a luat ca partener firma Porfido ed Arte Consortio Stabile din Trento, care a furnizat material pentru pietruirea mai multor artere orădene începând cu Piaţa Unirii.</p>
      <p>Proiectul prevede desfiinţarea tuturor parcărilor de pe strada Libertăţii şi transformarea ei în arteră pietonală prin placarea cu porfir.</p>
      <p>"Vor fi păstraţi copacii existenţi şi vor fi integraţi în zona pietonală, iar pe partea dreaptă, în zona taluzului spre albia Crişului Repede, se va amenaja un zid de sprijin în vederea stabilizării acestuia, unde se va realiza şi o zonă pe care pietonii să se poată aşeza", se menţionează într-un comunicat al Primăriei.</p>
      <figure>
        <img src="https://www.ebihoreanul.ro/user_files/libertatii_aa.jpg"/>
      </figure>
      <p>
        <b>Se va pava cu porfir</b>
      </p>
      <p>În ceea ce priveşte strada Iosif Vulcan aici vor fi desfiinţate toate parcările, se va amenaja intrarea la viitoarea parcare supraterană din strada Iosif Vulcan 12, se va amenaja un sens giratoriu la intersecţia străzii Libertăţii şi se vor pava trotuarele cu porfir.</p>
      <p>Tot cu porfir va fi pavată şi strada Grigorescu din imediata vecinătate care va deveni pietonală pe porţiunea dintre străzile Libertăţii şi Piaţa Ferdinand.</p>
      <p>Întreaga zonă va fi luminată pe timp de noapte cu becuri de tip LED iar mobilierul urban va fi realizat după modelul celui folosit în zona centrală a oraşului.</p>
      <p>Investiţia se ridică la 9,4 milioane de lei, plus TVA. Proiectarea va trebui finalizată în 45 de zile, iar execuţia în 12 luni. </p>
      <figure>
        <img src="https://www.ebihoreanul.ro/user_files/libertatii_bb.jpg"/>
      </figure>
    </article>
  </body>
</html>