<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/tunel-za-bjagstvo-pod-berlinskata-stena-beshe-otvoren-za-poseshtenija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T18:21:00+00:00"/>
    <meta property="og:title" content="Тунел за бягство под Берлинската стена беше отворен за посещения"/>
    <meta property="og:description" content="Тунелът е бил прокопан от група хора, които по-рано успели да избягат в Западна Германия"/>
  </head>
  <body>
    <article>
      <h1>Тунел за бягство под Берлинската стена беше отворен за посещения</h1>
      <h2>Тунелът е бил прокопан от група хора, които по-рано успели да избягат в Западна Германия</h2>
      <address>
        <time datetime="2019-11-07T18:21:00+00:00">07 Nov 2019, 18:21</time>
      </address>
      <p>Тунел за бягство под Берлинската стена днес беше отворен за посещения за пръв път по повод чествания на 30-годишнината от отварянето на границата на комунистическа ГДР, предаде Асошиейтед прес.</p>
      <p>Тунелът на улица "Бернауер", близо до главния градски мемориал на разрушената Берлинска стена, беше отворен от кмета Михаел Мюлер. Той благодари на хората, които са започнали да копаят 100-метровия тунел в края на 70-те години.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017152.jpg"/>
        <figcaption>Снимка: Reuters</figcaption>
      </figure>
      <p>"Прекрасно е да се види, че борбата за свобода се е водела и под земята. Човек може наистина да усети смелостта на жените и мъжете, които са се опитали да заведат хора на свобода и са оказали съпротива на източногерманския режим", каза кметът на Берлин.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017151.jpg"/>
        <figcaption>Снимка: Reuters</figcaption>
      </figure>
      <p>Тунелът е бил прокопан от група хора, които по-рано успели да избягат в Западна Германия. Те искали да помогнат на свои приятели и роднини също да избягат на Запад, но броени дни преди да бъде завършен тунелът, източногерманските власти били информирани за него. Те открили местоположението му с ултразвук и частично го разрушили.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017155.jpg"/>
        <figcaption>Снимка: Reuters</figcaption>
      </figure>
      <p>През 28-те години, от 1961 г. до 1989 г., в които Берлинската стена разделяше германската столица, над 70 тунела са били прокопани под дългата 156,4 км преграда и около 300 души успели да избягат през тях по данни на берлинското сдружение "Подземни светове", което организира посещения на бункерите и тунелите на града. Някои тунели се срутили преди да могат да бъдат използвани, а други били открити от източногерманската тайна полиция Щази.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017154.jpg"/>
        <figcaption>Снимка: Reuters</figcaption>
      </figure>
      <p>Новооткритият тунел при улица "Бернауер" може да бъде достигнат през свързващ тунел, изкопан от "Подземни светове".</p>
    </article>
  </body>
</html>