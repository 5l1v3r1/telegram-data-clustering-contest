<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/huawei-lepsie-casy-usa-ocakavany-krok/"/>
    <meta property="og:site_name" content="Android Portal"/>
    <meta property="article:published_time" content="2019-11-07T18:12:12+00:00"/>
    <meta property="og:title" content="Svitá Huawei na lepšie časy? USA sa chystajú spraviť očakávaný krok"/>
    <meta property="og:description" content="Čínsky výrobca smartfónov, tabletov a notebookov momentálne bojuje s prísnym nariadením Spojených štátov amerických."/>
  </head>
  <body>
    <article>
      <h1>Svitá Huawei na lepšie časy? USA sa chystajú spraviť očakávaný krok</h1>
      <address><time datetime="2019-11-07T18:12:12+00:00">07 Nov 2019, 18:12</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Čínsky výrobca smartfónov, tabletov a notebookov momentálne bojuje s prísnym nariadením Spojených štátov amerických. To americkým spoločnostiam zakazuje obchodovať s Huawei alebo jeho dcérskymi spoločnosťami. Existujú však výnimky – špeciálne licencie, ktoré udeľuje ministerstvo obchodu USA.</b>
      </p>
      <p>Ministerstvo doteraz len registrovalo žiadosti spoločností o možnosť obchodovať s Huawei. Medzi žiadateľmi o udelenie licencie sú viac aj menej známe firmy. Nechýbajú napríklad tak zvučné mená ako Google či Intel.</p>
      <p>Ako <a href="https://www.bloomberg.com/news/articles/2019-11-03/ross-optimistic-on-china-trade-deal-says-huawei-licenses-coming">informovala</a> agentúra Bloomberg, ktorej sa podarilo získať vyjadrenie amerického ministra obchodu, Willbura Rossa, <b>k vydávaniu licencií dôjde už čoskoro</b>. Jeho úrad momentálne eviduje <b>viac ako 260 žiadostí</b>. Upozorňuje však, že licenciu <b>nemusia získať úplne všetci žiadatelia</b>. Pri výbere bude ministerstvo klásť dôraz na to či prípadná spolupráca danej spoločnosti s Huawei predstavuje <b>bezpečnostné riziko</b>. Výnimky, resp. licencie budú mať opäť dočasnú platnosť.</p>
      <p>Huawei aj napriek prísnym sankciám zo strany Spojených štátov amerických nestagnuje. Darí sa mu hlavne vďaka domácej Číne, kde spoločnosť <a href="https://www.techbyte.sk/2019/10/huawei-cina-trhovy-podiel-q3/">zaberá</a> viac ako <b>40 % trhu</b>. Najdôležitejšia licencia pre Huawei je tá, ktorá by bola prípadne udelená <b>Google</b>. Do svojich smartfónov by tak mohol <b>inštalovať služby Google</b>, ktoré by mu otvorili dvere na západné trhy.</p>
    </article>
  </body>
</html>