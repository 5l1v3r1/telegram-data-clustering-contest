<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/ab-cryptobox-702t-mini-set-top-box-dvb-t2-recenze"/>
    <meta property="og:site_name" content="Cnews.cz"/>
    <meta property="article:published_time" content="2019-11-07T18:32:00+00:00"/>
    <meta property="og:title" content="AB CryptoBox 702T Mini ukazuje, že levný STB pro DVB-T2 nemusí být špatný (recenze)"/>
    <meta property="og:description" content="Levný neznamená špatný. AB CryptoBox 702T Mini stojí jen sedm stovek, ale má funkce, které nejsou samozřejmostí ani u drahých přístrojů. Co všechno dokáže?"/>
  </head>
  <body>
    <article>
      <h1>AB CryptoBox 702T Mini ukazuje, že levný STB pro DVB-T2 nemusí být špatný (recenze)</h1>
      <address><time datetime="2019-11-07T18:32:00+00:00">07 Nov 2019, 18:32</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <p>
        <i>Levný neznamená špatný. AB CryptoBox 702T Mini stojí jen sedm stovek, ale má funkce, které nejsou samozřejmostí ani u drahých set-top boxů. Pokud hledáte cestu, jak snadno přejít na DVB-T2, tenhle přístroj může být správnou volbou.</i>
      </p>
      <slideshow>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-1">
            <img src="https://www.cnews.cz/wp-content/uploads/2019/11/ab-cryptobox-702t-mini-stb-01.jpg"/>
          </a>
        </figure>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-2">
            <img src="https://www.cnews.cz/wp-content/uploads/2019/11/ab-cryptobox-702t-mini-stb-02.jpg"/>
          </a>
        </figure>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-3">
            <img src="https://www.cnews.cz/wp-content/uploads/2019/11/ab-cryptobox-702t-mini-stb-03.jpg"/>
          </a>
        </figure>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-4">
            <img src="https://www.cnews.cz/wp-content/uploads/2019/11/ab-cryptobox-702t-mini-stb-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-1">VŠECHNY FOTOGRAFIE</a>
      </p>
      <p>Už jen pár dní dělí první domácnosti od „digitální tmy“. V Praze a Středočeském kraji se odmlčí pozemní vysílače České televize pracující s technologií DVB-T. Místo toho se vysílá v normě DVB-T2, která využívá jinou modulaci signálu i formáty obrazu a zvuku. Kvůli tomu není zpětně kompatibilní a diváky bez takto vybavených televizorů či jiných přijímačů čekají starosti.</p>
      <p>Pokud se nerozhodli pro jiný typ příjmu (satelit, kabelovka, internet), mají patřičně nastavené antény a zároveň nechtějí kupovat nový televizor, poohlédnout se budou muset po některém ze set-top boxů. Na trhu jich jsou desítky a díky certifikaci Českých radiokomunikací (značka DVB-T2 ověřeno) si můžou ověřit, že budou s tuzemským vysíláním opravdu fungovat.</p>
      <figure>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-7">
          <img src="https://www.cnews.cz/wp-content/uploads/2019/11/ab-cryptobox-702t-mini-stb-07.jpg"/>
        </a>
      </figure>
      <p>Nejlevnější set-top boxy stojí od 500 Kč. Na test jsme získali o něco dražší model AB CryptoBox 702T Mini, které lze koupit za 700 Kč. Certifikace mu (zatím?) chybí, ale s tuzemským DVB-T2 funguje naprosto bez problémů. Navíc má funkce, které nejsou typické ani pro dražší přístroje.</p>
      <h3>STB s ocáskem</h3>
      <p>Poznávacím znamením set-top boxu je rozdělení přijímače do dvou částí. Krabička s tunerem je malá a obsahuje díry pro neviditelné pověšení na zeď či za skříň. Jediné, co musí být vidět, je kabelem připojené čidlo pro dálkový ovladač, v němž se nachází také segmetový displej. Zhruba metrový kabel je na můj vkus zbytečně tlustý a nepoddajný.</p>
      <p>V balení je kromě STB a ovladače ještě stručný český manuál, napájecí adaptér a kabel pro kompozitní analogový výstup. Na přístroji je 3,5mm jack, na kabelu pak tři cinche pro zvuk a video. K televizoru lze set-top box připojit i přes HDMI, kabel si ale musíte koupit zvlášť. SCART chybí. Anténní konektor je pouze jeden. Zato USB vepředu najdeme hned dva, což se bude hodit třeba pro napájení žravějších externích disků.</p>
      <figure>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177780-5">
          <img src="https://www.cnews.cz/wp-content/uploads/2019/11/ab-cryptobox-702t-mini-stb-05.jpg"/>
        </a>
      </figure>
      <p>Pochválit musím dálkový ovladač. Dobře sedne do ruky, nemusíte s ním vůbec mířit přesně na čidlo a výborné je také rozložení tlačítek. Pokud jej jako já uchopíte uprostřed, na dosah palce jsou čísla, směrový kříž i ovládání hlasitosti. Až méně používané multimediální funkce apod. jsou na horním a spodním okraji.</p>
      <h3>Jednoduché rozhraní</h3>
      <p>Uživatelské prostředí je pochopitelně v češtině (až na pár nepřeložených položek) a nebál bych se jej označit za jednoduché a přehledné. Menu/OSD může být s černým podkladem i průhledné, takže jde vidět vysílání pod ním. V tomto režimu jsem pořizoval fotografie, v reálu je text a grafika čitelnější. (Míru průhlednosti lze nastavit.)</p>
      <p>Televizní programy můžete vyhledat ručně podle kanálů i automaticky. Druhá možnost zabere asi sedm minut. Citlivost objektivně neposoudím, oproti tomu v televizoru Samsung UE43M5602 byl ale lepší. Tam byl jeden multiplex bez signálu, zatímco na Cryptoboxu jsem stanice naladil a mohl sledovat (byť s občasným rozpadáním obrazu a zvuku).</p>
      <p>Oproti tuneru a dekodéru v televizoru ale STB měl horší obraz. Barvy příliš syté, pleťovky moc do červena. Lze to samozřejmě upravit zpětně na televizoru, ale tím může dojít k další degradaci nehledě na to, že ne každý televizor umožní nastavit obraz pro jednotlivé vstupy zvlášť.</p>
      <figure>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-11">
          <img src="https://www.cnews.cz/wp-content/uploads/2019/11/ab-cryptobox-702t-mini-osd-11.jpg"/>
        </a>
      </figure>
      <p>Líbí se mi možnosti třídění stanic. I bez pohledu do návodu jsem během chvilky rychle odstranil všechna rádia a naopak televize seřadil podle čísel, jak mi vyhovují. Stanice lze samozřejmě též přejmenovat. Seznam lze navíc uložit na USB jako zálohu, pak jej můžete importovat i do jiných přístrojů.</p>
      <p>Přepnutí kanálů trvá asi sekundu, s obrazem naskočí i spodní OSD pruh s názvem stanice, časovou osou a následujícími pořady. Osobně bych ocenil lepší konfiguraci zobrazení. Napravo jsou stále vidět zbytečné ikony a graf se sílou signálu. Tolik informací může některé uživatele spíš vyděsit.</p>
      <figure>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-3">
          <img src="https://www.cnews.cz/wp-content/uploads/2019/11/ab-cryptobox-702t-mini-osd-03.jpg"/>
        </a>
      </figure>
      <p>Spokojený jsem také s EPG. Také má velmi jednoduché rozhraní, které subjektivně není tak pěkné, jako to přímo od výrobců televizorů, ale nic v něm nechybí ani nepřebývá. Týdenní program, snadné procházení dní, stanic i času, vše navíc bleskově rychlé. Samozřejmostí je možnost přímo z EPG naplánovat záznam pořadu (PVR), který se pak uloží na USB disk. Ručně lze přitom upravit čas startu i vypnutí, nastavit lze opakování i vypnutí STB po dokončení záznamu. Co chybí, či jen nefungovalo, je probuzení set-top boxu před nahráváním. Pokud máte naplánovaný záznam a STB vypnete, máte smůlu.</p>
      <h3>Stačí jeden ovladač</h3>
      <p>Samotné zapnutí je delší, než by se mi líbilo. Od stisku tlačítka po naběhnutí obrazu uplyne asi 20 sekund. Vyzdvihnout ovšem musím integrovanou funkci HDMI-CEC, díky níž se po spuštění STB zapne i televizor a přepne na správný vstup. Po vypnutí STB se vypne i TV. Funkce přibyla v zářijové aktualizaci firmwaru. Výrobci ji běžně ignorují, případně podporu vůbec neuvádějí. U takto levných zařízení je to snad unikát.</p>
      <figure>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-7">
          <img src="https://www.cnews.cz/wp-content/uploads/2019/11/ab-cryptobox-702t-mini-osd-07.jpg"/>
        </a>
      </figure>
      <p>HDMI-CEC nicméně nemusí fungovat vždy, funkce často nebývá spolehlivá a každý výrobce ji nazývá jinak, aby zmátl <s>nepřítele</s> uživatele. U televizorů od Samsungu hledejte Anynet+, u LG Simplink u Sony Bravia Sync apod. V mém případně (Samsung) byla funkčnost bezchybná, díky tomu jsem ovladač od televize vůbec nemusel vzít do ruky.</p>
      <p>Set-top box se v provozu nijak nepřehříval a jeho spotřeba (příkon) činila jen 5 wattů. Při vypnutí, resp. uspání do pohotovostního režimu to bylo pod 1 watt. Líbí se mi, že displej na ocásku může po vypnutí zobrazovat hodiny. Zobrazit je může i zapnutém stavu místo čísla kanálu. Jen je škoda, že po vypnutí se ztlumí jas natolik, že ve dne čísla téměř nejde vidět (zato v noci neoslňují, což je asi důležitější).</p>
      <h3>Funkce navíc</h3>
      <p>Na připojené disky lze nejen nahrávat televizi a exportovat seznam stanic, ale také z nich číst. Jen si dejte pozor, aby byly naformátované jako FAT32 nebo NTFS. Pak pustíte hudbu (MP3, AAC, WAV), zobrazíte fotky i přehrajete videa. Set-top boxu chutnaly formáty MPEG-4 ASP, H.264 a MPEG-2 až do rozlišení 1080p. Žádný zevrubný test všech možných konfigurací kompresí, kontejnerů a rozlišení jsem ovšem nedělal. Pořád je to primárně přijímač televize.</p>
      <p>Za zmínku stojí dobrá podpora titulků. Kódování češtiny přehrávači nedělá problémy, titulky beze z externích souborů SRT i integrovaných v MKV. Ty externí ale musí být pojmenovány stejně jako video. Titulkům lze měnit barvu a pozadí, nikoliv však velikost ani umístění.</p>
      <figure>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-14">
          <img src="https://www.cnews.cz/wp-content/uploads/2019/11/ab-cryptobox-702t-mini-osd-14.jpg"/>
        </a>
      </figure>
      <p>Přestože jde o „nouzový“ přehrávač, potěšilo mě jeho ovládání. Multimediální tlačítka na dálkovém ovladači rychle zpřístupní všechny důležité funkce pro zrychlení přehrávání (až 24×), změnu titulkové či audio stopy. Stiskem čísel lze rychle skočit do konkrétního času. Není moc co vytknout.</p>
      <p>Set-top box má i další vychytávky, ale upřímně jsou spíš zbytečné. Integrovaný kalendář i těch několik her (had, tetris…) jsou do počtu. YouTube a spol. chybí, přístroj totiž nelze připojit k internetu.</p>
      <h3>Hodnocení</h3>
      <p>AB CryptoBox 702T Mini mě mile překvapil. Na papíru je to jen další levný set-top box, jenže některé detaily z něj dělají téměř výjimečný přístroj. Parádní ovladač, přehledné rozhraní, rychlé reakce, podpora HDMI-CEC zdaleka nejsou samozřejmostí, ale tady výrobce ukázal, že toho lze dosáhnout i za pár korun. Hodit se bude i export/import nastavení a seznamu stanic. Pokud budete kupovat více STB, vše provedete na jedné krabičce, zatímco do těch dalších jen vložíte flashku.</p>
      <p>Výrobce prodává také model AB CryptoBox 702T (bez Mini), který má větší tělo bez ocásku a několik výhod navíc. Například tuner pro DVB-C, čtečku karet, SCART a konektor LAN pro připojení k internetu. Je ale bezmála dvakrát dražší.</p>
      <p>+ nízká cena<br/>+ přehledné a rychlé prostředí i EPG<br/>+ skvělý dálkový ovladač<br/>+ HDMI-CEC<br/>+ kompaktní rozměry<br/>− zbytečně tuhý kabel k čidlu pro ovladač<br/>− nepříliš dobré barvy obrazu<br/>− dlouhý start<br/>− chybí SCART i průchozí výstup pro anténu</p>
      <slideshow>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-1">
            <img src="https://www.cnews.cz/wp-content/uploads/2019/11/ab-cryptobox-702t-mini-osd-01.jpg"/>
          </a>
        </figure>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-2">
            <img src="https://www.cnews.cz/wp-content/uploads/2019/11/ab-cryptobox-702t-mini-osd-02.jpg"/>
          </a>
        </figure>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-3">
            <img src="https://www.cnews.cz/wp-content/uploads/2019/11/ab-cryptobox-702t-mini-osd-03.jpg"/>
          </a>
        </figure>
        <figure>
          <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-4">
            <img src="https://www.cnews.cz/wp-content/uploads/2019/11/ab-cryptobox-702t-mini-osd-05.jpg"/>
          </a>
        </figure>
      </slideshow>
      <p>
        <a href="https://www.cnews.cz/ab-cryptobox-702t-mini-set-top-box-dvb-t2-recenze/galerie-177762-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/microsoft-project-silica-kremenne-sklo-disk"/>
        <a href="https://www.cnews.cz/cina-singles-day-den-nezadanych-2019"/>
        <a href="https://www.cnews.cz/honor-9x-recenze/"/>
        <a href="https://www.cnews.cz/procesor-via-zhaoxin-kx-7000-unik-geekbench-2ghz/"/>
        <a href="https://www.cnews.cz/podcast-cnews-fm-264-openalt-2019/"/>
      </related>
    </article>
  </body>
</html>