<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/07/kemeny-fegyhazevek-ele-nez-a-tatabanyai-bunbanda"/>
    <meta property="og:site_name" content="infostart"/>
    <meta property="article:published_time" content="2019-11-07T18:41:54+00:00"/>
    <meta property="og:title" content="Kemény fegyházévek elé nézhet a tatabányai bűnbanda"/>
    <meta property="og:description" content="Kétmilliárdos áfacsalás miatt emeltek vádat Tatabányán egy társaság ellen."/>
  </head>
  <body>
    <article>
      <h1>Kemény fegyházévek elé nézhet a tatabányai bűnbanda</h1>
      <address><time datetime="2019-11-07T18:41:54+00:00">07 Nov 2019, 18:41</time> by <a rel="author">Infostart / MTI</a></address>
      <h3>Kétmilliárdos áfacsalás miatt emeltek vádat Tatabányán egy társaság ellen.</h3>
      <p>A Komárom-Esztergom Megyei Főügyészség bűnszervezetben, különösen jelentős vagyoni hátrányt okozó költségvetési csalás bűntette emelt vádat egy 12 tagú társaság ellen, amely kétmilliárd forint áfát csalt el – tájékoztatott csütörtökön a megyei főügyész.</p>
      <p>Reszl Ildikó közölte: a bűnszervezet vezetője tatabányai székhelyű húskészítmények nagykereskedelmével foglalkozó gazdasági társaságokat irányított, amelyek 2012. júniusa és 2014. decembere között az EU-ból belföldi cégeknek értékesítettek árut.</p>
      <p>A két vállalkozás áfa levonására nem volt jogosult, a fizetendő adó összegét az elsőrendű vádlott fiktív számlák befogadásával jelentéktelen összegűre csökkentette.</p>
      <p>A fiktív számlákat nyolc cég állította ki, ezeket szintén az elsőrendű vádlott irányította. A cégláncolat alkalmazásával azt a látszatot keltették, hogy a közbeékelődött vállalkozások vásároltak uniós cégektől.</p>
      <blockquote>A bűnszervezet 2,3 milliárd forint vagyoni hátrányt okozott a magyar költségvetésnek.</blockquote>
      <p>Az ügyészség öt európai államhoz intézett jogsegélykérelmet, ennek nyomán tanúkat hallgattak ki és iratokat szereztek be.</p>
      <p>Az ügyészség indítványozta, hogy – ha a vádlottak az előkészítő ülésen a bűncselekmények elkövetését beismerik – a bíróság a bűnszervezet vezetőjét 8 év fegyházra, két vádlottat 7 és 6 év fegyházra, hármat 3-3 év, egyet 2 év 6 hónap, négyet pedig 2-2 év börtönre ítéljen.</p>
      <p>
        <i>Nyitókép: BVOP</i>
      </p>
    </article>
  </body>
</html>