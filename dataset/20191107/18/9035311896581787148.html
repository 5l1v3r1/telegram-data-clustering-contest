<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/lubnan-da-hukumet-dusuren-protestolar-hiz-kesmedi"/>
    <meta property="og:site_name" content="euronews"/>
    <meta property="article:published_time" content="2019-11-07T18:08:16+00:00"/>
    <meta property="og:title" content="Lübnan'da hükümet düşüren protestolar hız kesmedi"/>
    <meta property="og:description" content="Kadınların ön planda olduğu protestolarda göstericiler alana getirdikleri tencerelerin yanı sıra çevredeki metal cisimlere vurarak yöneticileri protesto etti"/>
  </head>
  <body>
    <article>
      <h1>Lübnan'da hükümet düşüren protestolar hız kesmedi</h1>
      <address>
        <time datetime="2019-11-07T18:08:16+00:00">07 Nov 2019, 18:08</time>
      </address>
      <p>Lübnan'da vergi politikalarına karşı 21 gün önce başlayan ve hükümetin istifasına rağmen devam eden protestolar, başkent Beyrut'un yanı sıra Trablusşam ve Sayda kentindeki meydanlarda devam etti.</p>
      <p>Göstericilerin başkent Beyrut'taki adresi şehir merkezindeki Hükümet Sarayı önünde yer alan Riyad Sulh Meydanı oldu. Kadınların ön planda olduğu protestolarda göstericiler, alana getirdikleri tencerelerin yanı sıra çevredeki metal cisimlere vurarak yöneticileri protesto etti.</p>
      <p>Lübnanlılar, istifaya zorladıkları Başbakan Saad el-Hariri hükümetinin ardından teknokratlardan oluşan bağımsız yeni hükümetin bir an önce kurulması talebiyle eylemlerini sürdürüyor.</p>
      <p>Hariri, 29 Ekim'de "Lübnanlıların yüce çıkarlarını savunacak yeni bir hükümetin kurulmasına kanaat getirdiğini" belirterek, Cumhurbaşkanı Mişel Avn'a istifasını sunmuştu. Avn ise istifasını sunan Hariri'den yeni hükümet kuruluncaya kadar görevini sürdürmesini istemişti.</p>
    </article>
  </body>
</html>