<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/cronaca/maltrattamenti-casa-famiglia-1.4874628"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-07T18:48:43+00:00"/>
    <meta property="og:title" content="Maltrattamenti nella casa famiglia Montiano, gestori condannati a quattro anni"/>
    <meta property="og:description" content="Sentenza di primo grado per la vicenda della struttura ‘Il sorriso’, i fatti risalgono al 2015"/>
  </head>
  <body>
    <article>
      <h1>Maltrattamenti nella casa famiglia Montiano, gestori condannati a quattro anni</h1>
      <h2>Sentenza di primo grado per la vicenda della struttura ‘Il sorriso’, i fatti risalgono al 2015</h2>
      <address><time datetime="2019-11-07T18:48:43+00:00">07 Nov 2019, 18:48</time> by <a rel="author">ANNAMARIA SENNI</a></address>
      <p>Cesena, 8 novembre 2019 - <b>Condannati </b><b>a 4 anni di reclusione</b> nel primo grado di giudizio ieri in Tribunale a Forlì i due gestori della <b><a href="https://www.ilrestodelcarlino.it/cesena/cronaca/montiano-casa-il-sorriso-1.3877357">casa famiglia il ‘Sorriso’ di Montiano,</a></b> Maria Emanuela Gianfanti (62 anni) e il marito Pietro Bagnolini (68 anni) per maltrattamenti nei confronti di tre minori ospiti della struttura nel 2015. Dopo due ore di camera di consiglio<b> il giudice Marco De Leva </b>ha pronunciato la sentenza di condanna riservandosi novanta giorni per la motivazione. I due imputati sono stati assolti dallo stesso reato di maltrattamenti per cui erano accusati nei confronti di altri minori che si trovavano nella struttura all’epoca dei fatti e il giudice ha disposto per loro l’interdizione dai pubblici uffici, per cui per almeno 5 anni non potranno più gestire una casa famiglia se la sentenza diverrà definitiva.</p>
      <p><b>Già da anni</b> dalla struttura ‘Il Sorriso’ erano stati allontanati i minori coinvolti nel procedimento e da un anno i servizi sociali non inviavano altri ragazzi. I fatti risalgono al periodo che va da luglio 2014 a luglio 2015 e sono emersi dopo che un giovane 15enne ospite della struttura si è confidato col padre confessando i ripetuti maltrattamenti da parte dei due gestori. Si trattava di maltrattamenti continui e quotidiani ha spiegato il ragazzo al processo. L’accusa a carico dei <b>due gestori del ‘Sorriso’ era di violenza fisica e morale</b>.</p>
      <p>I minori (tra i 12 e i 15 anni) sarebbero stati percossi e minacciati di venire allontanati dalla comunità e spediti nei propri luoghi d’origine. Ancora i due gestori erano accusati di non aiutare i minori a fare i compiti scolastici, di somministrare loro cibi scadenti, conservando in modo non adeguato il cibo, nonché di mantenere la pulizia dei locali in disordine e in condizioni non appropriate. Il giudice ha rimesso gli atti alla procura per indagini al fine di stabilire un eventuale concorso del reato a carico della figlia dei due condannati, e ha stabilito una provvisionale immediatamente esecutiva di 10mila euro a favore di due ragazzi. Le parti offese dal reato oggi sono tutti maggiorenni. <b>A difendere gli imputati l’avvocato Lucrezia Pasolini, </b>per le parti civili gli avvocati Paolo Camporini e Catia Picchieri.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/cesena/cronaca/montiano-casa-il-sorriso-1.3877357"/>
      </related>
    </article>
  </body>
</html>