<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596265/tourkia-synelifthisan-17-gia-diasyndeseis-me-to-ik"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T18:37:00+00:00"/>
    <meta property="og:title" content="Τουρκία: Συνελήφθησαν 17 για διασυνδέσεις με το ΙΚ"/>
    <meta property="og:description" content="Η τουρκική αστυνομία συνέλαβε σήμερα 17 υπηκόους άλλων χωρών που θεωρούνται ύποπτοι για διασυνδέσεις με την οργάνωση Ισλαμικό Κράτος, μετέδωσε το τουρκικό..."/>
  </head>
  <body>
    <article>
      <h1>Τουρκία: Συνελήφθησαν 17 για διασυνδέσεις με το ΙΚ</h1>
      <address><time datetime="2019-11-07T18:37:00+00:00">07 Nov 2019, 18:37</time> by <a rel="author">SigmaLive</a></address>
      <p><b>Η τουρκική αστυνομία συνέλαβε σήμερα 17 υπηκόους άλλων χωρών που θεωρούνται ύποπτοι για διασυνδέσεις με την οργάνωση Ισλαμικό Κράτος, μετέδωσε το τουρκικό πρακτορείο ειδήσεων Anadolu.<br/></b> <br/>Τα 17 άτομα, οι εθνικότητες των οποίων δεν έχουν προσδιοριστεί, συνελήφθησαν στην Άγκυρα και έχουν οδηγηθεί στα κεντρικά της αντιτρομοκρατικής αστυνομίας προκειμένου να ανακριθούν, σύμφωνα με το πρακτορείο.<br/> <br/>Μετά τον θάνατο του ηγέτη της οργάνωσης Ισλαμικό Κράτος, Αμπού Μπακρ αλ Μπαγκντάντι, κατά την διάρκεια αμερικανικής επιδρομής στην Συρία, στα τέλη Οκτωβρίου, η Τουρκία ενέτεινε τις επιχειρήσεις στο έδαφός της εναντίον προσώπων που βαρύνονται με υποψίες για σχέσεις με την τζιχαντιστική οργάνωση.<br/> <br/>Οι τουρκικές αρχές συνέλαβαν αυτήν την εβδομάδα μια αδελφή του Μπαγκντάντι, ενώ ανακοίνωσαν ότι μια σύζυγός του είχε συλληφθεί τον περασμένο χρόνο.<br/> <br/>Ο πρόεδρος της Τουρκίας, Ρετζέπ Ταγίπ Ερντογάν, δήλωσε σήμερα ότι το περιβάλλον του Μπαγκντάντι προσπαθούσε να μεταβεί στην Τουρκία και ότι οι συλλήψεις πολλαπλασιάζονται.<br/> <br/>Ο Ερντογάν επιβεβαίωσε ότι «13 μέλη του στενότερου περιβάλλοντος» του Μπαγκντάντι κρατούνται αυτή την στιγμή από την Τουρκία.<br/> <br/>Πηγή: ΑΠΕ-ΜΠΕ </p>
    </article>
  </body>
</html>