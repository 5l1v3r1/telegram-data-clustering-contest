<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frykter-bredband-bom/71780241"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T18:50:17+00:00"/>
    <meta property="og:title" content="Frykter bredbånd-bom"/>
    <meta property="og:description" content="97 000 husstander må få tilbud om bredbånd i løpet av neste år, for at regjeringen skal nå sitt eget mål. El- og IT-forbundet har ikke trua."/>
  </head>
  <body>
    <article>
      <h1>Frykter bredbånd-bom</h1>
      <h2>97 000 husstander må få tilbud om bredbånd i løpet av neste år, for at regjeringen skal nå sitt eget mål. El- og IT-forbundet har ikke trua.</h2>
      <address><time datetime="2019-11-07T18:50:17+00:00">07 Nov 2019, 18:50</time> by <a rel="author">Mats Rønning</a></address>
      <p>Innen utgangen av 2020 skal 90 prosent av norske husstander ha tilbud om høyhastighetsbredbånd, ifølge regjeringen.</p>
      <p>
        <b>- Det klarer de ikke, sier forbundsleder Jan Olav Andersen i LO- forbundet El- og IT.</b>
      </p>
      <p>- For at løftet skal innfris, må 97 000 husstander få bredbåndstilbud i løpet av 2020. Det kommer ikke til å skje med det budsjettforslaget som digitaliseringsminister Nikolai Astrup og regjeringen har lagt fram, sier Andersen.</p>
      <h3>Tredel</h3>
      <p>I budsjettforslaget fra regjeringen settes 256 millioner kroner av som støtte til bredbåndsutbygging neste år. Det er en økning på 50 millioner fra året før, men ifølge forbundet må beløpet kraftig opp.</p>
      <p>
        <b>- Budsjettet holder kun til å støtte til en tredjedel av det som trengs. Regjeringen overlater de vanskeligste utbyggingene til markedet alene, og det kommer neppe til å gi mange nye utbygginger, sier Andersen.</b>
      </p>
      <p>Han har følgende å si om hvem som kommer dårligst ut av dette regnestykket:</p>
      <p>
        <b>- Taperne er folk og bedrifter i distriktene som får et tregere bredbåndstilbud enn i tettbygde strøk, sier fagforu-toppen.</b>
      </p>
      <p>Mens rundt 98 prosent av husstander i tettbygde strøk har tilbud om høykapasitetsbredbånd, har rundt 59 prosent av husstander i grisgrendte strøk tilsvarende tilbud, ifølge Nasjonal kommunikasjonsmyndighet.</p>
      <h3>86 prosent</h3>
      <p>I Stortingsmeldingen «Digital agenda for Norge» har regjeringen satt som mål at 90 prosent av husstandene skal ha tilbud om bredbånd med minimum 100 Mbit/s innen 2020.</p>
      <p>Ved utgangen av 2018 hadde 82 prosent av husstandene dette tilbudet. I løpet av året har andelen steget ytterligere. Den årlige rapporten fra Nasjonal kommunikasjonsmyndighet viste at 86 prosent av husstandene hadde høykapasitetsbredbånd per 19. september i år</p>
      <p>Ifølge El- og IT-forbundet mangler regjeringen 800 millioner kroner på neste års budsjett for å sikre et tilstrekkelig antall tilkoblinger. Tallet har LO-forbundet funnet ved å ta utgangspunkt i departementets eget anslag om at tilkoblinger i snitt krever 8 600 kroner i statlig støtte per husstand.</p>
      <h3>Tror målet nås</h3>
      <p>Digitaliseringsminister Nikolai Astrup (H) er ikke like pessimistisk som El- og IT-forbundet.</p>
      <p>- Vi har gode forutsetninger for å nå målet. De siste tallene viser at 86 prosent av norske husstander har tilbud om et bredbånd på 100 megabit eller mer i sekundet. Det er en kraftig økning fra 63 prosent i 2013.</p>
      <p>
        <i>- Tror du selv at dere når målet?</i>
      </p>
      <p>- Ja, det tror jeg. Men fasiten får vi først i juni 2021.</p>
      <h3>Distriktene</h3>
      <p>Astrup sier det skal formuleres nye mål for perioden etter 2020, men vedgår at husstandene som vil utgjøre den den siste 10 prosenten «ligger lengst unna etablert infrastruktur».</p>
      <p>
        <i>- Altså husstander i distriktene?</i>
      </p>
      <p>- Veksten de siste årene er desidert størst i distriktene. Og vi har ikke tenkt å gi oss på 90 prosent, sier Astrup, som tilføyer at et forslag om leveringsplikt på grunnleggende bredbåndstjenester er ute på høring.</p>
      <p>
        <i>- Men denne leveringsplikten omfatter vel ikke høykapasitetsbredbånd, som vi snakker om her?</i>
      </p>
      <p>- Nei, det er riktig. Det er snakk om grunnleggende bredbåndstjenester, men det vil medføre at det må bygges ut mer fiber og bedre mobildekning, som igjen vil være et viktig grunnlag for at flere kan få høyhastighetsbredbånd, sier han.</p>
      <h3>Bedre dekning</h3>
      <p>Astrup sier det er «avgjørende» at alle husstander kan koble seg på digitale tjenester til en overkommelig pris. Han poengterer at den kommende stortingsmeldingen om elektronisk kommunikasjon også vil ta for seg konkurransesituasjonen i sluttbrukermarkedet for fiber.</p>
      <p>- I 2013 var det 11 prosent av husstandene i spredtbygde strøk som hadde fiberbredbånd. Det har vært en fantastisk utvikling i distriktene under denne regjeringen, men vi er ikke fornøyd før alle har et tilfredsstillende tilbud, sier han.</p>
      <p>Høyre-statsråden viser til at pengene som settes av til utbygging i kommersielt ulønnsomme områder, legger grunnlaget for det han beskriver som «lokale spleiselag». Ifølge Astrup vil disse bidra til at de faktiske investeringene er 4-5 ganger høyere enn det statlige tilskuddet.</p>
    </article>
  </body>
</html>