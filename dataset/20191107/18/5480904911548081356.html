<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/odsouhlaseni-devizovych-intervenci-pred-sesti-lety-bylo-tesne/1818487?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T18:28:00+00:00"/>
    <meta property="og:title" content="Odsouhlasení devizových intervencí před šesti lety bylo těsné"/>
    <meta property="og:description" content="Praha - Hlasování o spuštění devizových intervencí před šesti lety bylo těsné, bylo tehdy schváleno hlasy čtyř ze sedmi centrálních bankéřů. Proti spuštění intervencí hlasovali členové bankovní rady ČNB Eva Zamrazilová, Kamil Janáček a Pavel Řežábek. Vyplývá to z dnešního vystoupaní jmenovaných na akci Institutu Václava Klause věnovaného právě výročí spuštění devizových intervencí Českou národní bankou."/>
  </head>
  <body>
    <article>
      <h1>Odsouhlasení devizových intervencí před šesti lety bylo těsné</h1>
      <address><time datetime="2019-11-07T18:28:00+00:00">07 Nov 2019, 18:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hlasování o spuštění devizových intervencí před šesti lety bylo těsné, bylo tehdy schváleno hlasy čtyř ze sedmi centrálních bankéřů. Proti spuštění intervencí hlasovali členové bankovní rady ČNB Eva Zamrazilová, Kamil Janáček a Pavel Řežábek. Vyplývá to z dnešního vystoupaní jmenovaných na akci Institutu Václava Klause věnovaného právě výročí spuštění devizových intervencí Českou národní bankou.</p>
      <p>V bankovní radě tehdy byl dále guvernér ČNB Miroslav Singer, viceguvernéři Vladimír Tomšík, Mojmír Hampl a člen rady Lubomír Lízal.</p>
      <p>Samotná Česká národní banka zveřejní záznam o okolnostech spuštění devizových intervencí a hlasování v rámci protokolů z jednání, které zveřejňuje s odstupem šesti let. ČNB protokoly za rok 2013 zveřejní na počátku roku 2020. Hlasování v rámci nastavení úrokových sazeb, tedy standardní měnové politiky, zveřejňuje ČNB průběžně. V případě intervencí jde ovšem o zvláštní nástroj měnové politiky, u kterého ČNB informace o hlasování průběžně nezveřejňuje.</p>
      <p>Devizové intervence spustila ČNB 7. listopadu 2013 kvůli obavě z deflace. Ta při současné znalosti vývoje ekonomiky podle některých analytiků nehrozila v takovém rozsahu, kterého se centrální banka obávala. Intervence centrální banka ukončila 6. dubna 2017. ČNB viděla hlavní přínos devizových intervencí v udržení a tvorbě nových pracovních míst a zabránění ztrátám u HDP, které by byly větší v případě deflace. Krok ČNB kritizovala řada ekonomů, podnikatelů, prezident Miloš Zeman i jeho předchůdce Václav Klaus.</p>
      <p>ČNB v rámci devizových intervencí držela kurz koruny od listopadu 2013 nad hranicí 27 korun za euro. Celkem ČNB vydala v rámci intervencí za nákup eur 2,012 bilionu korun. ČNB se po centrálních bankách Izraele a Švýcarska stala třetí centrální bankou, která použila kurz jako nástroj své měnové politiky.</p>
      <p>Před zahájením intervencí se koruna obchodovala za zhruba 25,80 Kč/EUR. V současnosti se delší dobu obchoduje mezi 25,50 až 26 korun za euro. Nejsilnější byla koruna od ukončení intervencí na konci ledna 2018, kdy se obchodovala za 25,24 koruny za euro.</p>
      <p>"Intervence měly charakter a dopad kvazikvanitativního uvolňování, jehož důsledky jsou těžko předpověditelné a mohou být fatální," uvedl dnes Janáček. Upozornil, že o spuštění intervencí hlasovala bankovní rada poprvé v srpnu 2013 a následně i v září. Vždy to odmítla těsnou většinou. "Trh to vyhodnotil jako verbální intervence a nabyl dojmu, že k intervencím nedojde," uvedl. Ovšem 7. listopadu 2013 se hlasování obrátilo a bankovní rada těsným poměrem rozhodla o intervencích, dodal.</p>
    </article>
  </body>
</html>