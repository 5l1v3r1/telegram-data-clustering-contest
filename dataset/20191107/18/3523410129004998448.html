<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638731/%D9%82%D8%A7%D8%A8%D9%84%DB%8C%D8%AA-%D8%AC%D8%AF%DB%8C%D8%AF-%D8%AA%D9%88%DB%8C%DB%8C%D8%AA%D8%B1-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T18:34:00+00:00"/>
    <meta property="og:title" content="قابلیت جدید توییتر هفته آینده رونمایی می‌شود"/>
    <meta property="og:description" content="قرار است قابلیت جدیدی از هفته آینده به توییتر اضافه شود که به کاربران اجازه می‌دهد بدون فالو کردن افراد، موضوعات مورد نظر خود را دنبال و پیگیری کنند."/>
  </head>
  <body>
    <article>
      <h1>
        <a href="https://www.bultannews.com/fa/news/638731/%D9%82%D8%A7%D8%A8%D9%84%DB%8C%D8%AA-%D8%AC%D8%AF%DB%8C%D8%AF-%D8%AA%D9%88%DB%8C%DB%8C%D8%AA%D8%B1-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF">قابلیت جدید توییتر هفته آینده رونمایی می‌شود</a>
      </h1>
      <h2>قرار است قابلیت جدیدی از هفته آینده به توییتر اضافه شود که به کاربران اجازه می‌دهد بدون فالو کردن افراد، موضوعات مورد نظر خود را دنبال و پیگیری کنند.</h2>
      <address><time datetime="2019-11-07T18:34:00+00:00">07 Nov 2019, 18:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، قابلیت جدید Topics یا موضوع، یکی از امکاناتی است که می‌تواند به عقیده بسیاری از کارشناسان فعال در حوزه فناوری، برای کاربران شبکه اجتماعی <b>توییتر</b> سودمند و کاربردی باشد و با استقبال بی نظیری از سوی آنها مواجه شود. این قابلیت جدید به <b>کاربران</b> اجازه می دهد که در موضوعات مختلف در زمینه های متفاوت همچون ورزشی، بازی، سرگرمی، سیاسی، اجتماعی، فرهنگی و اقتصادی، مسائل روز را پیگیری کرده و توییت های کاربرانی را که به این موضوعات می پردازند، حتی بدون فالو کردن <b>اکانت</b> آنها مشاهده کنند.</p>
      <p>مدیران این شبکه اجتماعی محبوب و پرطرفدار با افزودن این قابلیت جدید امیدوارند که کار کردن با توییتر برای کاربران تازه وارد راحت تر از قبل شود و کاربران همیشگی و حرفه‌ای نیز بتوانند دوستان و گفتگوهای جدیدی را حول محور موضوعات مورد علاقه خود با سهولت بیشتری پیدا کنند.</p>
      <p>راب بی‌شاپ، مدیر تیم قابلیت Topics در توییتر خاطر نشان کرده است: با اینکه یکی از محوری ترین کاربردهای توییتر اطلاع یافتن از تازه ترین اخبار در گوشه و کنار جهان است اما پیدا کردن موضوعات مختلف برای کاربران به طور روزانه کاری سخت و دشوار به نظر می‌رسید؛ بنابراین تصمیم گرفتیم به موضوعاتی که در جهان محبوبیت بالایی دارند بیشتر بپردازیم و قابلیت جدیدی را به پلتفرم آن اضافه کنیم.</p>
      <p>گفته می شود این قابلیت از تاریخ ۱۳ نوامبر (۲۲ آبان) برای کاربران توییتر در سراسر جهان منتشر خواهد شد و کاربران قادر خواهند بود با به روز رسانی این اپلیکیشن از این امکان جدید بهره مند شوند.</p>
      <p>انتهای پیام/</p>
    </article>
  </body>
</html>