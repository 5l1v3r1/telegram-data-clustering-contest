<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/santhanpara-murder-case-video-message-from-the-resort-manager-with-confession343.html"/>
    <meta property="og:site_name" content="DoolNews"/>
    <meta property="article:published_time" content="2019-11-07T18:29:00+00:00"/>
    <meta property="og:title" content="ശാന്തന്‍പാറയിലെ കൊലയ്ക്കു പിന്നില്‍ താനാണെന്ന് റിസോര്‍ട്ട് ഉടമയുടെ വീഡിയോ സന്ദേശം; കൊലയില്‍ ഭാര്യക്കും പങ്കെന്ന് നിഗമനം"/>
    <meta property="og:description" content="Idukki KERALA NEWS Kerala Police Kerala ഇടുക്കി: ശാന്തന്‍പാറയില്‍ യുവാവിനെ കൊന്ന് റിസോര്‍ട്ടിനു സമീപം കുഴിച്ചിട്ട കേസില്‍ കുറ്റമേറ്റു പറഞ്ഞു പ്രതിയുടെ വീഡിയോ സന്ദേശം. കൊല"/>
  </head>
  <body>
    <article>
      <h1>ശാന്തന്‍പാറയിലെ കൊലയ്ക്കു പിന്നില്‍ താനാണെന്ന് റിസോര്‍ട്ട് ഉടമയുടെ വീഡിയോ സന്ദേശം; കൊലയില്‍ ഭാര്യക്കും പങ്കെന്ന് നിഗമനം</h1>
      <address><time datetime="2019-11-07T18:29:00+00:00">07 Nov 2019, 18:29</time> by <a rel="author">ന്യൂസ് ഡെസ്‌ക്</a></address>
      <p>ഇടുക്കി: ശാന്തന്‍പാറയില്‍ യുവാവിനെ കൊന്ന് റിസോര്‍ട്ടിനു സമീപം കുഴിച്ചിട്ട കേസില്‍ കുറ്റമേറ്റു പറഞ്ഞു പ്രതിയുടെ വീഡിയോ സന്ദേശം. കൊല്ലപ്പെട്ട റിജോഷിന്റെ സുഹൃത്തും ഭാര്യ ലിജിയുടെ കാമുകനുമായ വസീമാണു കുറ്റമേറ്റു പറഞ്ഞത്. സഹോദരനയച്ച വീഡിയോയിലാണ് വസീം ഇക്കാര്യം പറുന്നത്.</p>
      <p>താന്‍ മാത്രമാണു പ്രതിയെന്നും അനിയനെയും കൂട്ടുകാരെയും വെറുതെവിടണമെന്നും വസീം വീഡിയോയില്‍ പറയുന്നു. ഒളിവില്‍പ്പോയ വസീമിനും ലിജിക്കും വേണ്ടി പൊലീസ് തിരച്ചില്‍ നടത്തുന്നതിനിടെയാണ് വീഡിയോ സന്ദേശം എത്തിയത്. എന്നാല്‍ വസീം എവിടെയാണെന്നതിനെപ്പറ്റി കൂടുതല്‍ വിവരങ്ങള്‍ ലഭ്യമായിട്ടില്ല.</p>
      <p>സഹോദരന്‍ വീഡിയോ പൊലീസിനു കൈമാറിയിട്ടുണ്ട്. തൃശ്ശൂര്‍ സ്വദേശിയാണ് വസീം. റിസോര്‍ട്ട് മാനേജര്‍ കൂടിയായ വസീമും ലിജിയും ചേര്‍ന്നാണ് റിജോഷിനെ കൊലപ്പെടുത്തിയതെന്ന് പൊലീസ് കരുതുന്നു. റിജോഷിനെ കൊലപ്പെടുത്തി വീടിന്റെ സമീപമുള്ള റിസോര്‍ട്ട് വളപ്പില്‍ത്തന്നെ ചാക്കില്‍ക്കെട്ടി കുഴിച്ചിടുകയായിരുന്നെന്നാണു നിഗമനം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>കേസില്‍ റിസോര്‍ട്ട് ജീവനക്കാരിയെയും വസീമിന്റെ അനുജനെയും ചോദ്യം ചെയ്തതായുള്ള റിപ്പോര്‍ട്ടുകള്‍ നേരത്തേ പുറത്തുവന്നിരുന്നു. കഴിഞ്ഞ വ്യാഴാഴ്ചയാണ് റിജോഷിനെ കാണാതായത്. സംശയം തോന്നിയ ബന്ധുക്കള്‍, ശാന്തന്‍പാറ പൊലീസ് സ്റ്റേഷനില്‍ പരാതിയുമായി എത്തിയതോടെയാണ് കൊലപാതകം പുറത്തുവന്നത്.</p>
      <related>
        <a href="https://www.doolnews.com/koodathayi-model-murder-at-tvm-allegation-by-a-relative-in-death-of-a-family856.html?utm_source=doolnews&amp;utm_medium=related"/>
      </related>
      <p>പുത്തടി മഷ്‌റൂം ഹട്ട് റിസോര്‍ട്ടിന്റെ സമീപത്താണു മൃതദേഹം കുഴിച്ചിട്ടിരുന്നത്. ഇവിടെ മണ്ണിളകി കിടക്കുന്നുണ്ടെന്ന വിവരം ലഭിച്ചതിനെത്തുടര്‍ന്നാണ് പൊലീസ് പരിശോധന നടത്തിയതും കത്തിക്കരിഞ്ഞ നിലയില്‍ മൃതദേഹം കണ്ടെത്തിയതും. പാതി കത്തിക്കരിഞ്ഞ നിലയിലുള്ള മൃതദേഹം കോട്ടയം മെഡിക്കല്‍ കോളേജിലേക്ക് പോസ്റ്റ്‌മോര്‍ട്ടത്തിനായി മാറ്റിയിട്ടുണ്ട്.</p>
      <p>എറണാകുളത്തേക്കെന്നു പറഞ്ഞുപോയ റിജോഷ് പിന്നെ തിരിച്ചുവന്നില്ലെന്നായിരുന്നു ലിജി പൊലീസിനു മൊഴി നല്‍കിയിരുന്നത്. കോഴിക്കോട്ട് വെച്ചും തൃശ്ശൂര്‍ വെച്ചും തന്നെ റിജോഷ് ഫോണില്‍ വിളിച്ചിരുന്നെന്നും മൊഴിയില്‍ പറയുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇതിന്റെ അടിസഥാനത്തില്‍ നമ്പരുകളുടെ ഉടമസ്ഥരെ പൊലീസ് കണ്ടെത്തുകയും ലിജിയുടെ മൊഴി വ്യാജമാണെന്നു തിരിച്ചറിയുകയുമായിരുന്നു. ഇതിനു പിന്നാലെയാണു തിങ്കളാഴ്ച മുതല്‍ ലിജിയെയും വസീമിനെയും കാണാതായത്.</p>
      <p>കഴിഞ്ഞ നാലാം തീയതി കുമളിയില്‍ ഇരുവരും ഉണ്ടായിരുന്നതായി വിവരം ലഭിച്ചിരുന്നെങ്കിലും ഇപ്പോള്‍ ഇവര്‍ തമിഴ്‌നാട്ടിലേക്കു കടന്നിട്ടുണ്ടെന്നാണ് പൊലീസ് സംശയിക്കുന്നത്.</p>
      <figure>
        <iframe src="https://www.youtube.com/embed/6AVnLV7-0cc" width="500" height="281" data-service="Youtube" scrolling="no"/>
      </figure>
    </article>
  </body>
</html>