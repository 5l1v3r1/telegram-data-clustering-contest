<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/football/2019/11/07/kyle-walker-ends-up-in-goal-as-manchester-city-draw-against-atalanta.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T18:19:00+00:00"/>
    <meta property="og:title" content="1–ാം ഗോളിക്ക് പരുക്ക്, 2–ാം ഗോളിക്ക് റെഡ്കാർഡ്; ഡിഫൻഡറെ ഗോളിയാക്കി സിറ്റി"/>
    <meta property="og:description" content="ലണ്ടൻ∙ ചാംപ്യൻസ് ലീഗ് ഗ്രൂപ്പ് ഘട്ട മത്സരത്തിൽ ആരാധകരുടെ മനം കവർന്ന് മാഞ്ചസ്റ്റർ സിറ്റിയുടെ പ്രതിരോധതാരം കൈൽ വാൽക്കറിന്റെ 'ഗോൾകീപ്പർ വേഷം'..UEFA Champions League. Manchester City. Kyle Walker. Ederson. Claudio Bravo. Malayalam Football News. Atalanta. മലയാളം ഫുട്ബോൾ വാർത്തകൾ. ക്ലോഡിയോ ബ്രാവോ. എഡേഴ്‌സൻ. കൈൽ വാൽക്കർ. അറ്റലാന്റ. മാഞ്ചസ്റ്റർ സിറ്റി.Football News. Malayalam Football News. Sports Magazine. Manorama Online"/>
  </head>
  <body>
    <article>
      <h1>1–ാം ഗോളിക്ക് പരുക്ക്, 2–ാം ഗോളിക്ക് റെഡ്കാർഡ്; ഡിഫൻഡറെ ഗോളിയാക്കി സിറ്റി</h1>
      <address><time datetime="2019-11-07T18:19:00+00:00">07 Nov 2019, 18:19</time> by <a rel="author">മനോരമ ലേഖകൻ</a></address>
      <p>ലണ്ടൻ∙ ചാംപ്യൻസ് ലീഗ് ഗ്രൂപ്പ് ഘട്ട മത്സരത്തിൽ ആരാധകരുടെ മനം കവർന്ന് മാഞ്ചസ്റ്റർ സിറ്റിയുടെ പ്രതിരോധതാരം കൈൽ വാൽക്കറിന്റെ ‘ഗോൾകീപ്പർ വേഷം’. മത്സരത്തിനിടെ അരങ്ങേറിയ നാടകീയ സംഭവങ്ങൾക്കൊടുവിലാണ് കൈൽ വാൽക്കർ ഗോൾകീപ്പറുടെ വേഷമണിയേണ്ടിവന്നത്. പത്തുമിനിറ്റോളം ഗോൾവല കാത്ത വാൽക്കർ ചോരാത്ത കൈകളുമായി നിലയുറപ്പിച്ചതോടെ ഇറ്റാലിയൻ ക്ലബ് അറ്റലാന്റയ്‌ക്കെതിരായ പോരാട്ടത്തിൽ മാഞ്ചസ്റ്റർ സിറ്റി സമനിലയുമായി രക്ഷപ്പെടുകയും ചെയ്തു. അപ്രതീക്ഷിതമായി ഗോൾവല കാക്കേണ്ടി വന്നിട്ടും യാതൊരു പരിഭ്രമവും മടിയും കൂടാതെ ചുമതല നിർവഹിച്ച വാൽക്കറിനെ പരിശീലകൻ പെപ് ഗ്വാർഡിയോള അഭിനന്ദിക്കുകയും ചെയ്തു.</p>
      <p>അറ്റലാന്റയ്ക്കെതിരായ മത്സരം തുടങ്ങുമ്പോൾ പതിവുപോലെ ഒന്നാം നമ്പർ ഗോൾകീപ്പർ എഡേഴ്സൻ തന്നെയായായിരുന്നു ആദ്യ ഇലവനിൽ ഉണ്ടായിരുന്നത്. എന്നാൽ, ആദ്യപകുതിയിൽ എഡേഴ്സന് പരുക്കേറ്റതോടെ ചിത്രം മാറി. രണ്ടാം പകുതിയുടെ തുടക്കം മുതൽ രണ്ടാം നമ്പർ ഗോൾകീപ്പർ ക്ലോഡിയോ ബ്രാവോയാണ് ഗോൾവല കാത്തത്.</p>
      <p>ഏഴാം മിനിറ്റിൽ റഹിം സ്റ്റെർലിങ് സിറ്റിക്കു ലീഡ് സമ്മാനിച്ചെങ്കിലും 49–ാം മിനിറ്റിൽ പസാലിച് അറ്റലാന്റയ്ക്കായി ലക്ഷ്യം കണ്ടതോടെ ഇരു ടീമുകളും ഒപ്പത്തിനൊപ്പമെത്തി. ഇതേ സ്കോറിൽ മത്സരം 81–ാം മിനിറ്റിലേക്കു കടന്നപ്പോഴാണ് സിറ്റിക്ക് തിരിച്ചടിയായ സംഭവം ഉടലെടുത്തത്. അറ്റലാന്റ താരം ജോസിപ് ഇലിസിച്ചിന്റെ മുന്നേറ്റം നിരങ്ങിയെത്തി നിഷ്ഫലമാക്കാനുള്ള ക്ലോഡിയോ ബ്രാവോയുടെ ശ്രമം പാളി. ഇലിസിച്ചിനെതിരായ കനത്ത ഫൗളിന് ബ്രാവോയ്ക്ക് റഫറിയുടെ ചുവപ്പുകാർഡ്. ‘വാറി’ന്റെ സഹായത്തോടെ പരിശോധിച്ചശേഷമാണ് റഫറി ബ്രാവോയുടെ ചുവപ്പുകാർഡ് ഉറപ്പിച്ചത്.</p>
      <figure>
        <iframe data-src="https://twitter.com/Dtg_3/status/1192211087111917579?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ഇതോടെയാണ് ഗോൾകീപ്പറല്ലാത്തൊരു താരത്തെ ഗോൾവല കാക്കാൻ നിയോഗിക്കാൻ മാഞ്ചസ്റ്റർ സിറ്റി പരിശീലകൻ പെപ് ഗ്വാർഡിയോള നിർബന്ധിതനായത്. തുടർന്ന് ഗോൾകീപ്പിങ് പരിശീലകനുമായി സംസാരിച്ചശേഷം പകരക്കാരുടെ ബെഞ്ചിലുണ്ടായിരുന്ന കൈൽ വാൽക്കറിനെ ആ ദൗത്യത്തിനു നിയോഗിക്കുകയായിരുന്നു. കളത്തിലിറങ്ങിയ ഉടനെ അറ്റലാന്റയുടെ ഫ്രീകിക്ക് രക്ഷപ്പെടുത്തിയാണ് വാൽക്കർ തുടങ്ങിയത്. പിന്നീടും ഗോളിനു മുന്നിൽ വാൽക്കർ ഉറച്ചുനിന്നു.</p>
      <figure>
        <iframe data-src="https://twitter.com/SjorsvVeen/status/1192206429551308806?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>മത്സരം അവസാന മിനിറ്റുകളിലേക്കു കടന്നതിനാൽ പന്തു കൈപ്പിടിയിലൊതുക്കിയ ശേഷം വാൽക്കറിനോട് സഹതാരങ്ങൾ സമയം കളയാൻ ആവശ്യപ്പെടുന്നതും കാണാമായിരുന്നു. അറ്റലാന്റയുടെ ഗോൾശ്രമം തടഞ്ഞശേഷം പന്തുമായി നിൽക്കുന്ന വാൽക്കറിനോട് ബെഞ്ചമിൻ മെൻഡി നിലത്തു കിടക്കാൻ ആവശ്യപ്പെടുന്നതിന്റെയും കൊച്ചു കുട്ടിയേപ്പോലെ വാൽക്കർ അത് അനുസരിക്കുന്നതിന്റെയും വിഡിയോ സമൂഹമാധ്യമങ്ങളിൽ വൈറലാണ്. പന്തു പിടിച്ചെടുത്ത ശേഷം ഗോൾകീപ്പർമാർ നിലത്തു കിടക്കുന്നതുപോലെ കിടക്കാനായിരുന്നു മെൻഡിയുടെ നിർദ്ദേശം. പന്തുമായി കുറേനേരെ നിന്നശേഷം പൊടുന്നനെ നിലത്തേക്കു കിടന്ന വാൽക്കർ ആരാധകരിൽ ചിരിയുണർത്തുകയും ചെയ്തു.</p>
      <p>
        <b>English Summary: A series of unfortunate events led to Kyle Walker putting on the gloves and going in goal for Man City in their clash with Atalanta in the Champions League</b>
      </p>
    </article>
  </body>
</html>