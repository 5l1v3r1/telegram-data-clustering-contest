<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/07/windows-doors-worth-rs-73-lakh-jagan-reddy-home-plan-draws-flak.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T18:00:00+00:00"/>
    <meta property="og:title" content="വാതിലുകൾക്കും ജനാലകൾക്കും ‌‌‌ 73 ലക്ഷം: പുലിവാലുപിടിച്ച് ആന്ധ്രാ മുഖ്യമന്ത്രി"/>
    <meta property="og:description" content="അമരാവതി ∙ വീടിന്റെ വാതിലിനും ജനാലകൾക്കുമായി 73 ലക്ഷം രൂപ ചെലവിട്ട ആന്ധ്രാ പ്രദേശ് മുഖ്യമന്ത്രി ജഗൻ മോഹൻ റെഡ്ഡിയുടെ നപടി വിവാദത്തിൽ. ഗുണ്ടൂർ ജില്ലയിലെ.Jagan Mohan Reddy. Andhra Pradesh. YSR Congress. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വാതിലുകൾക്കും ജനാലകൾക്കും ‌‌‌ 73 ലക്ഷം: പുലിവാലുപിടിച്ച് ആന്ധ്രാ മുഖ്യമന്ത്രി</h1>
      <address><time datetime="2019-11-07T18:00:00+00:00">07 Nov 2019, 18:00</time> by <a rel="author">മനോരമ ലേഖകൻ</a></address>
      <p>അമരാവതി ∙ വീടിന്റെ വാതിലിനും ജനാലകൾക്കുമായി 73 ലക്ഷം രൂപ ചെലവിട്ട ആന്ധ്രാ പ്രദേശ് മുഖ്യമന്ത്രി ജഗൻ മോഹൻ റെഡ്ഡിയുടെ നപടി വിവാദത്തിൽ. ഗുണ്ടൂർ ജില്ലയിലെ വീടിന് അതീവസുരക്ഷാ സംവിധാനങ്ങളുള്ള വാതിലുകളും ജനാലകളും സ്ഥാപിക്കാൻ കഴിഞ്ഞ മാസമാണ് സർക്കാർ പണമനുവദിച്ചത്.</p>
      <p>ഇതിനു പിന്നാലെ, റെഡ്ഡിയുടെ കടുത്ത എതിരാളിയും മുൻ മുഖ്യമന്ത്രിയുമായ എൻ. ചന്ദ്രബാബു നായിഡു വിമർശനവുമായി രംഗത്തെത്തി. ‘ജഗന്റെ വീടിന് ജനാല സ്ഥാപിക്കാൻ അദ്ദേഹത്തിന്റെ സർക്കാർ 73 ലക്ഷം രൂപ അനുവദിച്ചിരിക്കുന്നു. കഴിഞ്ഞ അഞ്ചു മാസമായി സംസ്ഥാനം സാമ്പത്തിക പ്രതിസന്ധി നേരിടുന്ന സമയത്താണ് നടപടി. മോശം!’– നായിഡു ട്വീറ്റ് ചെയ്തു.</p>
      <p>മുഖ്യമന്ത്രി കാപട്യക്കാരനാണെന്ന് ആരോപിച്ച് നായിഡുവിന്റെ മകൻ നാരാ ലോകേഷും രംഗത്തെത്തി. ‘മുഖ്യമന്ത്രി പറയുന്നത്, താൻ ഒരു രൂപയാണ് ശമ്പളമായി വീട്ടിലേക്ക് കൊണ്ടുപോകുന്നതെന്നാണ്’. ലോകേഷ് ട്വീറ്റ് ചെയ്തു. മേയിൽ നടന്ന നിയമസഭാ തിരഞ്ഞെടുപ്പിൽ വിജയിച്ച് ജഗൻമോഹൻ റെഡ്ഡി അധികാരത്തിൽ വന്നയുടനെ ഗുണ്ടൂരിലെ വീട്ടിലേക്ക് 5 കോടി രൂപ ചെലവഴിച്ച് റോഡ് നിർമിച്ചിരുന്നു.</p>
      <p>വീടിന്റെ ഇലക്ട്രിക്കൽ ജോലികൾക്ക് ചെലവാക്കിയത് 3.6 കോടി, സമീപത്ത് നിർമിച്ച ഹെലിപാഡിനും സുരക്ഷാ ക്രമീകരണങ്ങൾക്കുമായി 1.89 കോടി, വീടിനു ചുറ്റും വ്യൂ കട്ടറുകൾ നിർമിക്കുന്നതിന് അധിക സ്ഥലം ഏറ്റെടുക്കാൻ 3.25 കോടി, പൊതുജനങ്ങൾക്ക് മുഖ്യമന്ത്രിയെ കാണാനായി വീടിനടുത്ത് നിർമിച്ച പ്രജാ ദർബാറിന് 82 ലക്ഷം എന്നിങ്ങനെയായിരുന്നു മറ്റു ചെലവുകൾ. മുഖ്യമന്ത്രിയായിരിക്കെ എട്ടുകോടി രൂപ ചെലവഴിച്ച് ചന്ദ്രബാബു നായിഡു നിർമിച്ച കോൺഫറൻസ് ഹാൾ നിയമവിരുദ്ധമാണെന്നു പറഞ്ഞ് പൊളിച്ചുമാറ്റാൻ അധികാരമേറ്റയുടൻ ജഗൻ ഉത്തരവിട്ടിരുന്നു.</p>
      <p>സർക്കാരിന്റെ പല പദ്ധതികൾക്കും പിതാവ് വൈ.എസ്. രാജശേഖര റെഡ്ഡിയുടെ പേരു നൽകിയതിനും ഒരു വില്ലേജ് സെക്രട്ടറിയേറ്റ് കെട്ടിടത്തിന് വൈഎസ്ആർ കോൺഗ്രസിന്റെ കൊടിയുടെ നിറം നൽകിയതിനും ജഗനെതിരെ രാഷ്ട്രീയ എതിരാളികൾ വിമർശനമുയർത്തിയിരുന്നു. അതിനു പിന്നാലെയാണ് പുതിയ വിവാദങ്ങൾ. </p>
      <p><b>English Summary:</b> Windows, Doors Worth Rs. 73 Lakh: Jagan Reddy's Home Plan Draws Flak</p>
    </article>
  </body>
</html>