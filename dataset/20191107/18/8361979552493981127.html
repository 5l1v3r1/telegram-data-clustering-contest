<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/british-american-tobacco-tyutyunoviy-gigant-vidnovit-virobnictvo-v-ukrajini-novini-ukrajini-50052272.html"/>
    <meta property="og:site_name" content="НВ"/>
    <meta property="article:published_time" content="2019-11-07T18:51:00+00:00"/>
    <meta property="og:title" content="Після зустрічі з Зеленським. Тютюновий гігант вирішив відновити виробництво на фабриці в Прилуках"/>
    <meta property="og:description" content="British American Tobacco почне поступово відновлювати виробництв на фабриці В.А.Т.-Прилуки, починаючи з 8 листопада."/>
  </head>
  <body>
    <article>
      <h1>Після зустрічі з Зеленським. Тютюновий гігант вирішив відновити виробництво на фабриці в Прилуках</h1>
      <h2>British American Tobacco почне поступово відновлювати виробництв на фабриці В.А.Т.-Прилуки, починаючи з 8 листопада.</h2>
      <address>
        <time datetime="2019-11-07T18:51:00+00:00">07 Nov 2019, 18:51</time>
      </address>
      <p>Бритіш Американ Тобакко Україна, що входить до міжнародної групи компаній <a href="https://nv.ua/ukr/tags/british-american-tobacco.html">British American Tobacco</a>, вирішила відновити виробництво на фабриці В.А.Т.-Прилуки, починаючи з 8 листопада, повідомили в компанії.</p>
      <p>Відзначається, що рішення було прийнято після зустрічі з президентом Володимиром Зеленським та міністрами, яка відбулася 7 листопада.</p>
      <p>«Ми провели зустріч із президентом України Володимиром Зеленським та міністрами уряду… Ми почули слова підтримки і запевнення щодо швидкого вирішення проблеми, яка заподіяла шкоду нашій індустрії та економіці країни в цілому. Тому, незважаючи на деяку невизначеність із долею закону № 1049, але покладаючись на гарантії президента, ми плануємо поступово відновити виробництво у Прилуках, починаючи вже з 8 листопада 2019 року», — заявив Саймон Уелфорд, генеральний директор групи Бритіш Американ Тобакко Україна.</p>
      <p>Як повідомлялося, <a href="https://nv.ua/ukr/biz/markets/british-american-tobacco-kompaniya-zupinila-fabriku-v-prilukah-novini-ukrajini-50048474.html">тютюнова фабрика В.А.Т.-Прилуки зупинила виробництво 11 жовтня</a>.</p>
      <p>У British American Tobacco тоді заявили, що <a href="https://nv.ua/ukr/biz/markets/cini-na-sigareti-mozhut-rizko-zrosti-vzhe-v-listopadi-novini-ukrajini-50047020.html">поправки до прийнятого Верховною Радою законопроекту № 1049</a> роблять тютюнове виробництво в Україні нерентабельним. У компанії порахували, що ці поправки підвищують обов’язкову націнку дистриб’юторів, оптовиків і роздрібної торгівлі на сигарети і тим самим змушують виробників підняти ціни на сигарети, що призведе до критичного зменшення реалізації та дасть зелене світло тіньовикам.</p>
      <p>У зв’язку з припиненням виробництва В.А.Т.-Прилуки попросила відкликати 25 млн акцизних марок і повернути 505 млн грн, сплачених за них.</p>
      <p><a href="https://nv.ua/ukr/tags/evropejskaja-biznes-assotsiats.html">Європейська Бізнес Асоціація</a> 23 жовтня звернулася до президента України з проханням не підписувати закон № 1049, так як це може мати значний негативний вплив на бізнес, економіку України та її інвестиційну привабливість.</p>
      <p>На початку жовтня компанії Філіп Морріс, Джей Ті Інтернешнл Компанії, Бритіш Американ Тобакко та Імперіал Тобакко заявили, що розглядають можливість скорочення виробництва і подальшого закриття фабрик на території України через прийняття Верховною Радою законопроекту № 1049.</p>
      <p>Прийнятий 4 жовтня у другому читанні законопроект № 1049 про введення єдиного рахунку для сплати податків і зборів, єдиного внеску на загальнообов’язкове державне соціальне страхування встановлює фіксовану маржу для оптових і роздрібних торговців тютюновими виробами на рівні 7% і 13% від максимальної роздрібної ціни за пачку.</p>
    </article>
  </body>
</html>