<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mener-trumps-gronland-onske-bidro-til-ukraina-krisa/71793102"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T18:59:37+00:00"/>
    <meta property="og:title" content="Mener Trumps Grønland-ønske bidro til Ukraina-krisa"/>
    <meta property="og:description" content="USAs ambassadør møtte stengte dører da han ville løse problemet."/>
  </head>
  <body>
    <article>
      <h1>Mener Trumps Grønland-ønske bidro til Ukraina-krisa</h1>
      <h2>USAs ambassadør møtte stengte dører da han ville løse problemet.</h2>
      <address><time datetime="2019-11-07T18:59:37+00:00">07 Nov 2019, 18:59</time> by <a rel="author">Sindre Granly Meldalen</a></address>
      <p>I midten av august i år dukket det opp en nyhet som for bare et par år siden ville blitt avfeid som ren diktning: <a href="https://www.dagbladet.no/nyheter/wsj-trump-vil-kjope-gronland/71495812">USAs president gikk med planer om å kjøpe Grønland</a>.</p>
      <p>
        <b>- Hva tror dere om det? Kunne det fungert? spurte Donald Trump i et møte med noen nære rådgivere, ifølge <a href="https://www.wsj.com/articles/trump-eyes-a-new-real-estate-purchase-greenland-11565904223?mod=e2tw">Wall Street Journal</a>.</b>
      </p>
      <p>Etter noen dager gikk <a href="https://www.dagbladet.no/nyheter/det-hvite-hus-bekreftertrump-undersoker-gronland-kjop/71502763">Det hvite hus ut og bekreftet det hele</a>.</p>
      <p>- Det er under utvikling. Vi ser på det. Danmark eier Grønland, Danmark er en alliert. Grønland er et strategisk sted. Presidenten, som vet en del om å kjøpe eiendom, vil gjerne se på det, sa Larry Kudlow, økonomisk rådgiver i Det hvite hus, ifølge <a href="https://www.washingtonpost.com/politics/kudlow-says-white-house-is-looking-at-trying-to-buy-greenland/2019/08/18/ab367b6c-c1bb-11e9-b5e4-54aa56d5b7ce_story.html">Washington Post</a>.</p>
      <h3>Spøk eller alvor?</h3>
      <p>Danmark rykket umiddelbart ut og sa at <a href="https://www.dagbladet.no/nyheter/gronland-til-trump---vi-er-ikke-til-salgs/71499088">den gigantiske øya ikke var til salgs</a>, og Trump svarte med å avlyse et planlagt statsbesøk.</p>
      <p>Enkelte av Trumps rådgivere sa den gang at de tolket det hele som en spøk, <a href="https://twitter.com/realdonaldtrump/status/1163603361423351808">Trump virket også å spøke om det hele på Twitter</a>, mens andre tok det mer alvorlig. Nå sier Bill Taylor, USAs fungerende ambassadør til Ukraina at det ble brukt betydelige ressurser på Grønland-prosjektet. Så mye at det gikk utover forsøk på å rydde opp i det som nå er Ukraina-krisen.</p>
      <p>Det framkommer av Taylors vitnemål til kongresskomiteen som nå foretar høringer i riksrettsprosessen mot Trump i Ukraina-saken. Taylor vitnet 22. oktober, men <a href="https://www.nytimes.com/2019/11/06/us/politics/william-taylor-ukraine-impeachment-testimony.html">utskriften fra høringen ble først offentliggjort i går</a>.</p>
      <figure>
        <iframe data-src="https://twitter.com/realDonaldTrump/status/1163603361423351808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I sentrum av den pågående granskningen er en ordre fra Trump i juli i år om å fryse en utbetaling av nesten 400 millioner dollar i militær støtte til Ukraina. Han ønsket <a href="https://www.dagbladet.no/nyheter/rapporten-om-varselet-mot-trump-er-offentliggjort/71644736">«en tjeneste» fra Ukrainas president før midlene ble utbetalt</a> - <a href="https://www.dagbladet.no/nyheter/skandalesonnen-snakker-ut---darlig-dommekraft/71711283">en etterforskning av Joe Bidens sønn Hunter Biden</a>.</p>
      <h3>Møte utsatt</h3>
      <p>I vitnemålet i Kongressen sa Taylor at det var enighet på høyt nivå om at det var nødvendig å løse situasjonen så raskt som mulig, fordi det var frykt for russisk opptrapping i Øst-Ukraina. Taylor sier «alle», inkludert forsvarsministeren, utenriksministeren og lederen av CIA, var enige om at midlene måtte betales ut.</p>
      <p>Men det var ikke mulig å få til et ordentlig møte for å få løst saken. Ifølge Taylor skyldtes dette blant annet at de aktuelle ministerne var på reiser, men også Grønland-prosjektet.</p>
      <p>
        <b>- Jeg tror dette var på samme tid som Grønland-spørsmålet, om kjøp av Grønland, som tok mye av kapasiteten i det nasjonale sikkerhetsrådet, sa Taylor i vitnemålet.</b>
      </p>
      <p>Adam Schiff, demokraten som leder høringene, skal ha bemerket at dette var «forstyrrende», men av andre grunner enn det høringene dreier seg om.</p>
      <p>
        <b>- Det er en annen historie. En annen historie, svarte Taylor.</b>
      </p>
      <p>Taylor var ambassadør til Ukraina under presidentene George W. Bush og Barack Obama fra 2006 til 2009. Han ble fungerende ambassadør til Ukraina etter at Marie Yovanovitch mistet oppdraget i mai.</p>
      <p>Det har tidligere kommet ut at Taylor i vitnemålet sa at han oppdaget at Trump-administrasjonen hadde en «uregelmessig» bakkanal, <a href="https://www.dagbladet.no/nyheter/den-private-utenriksministeren-som-gir-trump-trobbel/71648820">som var ledet av presidentens personlige advokat, Rudy Giuliani</a>.</p>
      <p>Det hvite hus kalte vitnemålet en svertekampanje mot president Trump.</p>
    </article>
  </body>
</html>