<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mynar-prezidentovi-zemanovi-se-vraci-chut-k-jidlu/1818492?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T18:44:00+00:00"/>
    <meta property="og:title" content="Mynář: Prezidentovi Zemanovi se vrací chuť k jídlu"/>
    <meta property="og:description" content="Praha - Veřejnost si podle v říjnu zveřejněné lékařské zprávy Ústřední vojenské nemocnice (ÚVN) může sama udělat obrázek o tom, jaký je zdravotní stav prezidenta Miloše Zemana. V rozhovoru pro rádio Frekvence 1 to řekl hradní kancléř Vratislav Mynář. Dodal, že sám nečekal, jak dobrý vzhledem k věku podle lékařů Zemanův zdravotní stav bude. Po čtyřdenním pobytu v nemocnici, který Zeman absolvoval před zveřejněním zprávy, se podle Mynáře vrací hlavě státu i chuť k jídlu."/>
  </head>
  <body>
    <article>
      <h1>Mynář: Prezidentovi Zemanovi se vrací chuť k jídlu</h1>
      <address><time datetime="2019-11-07T18:44:00+00:00">07 Nov 2019, 18:44</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Veřejnost si podle v říjnu zveřejněné lékařské zprávy Ústřední vojenské nemocnice (ÚVN) může sama udělat obrázek o tom, jaký je zdravotní stav prezidenta Miloše Zemana. V rozhovoru pro rádio Frekvence 1 to řekl hradní kancléř Vratislav Mynář. Dodal, že sám nečekal, jak dobrý vzhledem k věku podle lékařů Zemanův zdravotní stav bude. Po čtyřdenním pobytu v nemocnici, který Zeman absolvoval před zveřejněním zprávy, se podle Mynáře vrací hlavě státu i chuť k jídlu.</p>
      <p>ÚVN koncem října uvedla, že Zeman se v ní léčil a po propuštění stále léčí pro poruchu výživy spočívající v úbytku a narušené funkci svalů, zejména nohou. Podle nemocnice prezident v ÚVN absolvoval rehabilitační cvičení a byla mu aplikována intenzifikovaná výživa. Hrad označil čtyřdenní hospitalizaci za rekondiční pobyt.</p>
      <p>Mynář dnes uvedl, že veřejnost si z dokumentace může o Zemanově kondici udělat obrázek sama. "Zpráva dává vysvětlení všem těm spekulacím o jeho zdravotním stavu. Přiznám se, že jsem nečekal, že v jeho věku 75 let je na tom pan prezident tak dobře," uvedl. Zopakoval, že Zeman v důsledku cukrovky trpí neuropatií dolních končetin, což způsobuje bolestivou chůzi. "A nízkým tlakem, který se projevuje na tom, že se mu občas točí hlava. Ostatní ukazatele jsou v takových parametrech, že bych řekl, že je to třicetiletý pán," dodal Mynář.</p>
      <p>Zeman si podle kancléře sám stanovuje jídelníček. "V poslední době, zvláště po těch výživných infuzích, se mu zlepšila chuť k jídlu. Krom tradičních sladkostí, které má velmi rád, jsme měli včera oběd, kde jsme si dali zabíjačku, kulajdu a pan prezident si velmi pochvaloval jitrničky," řekl Mynář.</p>
      <p>Neurolog Jan Martin Stránský po zveřejnění Zemanovy lékařské zprávy v říjnu ČTK řekl, že dokument je hlavně signálem pro veřejnost. Označil ji za "informační polozprávu", která je pro odbornější posouzení nedostatečná. "Informace velice přesně odpovídají nejen jeho věku, ale i životnímu stylu. Jako lékař jsem si ale poměrně jistý, že jeho problémy se nebudou zlepšovat," řekl Stránský Českému rozhlasu. K Zemanově zdraví se Stránský, který je zároveň pacientským ombudsmanem, vyjadřuje opakovaně.</p>
    </article>
  </body>
</html>