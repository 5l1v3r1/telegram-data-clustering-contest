<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/zelenskyj-zustrivsya-z-vyrobnykamy-tyutyunovyh-vyrobiv-ta-pogovoryv-pro-tinovyj-rynok/"/>
    <meta property="og:site_name" content="Рубрика"/>
    <meta property="article:published_time" content="2019-11-07T18:36:12+00:00"/>
    <meta property="og:title" content="Зеленський зустрівся з виробниками тютюнових виробів та поговорив про тіньовий ринок"/>
    <meta property="og:description" content="Президент України Володимир Зеленський провів зустріч з найбільшими виробниками тютюнових виробів в Україні. Учасники обговорили ситуацію на ринку, зокрема, інформацію щодо можливого перенесення хед-офісів компаній та зупинки роботи деяких тютюнових виробників, передає ОП. «Для нас важливе зростання інвестицій в економіку України, бо це – збільшення кількості робочих місць і податкових надходжень», – зазначив Глава держави. […]"/>
  </head>
  <body>
    <article>
      <h1>Зеленський зустрівся з виробниками тютюнових виробів та поговорив про тіньовий ринок</h1>
      <address><time datetime="2019-11-07T18:36:12+00:00">07 Nov 2019, 18:36</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/1-3-620x420.jpeg"/>
      </figure>
      <p>Фото ОПУ<br/><b><b>Президент України Володимир Зеленський провів зустріч з найбільшими виробниками тютюнових виробів в Україні.</b></b></p>
      <p>Учасники обговорили ситуацію на ринку, зокрема, інформацію щодо можливого перенесення хед-офісів компаній та зупинки роботи деяких тютюнових виробників, передає <a href="https://president.gov.ua/news/volodimir-zelenskij-na-zustrichi-z-predstavnikami-najbilshih-58257">ОП.</a></p>
      <p>«Для нас важливе зростання інвестицій в економіку України, бо це – збільшення кількості робочих місць і податкових надходжень», – зазначив Глава держави.</p>
      <p>Президент наголосив, що тютюнові компанії є одними з найбільших платників податків, і податкові надходження зростають: за 9 місяців поточного року відрахування до бюджету збільшилися на 7,5% – майже до 30,5 млрд грн.</p>
      <figure>
        <img src="https://rubryka.com/wp-content/uploads/2019/11/2-1.jpeg"/>
        <figcaption>Фото ОПУ</figcaption>
      </figure>
      <p>Глава держави підкреслив, що для України є важливим питання покращення бізнес-клімату та забезпечення прогнозованості державної політики й регулювання ринків. Також, за його словами, у пріоритеті – боротьба з монополіями та побудова конкурентних ринків.</p>
      <p>Володимир Зеленський відзначив зацікавленість у нарощуванні експорту тютюнових виробів, виготовлених в Україні.</p>
      <p>Крім того, було зроблено акцент на необхідності вирішення проблеми тіньового ринку тютюнових виробів.</p>
      <p>У зустрічі взяли участь представники «Бритіш Американ Тобакко», «Філіп Морріс Україна», «Джей Ті Ай» та «Імперіал Тобакко», виконавчий директор Європейської бізнес-асоціації (ЄБА) Анна Дерев’янко, а також міністр розвитку економіки, торгівлі та сільського господарства Тимофій Милованов, міністр фінансів Оксана Маркарова, голова Державної податкової служби України Сергій Верланов, голова Антимонопольного комітету Юрій Терентьєв та голова Комітету Верховної Ради з питань фінансів, податкової та митної політики Данило Гетманцев.</p>
    </article>
  </body>
</html>