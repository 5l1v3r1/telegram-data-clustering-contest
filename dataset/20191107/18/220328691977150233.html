<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/spryakha-11-sayta-potpkvali-avtorskite-prava-406135.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T18:32:00+00:00"/>
    <meta property="og:title" content="Спряха 11 сайта, потъпквали авторските права"/>
    <meta property="og:description" content="Те били ва сървъри на международна компания в България, като част от тях били прикрити чрез използване на прокси сървъри на компания от САЩ"/>
  </head>
  <body>
    <article>
      <h1>Спряха 11 сайта, потъпквали авторските права</h1>
      <address><time datetime="2019-11-07T18:32:00+00:00">07 Nov 2019, 18:32</time> by <a rel="author">Стандарт</a></address>
      <p>В периода 24-30 октомври служители на ГДБОП преустановиха дейността на 11 незаконни сайта, предоставяли актуални музикални произведения без уредени авторски и сродни права, съобщиха от пресцентъра на МВР.</p>
      <p>Сигналът е подаден от International Federation of the Phonographic Industry (IFPI) чрез Българската асоциация на музикалните продуценти (БАМП). Съобщението се отнася за сървъри на международна компания в адресното пространство на България, на които са позиционирани 11 сайта, нарушаващи правата върху музикални произведения като обекти на интелектуалната собственост. Към сигнала са приложени списъци на сайтовете и на обектите, чиито права са нарушени.</p>
      <p>В хода на проверката, извършена от ГДБОП, е установено, че интернет страниците предоставят достъп на своите потребители до музикални произведения без необходимото по закон съгласие на правоносителите. Сайтовете били позиционирани на сървъри на международна компания в България, като част от тях били прикрити чрез използване на прокси сървъри (анонимизиращи услуги) на компания от САЩ.</p>
      <p>След проведените компютърно-разузнавателни дейности и издадени разпореждания достъпът до интернет страниците е преустановен, престъпната дейност е прекратена и са предотвратени огромни щети за авторите и правоносителите.</p>
    </article>
  </body>
</html>