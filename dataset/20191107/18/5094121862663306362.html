<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/ministerstvo-spravedlnosti-neprezkouma-zastaveni-rizeni-s-babisem-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T18:09:00+00:00"/>
    <meta property="og:title" content="Babišův údajný střet zájmů: Ministerstvo nepřezkoumá zastavení řízení"/>
    <meta property="og:description" content="Ministerstvo spravedlnosti nepřezkoumá rozhodnutí středočeského krajského úřadu o zastavení přestupkového řízení s premiérem Andrejem Babišem (ANO) kvůli možnému střetu zájmů. Pro přezkum nejsou důvody, sdělil ČTK mluvčí ministerstva Vladimír Řepka. Babiš čelil podezření, že stále ovládá média spadající pod holding Agrofert. Městský úřad v Černošicích kvůli tomu premiérovi opakovaně uložil pokutu, ale krajský úřad v září přestupkové řízení zastavil. "/>
  </head>
  <body>
    <article>
      <h1>Babišův údajný střet zájmů: Ministerstvo nepřezkoumá zastavení řízení</h1>
      <address><time datetime="2019-11-07T18:09:00+00:00">07 Nov 2019, 18:09</time> by <a rel="author">ČTK</a></address>
      <p>"Ministerstvo spravedlnosti podnět Transparcency International (TI) posoudilo a pro zahájení přezkumného řízení jsme neshledali důvody," oznámil Řepka. Podle TI rozhodnutí středočeského krajského úřadu vykazuje řadu nestandardních prvků a vzbuzuje pochybnost, zda bylo nezávislé.</p>
      <figure>
        <img src="https://g.denik.cz/1/32/babis-zasadni-pro-zdravotnictvi-jsou-investice-plan-je-11-6-mld_denik-150-3x2.jpg"/>
      </figure>
      <aside>
        <a href="https://www.denik.cz/z_domova/babis-zdravotnictvi-potrebuje-investice-vybrali-jsme-sedm-strategickych-20191107.html">Babiš: Zdravotnictví potřebuje investice. Vybrali jsme sedm strategických Přečíst článek ›</a>
      </aside>
      <p>TI zaslala své argumenty k verdiktu hejtmanství kromě ministerstva i nejvyššímu státnímu zástupci Pavlu Zemanovi, který by mohl proti rozhodnutí podat žalobu. Na Zemana i ministerstvo se obrátil také úředník ze středočeského krajského úřadu, který o zastavení řízení rozhodl. Helena Frintová z úřadu uvedla, že tak učinil na základě tlaku médií a politiků, kteří vyžadovali přezkum rozhodnutí.</p>
      <p>Černošický městský úřad, pod který spadají Průhonice, kde premiér žije, už letos v lednu Babišovi uložil za přestupek proti zákonu o střetu zájmů pokutu 200 tisíc korun. Premiér se odvolal a případ převzal krajský úřad, který v březnu rozhodnutí Černošic zrušil. Podle krajského úřadu byly v postupu černošických úředníků procesní i další nedostatky. Černošice ale i napodruhé rozhodly stejně. Krajský úřad pak řízení pravomocně zastavil.</p>
      <figure>
        <img src="https://g.denik.cz/63/9c/praha-demonstrace-proti-benesove-a-babisovi-vaclavske-namesti-4-cerven-02_denik-150-3x2.jpg"/>
      </figure>
      <aside>
        <a href="https://www.denik.cz/z_domova/milion-chvilek-zverejnil-temata-listopadove-demonstrace-na-letne-20191106.html">Čapí hnízdo i žaloba na Zemana. Milion chvilek zveřejnil témata demonstrace Přečíst článek ›</a>
      </aside>
      <p>Babiš začátkem roku 2017 převedl akcie svých firem kvůli zákonu o střetu zájmů do svěřenských fondů. Podle svých kritiků se ale od holdingu Agrofert, který dříve vlastnil, neodstřihl, stále jej ovlivňuje a má zájem na jeho výsledcích.</p>
    </article>
  </body>
</html>