<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231311/"/>
    <meta property="og:site_name" content="Українська правда"/>
    <meta property="article:published_time" content="2019-11-07T18:03:44+00:00"/>
    <meta property="og:title" content="На хабарі затримали головного юрисконсульта Нацбанку – прокуратура"/>
    <meta property="og:description" content="Правоохоронці затримали ще одну посадову особу Національного банку на одержанні 15 тисяч доларів США за сприяння в одержанні ліцензії на обмін валюти."/>
  </head>
  <body>
    <article>
      <h1>На хабарі затримали головного юрисконсульта Нацбанку – прокуратура</h1>
      <address>
        <time datetime="2019-11-07T18:03:44+00:00">07 Nov 2019, 18:03</time>
      </address>
      <p>Правоохоронці затримали ще одну посадову особу Національного банку на одержанні 15 тисяч доларів США за сприяння в одержанні ліцензії на обмін валюти.</p>
      <p><b>Джерело:</b> <a href="https://www.facebook.com/kyiv.gp.gov.ua/posts/2947058348638841">прокуратура </a>Києва, коментар УП речниці відомства Надії Максимець</p>
      <p><b>Дослівно:</b> У четвер, 7 листопада за процесуального керівництва прокуратури міста Києва слідчими СУГУ НП в м. Києві спільно з ГУБКОЗ СБУ затримано головного юрисконсульта Національного банку України та посередника при спробі заволодіти коштами підприємця в особливо великих розмірах".</p>
      <figure>
        <img src="https://img.pravda.com/images/doc/8/0/80a1c7f-74475153-2947033155308027-6712444889012895744-n.png"/>
      </figure>
      <p><b>Деталі</b>: За даними розслідування, посадовиця через посередника звернулася до директора товариства, що здійснює діяльність з обміну валюти, із пропозицією за грошову винагороду посприяти в отриманні товариством безстрокової генеральної ліцензії НБУ на здійснення валютних операцій.</p>
      <p>Співробітниця НБУ зажадала від підприємця винагороду у сумі 30 тисяч доларів США. Жінку а також посередника затримали під час передачі половини обумовлених коштів у сумі 15 тис. доларів США.</p>
      <p><b>Пряма мова Максимець:</b> "Дізнавшись, що директор обмінного товариства має проблеми з отриманням безстрокової ліцензії, співробітниця Нацбанку сама запропонувала свою допомогу у вирішенні цього питання. Перша зустріч відбулась 6 листопада, а вже сьогодні - передача половини суми. Другу частину обумовленої суми підприємець мав передати після отримання ліцензії".</p>
      <p><b>Додатково:</b> Затриманим особам готується повідомлення про підозру за попередньою правовою кваліфікацією ч. 2 ст. 15 ч. 4 ст. 190 КК України, ч. 4 ст. 27 ч. 3 ст. 369 КК.</p>
      <p><b>Нагадаємо:</b> Раніше у жовтні за вчинення аналогічного злочину, а саме при спробі заволодіти коштами підприємця у сумі 50 тисяч доларів США за сприяння в отриманні ліцензії, правоохоронці <a href="https://www.pravda.com.ua/news/2019/10/29/7230423/">затримали головного спеціаліста НБУ.</a></p>
      <footer>Українська правда</footer>
      <related>
        <a href="https://www.epravda.com.ua/news/2019/11/7/653458/"/>
        <a href="https://www.pravda.com.ua/news/2019/11/7/7231294/"/>
        <a href="https://www.pravda.com.ua/news/2019/11/7/7231291/"/>
      </related>
    </article>
  </body>
</html>