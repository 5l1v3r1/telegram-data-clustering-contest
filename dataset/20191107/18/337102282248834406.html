<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%B1%DB%8C%DA%A9%D8%A7-%D9%BE%DB%8C%D8%B1%D9%88%D8%B2%DB%8C-%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AD%D9%84%DB%8C-%D9%88-%D8%A7%DB%8C%D8%A7%D9%84%D8%AA%DB%8C-%D8%A8%D8%B1-%D9%86%DA%AF%D8%B1%D8%A7%D9%86%DB%8C%E2%80%8C%D9%87%D8%A7%DB%8C-%D8%AC%D9%85%D9%87%D9%88%D8%B1%DB%8C-%D8%AE%D9%88%D8%A7%D9%87%D8%A7%D9%86-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%A7%D9%81%D8%B2%D9%88%D8%AF-20191107/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-07T18:41:25+00:00"/>
    <meta property="og:title" content="آمریکا: پیروزی دموکرات‌ها در انتخابات محلی و ایالتی بر نگرانی‌های جمهوری خواهان برای انتخابات ریاست جمهوری افزود"/>
    <meta property="og:description" content="پیروزی نامزدهای دموکرات در انتخابات محلی و ایالتی در «کِنتاکی» و «ویرجینیا»، چشم انداز انتخابات ریاست جمهوری را برای جمهوری خواهان باز هم تیره تر کرد. حتی در ایالت «میسی سی پی» که نامزد جمهوری خواه برای فرمانداری بر رقیب دموکرات خود پیروز شد، نتیجۀ..."/>
  </head>
  <body>
    <article>
      <h1>آمریکا: پیروزی دموکرات‌ها در انتخابات محلی و ایالتی بر نگرانی‌های جمهوری خواهان برای انتخابات ریاست جمهوری افزود</h1>
      <address>
        <time datetime="2019-11-07T18:41:25+00:00">07 Nov 2019, 18:41</time>
      </address>
      <p>
        <b>پیروزی نامزدهای دموکرات در انتخابات محلی و ایالتی در «کِنتاکی» و «ویرجینیا»، چشم انداز انتخابات ریاست جمهوری را برای جمهوری خواهان باز هم تیره تر کرد. حتی در ایالت «میسی سی پی» که نامزد جمهوری خواه برای فرمانداری بر رقیب دموکرات خود پیروز شد، نتیجۀ آراء از عقب نشینی بسیار جمهوری خواهان در رای گیری حکایت می‌کند.</b>
      </p>
      <p>دونالد ترامپ دوشنبه شب با اشاره به انتخابات در ایالت «کِنتاکی» در پیامی به هواخواهان خود گفت «باختن در این ایالت نشان بسیار بدی با خود دارد و شما حتماً نمی‌پذیرید که چنین رویدادی برای برای من رخ دهد». بیست و چهار ساعت پس از آن، نامزد دموکرات، «اندی بِشیر» پیروز این انتخابات شد. دونالد ترامپ خود در آخرین انتخابات ریاست جمهوری در این ایالت ٣٠ درصد بر رقیب خود هیلاری کلینتون پیش گرفته بود.</p>
      <p>در ایالت «ویرجینیا»، دموکرات‌ها برای نخستین بار در ٢۵ سال اخیر کنترل دو مجلس ایالتی را بدست گرفتند. آنان که پیش از این در انتخابات فرمانداری‌ها در این ایالت پیروز شده بودند، این چنین کلیۀ نهادهای ایالتی را در اختیار خود دارند.</p>
      <p>رهبر حزب دموکرات آمریکا، تام پِرِز، با اشاره به نتایج این انتخابات گفت «این پیروزی تاریخی باید دونالد ترامپ و همۀ جمهوری خواهان را به لرزه اندازد». برنی ساندرز، سناتور دموکرات و یکی از نامزدان این حزب در انتخابات ریاست جمهوری آینده، بدنبال او با ارسال توئیتی وعده داد که «سال آینده، کار را تمام خواهیم کرد».</p>
      <p>در ایالت «میسی سی پی»، هر چند نامزد جمهوری خواه برای فرمانداری بر رقیب دموکرات خود پیشی گرفت، اما نتیجۀ آراء از عقب نشینی فراوان جمهوری خواهان حکایت می‌کند.</p>
      <p>دونالد ترامپ چهارشنبه شب برای حمایت از نامزد جمهوری خواه در انتخابات فرمانداری «لوئیزیانا» به این ایالت سفر کرد.</p>
    </article>
  </body>
</html>