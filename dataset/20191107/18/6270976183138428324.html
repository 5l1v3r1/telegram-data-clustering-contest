<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/kuleba-spodivayetsya-na-promyslovyj-bezviz-z-yes/"/>
    <meta property="og:site_name" content="Рубрика"/>
    <meta property="article:published_time" content="2019-11-07T18:49:34+00:00"/>
    <meta property="og:title" content="Кулеба сподівається на &quot;промисловий безвіз&quot; з ЄС"/>
    <meta property="og:description" content="Віцепрем’єр з питань європейської та євроаталантичної інтеграції Дмитро Кулеба сподівається на “промисловий безвіз” з ЄС. Про це він сказав під час сесії “Глобальні виклики для українських експортерів” в рамках міжнародної конференції “Торгові війни: мистецтво захисту”. На думку Віце-прем’єр-міністра, за умови збереження нинішньої структури українського експорту його обсяг в ЄС вже незабаром може досягти своєї “стелі”. […]"/>
  </head>
  <body>
    <article>
      <h1>Кулеба сподівається на "промисловий безвіз" з ЄС</h1>
      <address><time datetime="2019-11-07T18:49:34+00:00">07 Nov 2019, 18:49</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/5dc44fe444b88807443478_820x360-620x420.jpg"/>
      </figure>
      <p>Фото kmu.gov.ua<br/><b><b>Віцепрем’єр з питань європейської та євроаталантичної інтеграції Дмитро Кулеба сподівається на “промисловий безвіз” з ЄС.</b></b></p>
      <p>Про це він <a href="https://www.kmu.gov.ua/ua/news/uryad-pracyuye-nad-polegshennyam-vedennya-biznesu-v-ukrayini-ta-sproshchennyam-vihodu-na-rinki-yes-dmitro-kuleba?fbclid=IwAR3geUuUvhp6SHZymmSvQt7FPQ_Ix_ARRqEOlU5N-TzvxFA4dWibIQK1wlw">сказав</a> під час сесії “Глобальні виклики для українських експортерів” в рамках міжнародної конференції “Торгові війни: мистецтво захисту”.</p>
      <p>На думку Віце-прем’єр-міністра, за умови збереження нинішньої структури українського експорту його обсяг в ЄС вже незабаром може досягти своєї “стелі”.</p>
      <p>“Зважаючи на те, що основна частина нашого експорту – це аграрна продукція та сировина, ми вже зараз бачимо, що темпи зростання нашого експорту поступово гальмуються. Торгівля з ЄС має бути збалансованою і задача Уряду полягає в тому, щоб знайти ефективні інструменти для її вирішення. Саме тому ми покладаємо великі надії на підписання угоди про “промисловий безвіз” – це повинно дати нові можливості для українського експорту і розширити асортимент експортованої продукції”, – вважає Кулеба.</p>
      <p>Нагадаємо, що <a href="https://rubryka.com/2019/11/07/kuleba-rozpoviv-pro-vizyt-ekspertiv-nato-v-ukrayinu/">Кулеба розповів про візит експертів НАТО в Україну.</a></p>
    </article>
  </body>
</html>