<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545507.html/%D8%AA%DA%A9%D8%B0%DB%8C%D8%A8-%D8%A8%D8%A7%D8%B2%D8%AF%D8%A7%D8%B4%D8%AA--%D8%A7%D9%84%D8%B5%D8%B1%D8%AE%DB%8C---%D8%AA%D8%AD%D8%B1%DA%A9%D8%A7%D8%AA-%D8%A7%D9%81%D8%B1%D8%A7%D8%AF-%D9%86%D8%A7%D8%B4%D9%86%D8%A7%D8%B3-%D8%AF%D8%B1-%D9%86%D8%AC%D9%81-%D8%A7%D8%B4%D8%B1%D9%81--%D8%A7%D9%87%D8%AF%D8%A7%DB%8C-%D8%AE%D9%88%D9%86-%D8%A7%D8%B2-%D8%B3%D9%88%DB%8C-%D8%AD%D8%B4%D8%AF-%D8%B4%D8%B9%D8%A8%DB%8C-%D8%A8%D9%87-%D9%85%D8%B1%D8%AF%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T18:44:00+00:00"/>
    <meta property="og:title" content="تکذیب بازداشت «الصرخی»/ تحرکات افراد ناشناس در نجف اشرف/ اهدای خون از سوی حشد شعبی به مردم"/>
    <meta property="og:description" content="صدور حکم احضار برخی مسئولان عراقی، اقدام افراد ناشناس در بستن اجباری یک دانشکده در نجف اشرف و تکذیب خبر بازداشت الصرخی که وی را از عوامل خرابکاری‌‌ها و درگیری‌ها در کربلای معلی می‌دانند، و اقدام انسان‌دوستانه حشد شعبی از جمله خبرهای عراق است."/>
  </head>
  <body>
    <article>
      <h1>تکذیب بازداشت «الصرخی»/ تحرکات افراد ناشناس در نجف اشرف/ اهدای خون از سوی حشد شعبی به مردم</h1>
      <h2>خبرگزاری رسمی عراق:</h2>
      <address>
        <time datetime="2019-11-07T18:44:00+00:00">07 Nov 2019, 18:44</time>
      </address>
      <p>صدور حکم احضار برخی مسئولان عراقی، اقدام افراد ناشناس در بستن اجباری یک دانشکده در نجف اشرف و تکذیب خبر بازداشت الصرخی که وی را از عوامل خرابکاری‌‌ها و درگیری‌ها در کربلای معلی می‌دانند، و اقدام انسان‌دوستانه حشد شعبی از جمله خبرهای عراق است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ خبرگزاری رسمی عراق، خبر اخیر برخی رسانه‌ها مبنی بر بازداشت محمود الصرخی از عاملان خرابکاری و درگیری در کربلای معلی را تکذیب کرد. این رسانه گزارش داد : پلیس کربلا شایعه دستگیری الصرخی را تکذیب کرد.</p>
      <p>اخیرا برخی منابع خبری از جمله سایت المسله از دستگیری محمود الصرخی خبر داده بودند. الصرخی فرد روحانی‌نمایی است که وی را از عوامل اصلی ناامنی و درگیری‌ها و طرفدارانش را متهم اصلی در حمله به کنسولگری ایران در کربلای معلی می‌دانند. الصرخی که از عوامل اطلاعاتی رژیم بعثی سابق عراق بوده، خود را به دروغ مرجع تقلید معرفی و ادعا کرد  که آیت الله است، وی حتی مدعی ارتباط با امام زمان(عج) هم شده است.</p>
      <p>الصرخی در سال 1393(2014 میلادی) و هنگام بروز فتنه داعش، به مخالفت با فتوای جهاد کفایی آیت الله سیستانی مرجع عالی دینی عراق برای بسیج مردمی و مقابله با این گروه تروریستی تکفیری برخاست و حتی مدعی شد که عناصر داعش از اهل سنت بوده و به دست گرفتن سلاح علیه داعش حرام است، وی به زعم خود فتوای آیت الله سیستانی را هم باطل اعلام کرده بود.</p>
      <p>صدور احکام احضار برای برخی مقامات و مسئولان عراقی</p>
      <p>خبرگزاری رسمی  عراق همچنین از صدور حکم احضار استاندار سابق بصره و برخی کارکنان استانداری بصره از سوی دادگاه تحقیق ویژه مسائل شفاف سازی خبر داد.</p>
      <p>همچنین هیئت شفاف سازی عراق از صدور حکم احضار رئیس شورای استان دیالی و معاونان وی و تمام اعضای شورای استان که تعدادشان 26 نفر است بر اساس احکام ماده 340 خبر داد.</p>
      <p>هیئت شفاف سازی عراق اوایل ماه جاری از صدور 60 حکم دستگیری و احضار نمایندگان و مسئولان محلی به اتهام فساد و زیان رساندن به بیت المال خبر داده بود.</p>
      <p>این هیئت همچنین برای یکی از نمایندگان پارلمان عراق احضاریه فرستاده است.</p>
      <p>اقدام افراد ناشناس در بستن دانشکده آموزش دختران در نجف اشرف</p>
      <p>شاهدان گزارش دادند که افرادی، اساتید و دانشجویان آموزش دختران در نجف اشرف را وادار به بستن دانشکده کردند.</p>
      <p>شبکه السومریه به نقل از شاهدان گزارش داد این افراد ناشناس وارد ساختمان دانشکده دخترانه در محله الامیر شدند و اساتید و دانشجویان را مجبور کردند تمام بخش‌های دانشکده را ترک کنند، آنها شعار می‌دادند که «اعتصاب اعتصاب در نجف، کار خیر»</p>
      <p>السومریه همچنین از اقدام نیروهای حشد شعبی در اهدای خون به تظاهرات کنندگانی که در جریان تظاهرات در نجف اشرف مجروح شدند، خبر  داد.</p>
      <p>تاکید ائتلاف الفتح بر اجماع سیاسی درباره تعدیل قانون انتخابات</p>
      <p>یک عضو ائتلاف الفتح از وجود اجماع سیاسی درباره تغییر قانون انتخابات و جایگزینی کمیساریای عالی انتخابات خبر داد. عامر الفایز از رهبران ائتلاف الفتح امروز پنجشنبه از متقاعد شدن تمام فراکسیون‌های پارلمانی برای تغییر قانون انتخابات و تغییر اعضای کمیساریای عالی مستقل انتخابات خبر داد و گفت در صورت انجام این تغییرات، انتخابات پارلمانی زودهنگام برگزار خواهد شد.</p>
      <p>الفایز به پایگاه خبری المعلومه گفت فراکسیون‌های پارلمانی به این باور کامل رسیده‌اند که قانون انتخابات و کمیساریای عالی انتخابات کاملا تغییر کند. وی افزود این باور در راستای پاسخگویی گروه‌های سیاسی به تمایل ملت و خواسته‌های تظاهرات کنندگان قرار دارد.</p>
      <p>وی افزود جلسات آتی پارلمان عراق شاهد بررسی تغییر و جایگزینی کمیساریای عالی انتخابات خواهد بود و در صورت تغییر و انتخاب کمیساریای جدید برای انتخابات، احتمالا انتخابات پارلمانی زودهنگام برگزار خواهد شد.</p>
      <p>کمیته اصلاح قانون اساسی که اخیرا از سوی پارلمان عراق تشکیل شد، وجودی طرحی برای عدم ترکیه این کمیته بر ماده 142 را اعلام و ارسال نامه‌ای به دادگاه فدرال برای جایگزینی ماده 142 با ماده 126 قانون اساسی را تکذیب کرد.</p>
      <p>مهمترین نکات مطرح شده در کنفرانس مطبوعاتی فراکسیون پارلمانی صادقون :</p>
      <p>حمایت از تظاهرات مسالمت آمیز و ادامه آن بهترین راه برای تحقق خواسته‌هاست، گریزی از تغییرات در قانون اساسی و انجام  اصلاحات در قوای مجریه و مقننه نیست. شکل نظام سیاسی باید از پارلمانی به شبه ریاستی تغییر یابد.</p>
      <p>کمیساریای عالی انتخابات باید منحل شود و کمیته دیگری تشکیل و قانون انتخابات هم تغییر کند.</p>
      <p>خواهان انحلال شوراهای استانی و شهر و انتخاب مستقیم استاندار توسط مردم هستیم.</p>
      <p>ماده 18 قانون اساسی باید فعال شود که بر اساس آن افراد دو تابعیتی حق تصدی مناصب بلندپایه را ندارند.</p>
      <p>قوانین نفت و گاز و تامین اجتماعی و دادگاه فدرال باید تصویب شود.</p>
      <p>اینکه ماده 49 قانون اساسی ویژه تعداد کرسی‌های پارلمانی تعدیل شود که بر اساس آن، برای هر 250 هزار نفر یک کرسی در پارلمان وجود داشته باشد.</p>
      <p>حل مشکل بیکاری و تسریع در فعال کردن بخش خصوصی و کاهش سن بازنشستگی و کاهش تعداد کارگران خارجی و مبارزه با فساد از دیگر مسائل مطرح شده در کنفرانس فراکسیون پارلمانی صادقون است.</p>
      <p>اهدای خون از سوی حشد شعبی به تظاهرات کنندگان در نجف اشرف</p>
      <p>رسانه‌های عراق از اقدام نیروهای حشد شعبی در اهدای خون به مجروحان تظاهرات نجف اشرف خبر دادند.</p>
      <p>تیپ دوم حشد شعبی امروز پنجشنبه اقدام به اجرای برنامه اهدای خون به مجروحان تظاهرات در نجف اشرف اعم از تظاهرات کنندگان و نیروهای امنیتی کرد.</p>
      <p>سرتیپ شیخ طاهر الخاقانی فرمانده این تیپ در بیانیه‌ای گفت تیپ دوم حشد شعبی همانطور که در صف نخست لبیک گفتن به ندای مرجعیت و مسابقه در جانفشانی و ایثار برای این کشور عزیز قرار داشته، و همانطور که در خاکریزهای مقدم نبرد با تروریسم و نیز مشارکت در دفع خطر سیل و سیلاب در برخی مناطق جنوبی و ارائه خدمات رسانی به مردم نقش داشته، امروز برنامه اهدای خون را اجرا کرده است و با این اقدام، پیام روشنی به جهانیان ارسال کرد مبنی بر اینکه حشد شعبی در کنار تظاهرات کنندگان مسالمت جو و نیز در کنار نیروهای امنیتی قرار دارد. وی افزود برنامه اهدای خون برای تقویت و ارائه خدمات مطلوب به این مجروحان صورت گرفته است.</p>
      <p>ازسرگیری فعالیت در بندر ام قصر و پالایشگاه نفت الناصریه</p>
      <p>خبرگزاری رویترز گزارش داد فعالیت در بندرگاه ام قصر در استان بصره و پالایشگاه الناصریه در جنوب عراق پس از رفتن معترضان ازسرگرفته شده است.</p>
      <p> </p>
    </article>
  </body>
</html>