<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773279,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="זיהום שמורת הטבע עברונה: קצא&quot;א תפצה בסכום של 100 מיליון שקל"/>
    <meta property="og:description" content="פשרה בתביעה הייצוגית נגד קצא&quot;א: חברת הנפט קו צינור אילת אשקלון תישא בתשלום של כ-65 מיליון שקל, זאת בנוסף לסכום של כ-32 מיליון שקל שכבר יצאו מקופת החברה לשיקום השמורה. השר להגנת הסביבה, ח&quot;כ זאב אלקין, &quot;הטבע שייך לציבור, ומי שיזהם אותו יצטרך לשלם ולתקן את הנזק שגרם&quot;"/>
  </head>
  <body>
    <article>
      <h1>זיהום שמורת הטבע עברונה: קצא"א תפצה בסכום של 100 מיליון שקל</h1>
      <h2>פשרה בתביעה הייצוגית נגד קצא"א: חברת הנפט קו צינור אילת אשקלון תישא בתשלום של כ-65 מיליון שקל, זאת בנוסף לסכום של כ-32 מיליון שקל שכבר יצאו מקופת החברה לשיקום השמורה. השר להגנת הסביבה, ח"כ זאב אלקין, "הטבע שייך לציבור, ומי שיזהם אותו יצטרך לשלם ולתקן את הנזק שגרם"</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">ליאור גוטמן</a></address>
      <p>חברת קצא"א הישנה (קו צינור אילת אשקלון) תפצה בסכום של כ-100 מיליון שקל בגין זיהום שמורת הטבע עברונה בסוף 2014. כזכור, פיצוץ בצנרת הולכת דלקים גרמה להזרמת כ-5 מיליון קוב דלק גולמי לשמורה, תוך גרימת נזק כבד לאזור. מאז האירוע השמורה שוקמה, וחברת קצא"א הישנה נסגרה, וחלק מכוח האדם שהיה אחראי על פעולותיה לא עבר לקצא"א החדשה (קו צינור אירו אסיה).</p>
      <figure>
        <img src="https://images1.calcalist.co.il/PicServer2/20122005/583274/14_l.jpg"/>
        <figcaption>אסון דליפת הנפט בעברונה <br/>צילום: טל שחר</figcaption>
      </figure>
      <p>היקף התשלום הוא תולדה של פשרה אליה הגיעה היחידה לאכיפה אזרחית בפרקליטות המדינה מול קצא"א (קו צינור אילת אשקלון), לבין המשרד להגנת הסביבה, רשות הטבע והגנים, המועצה האזורית חבל אילות, ועד באר אורה וקבוצות תובעים ייצוגיים.</p>
      <p>במשרד להגנת הסביבה טוענים שהליך הגישור שנמשך 3 שנים, במסגרתו מונה מומחה בלתי תלוי לפתרון משברים סביבתיים.</p>
      <p>במסגרת הסכם הפשרה הוסכם כי קצא"א תישא בתשלום של כ-65 מיליון שקל, זאת בנוסף לסכום של כ-32 מיליון שקל שכבר יצאו מקופת החברה לשיקום השמורה. לפיכך, פילוח סכום הפשרה כולל מימון פעולות נוספות לשיקום השמורה שישולם לרשות הטבע והגנים (20 מיליון שקל) ופיצוי לטובת כלל הציבור והקבוצות הפרטניות (כ-24 מיליון שקל) עבור נזק אקולוגי לכלל הציבור. כ-15 מיליון שקל יופקדו בקרן לחלוקת כספים שנפסקו כסעד בתובענות ייצוגיות, בניהול האפוטרופוס הכללי במשרד המשפטים לשורת מטרות סביבתיות כגון מחקרים לשיקום אקולוגי באזורים צחיחים, פרויקטים המחזקים את המודעות והעשייה הסביבתית, חינוך סביבתי ועוד. על אלה ישולמו עוד כ-7 מיליון שקל למועצת חבל אילות עבור פרויקטים סביבתיים וקהילתיים לרווחת תושבי באר אורה ומועצת חבל אילות, מתוכם כמיליון וחצי שקל ישירות כפיצוי לתושבי באר אורה. עוד נקבע שיקום קווי דלק בהיקף של כ-10 מיליון שקל</p>
      <p>במשרד טוענים שהפיצוי המוסכם בגין הנזק הלא ממוני אקולוגי לציבור "הוא הגבוה ביותר שהוסכם בהליך בתחום המפגעים הסביבתיים, והפרקליטות והמשרד להגנת הסביבה רואים בו אבן דרך משמעותית לקידום המשפט הסביבתי בכלל, ואכיפה אזרחית מטעם המדינה בפרט, בכובעה כנאמן הציבור"</p>
      <p>השר להגנת הסביבה, ח"כ זאב אלקין, צוטט הבוקר באומרו שקצא"א הישנה תישא במחיר הנזק לסביבה שהם אחראיים לו. "הטבע שייך לציבור, ומי שיזהם אותו יצטרך לשלם ולתקן את הנזק שגרם. נמשיך לפעול בכל הכלים העומדים לרשותנו למניעת נזקים לטבע ולסביבה", סיכם</p>
      <p>את המדינה ייצגה בהליך הגישור עו"ד אסנת דפנה מהמחלקה לאכיפה אזרחית בפרקליטות המדינה בשיתוף עו"ד אור אללו-פוקס, היועצת המשפטית למחוז דרום במשרד להגנת הסביבה</p>
    </article>
  </body>
</html>