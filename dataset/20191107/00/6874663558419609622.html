<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773319,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="אחרי הפירות: ג'ול מפסיקה לשווק סיגריות אלקטרוניות בטעם מנטה"/>
    <meta property="og:description" content="זאת לאחר שמחקר שפורסם השבוע הראה כי טעם המנטה פופולרי במיוחד בקרב צעירים; ההחלטה תהיה בתוקף עד שה-FDA תפרסם את מסקנות הבדיקה שהיא עורכת בנושא"/>
  </head>
  <body>
    <article>
      <h1>אחרי הפירות: ג'ול מפסיקה לשווק סיגריות אלקטרוניות בטעם מנטה</h1>
      <h2>זאת לאחר שמחקר שפורסם השבוע הראה כי טעם המנטה פופולרי במיוחד בקרב צעירים; ההחלטה תהיה בתוקף עד שה-FDA תפרסם את מסקנות הבדיקה שהיא עורכת בנושא</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">שירות כלכליסט</a></address>
      <p>יצרנית הסיגריות האלקטרוניות ג'ול הודיעה היום כי תפסיק את המכירות של סיגריות המנטה, טעם פופורי במיוחד בקרב צעירים. בחודש שעבר הודיעה החברה כי היא מפסיקה את שיווק הסיגריות האלקטרוניות בטעמי פירות בארה"ב. ברקע: התפרצות מחלת ריאות הקשורה לעישון סיגריות אלקטרוניות, שגרמה למותם של 33 בני אדם, ופגעה בכ-1,500 נוספים. לדברי החברה, ניתן לרכוש כרגע רק סיגריות בטעם טבק או מנטול.</p>
      <p>מחקרים שפרסם השבוע ארגון הבריאות האמריקאי (JAMA) מצאו כי טעם המנטה הוא הפופולרי ביותר בקרב בני נוער מבין הטעמים שמציעה ג'ול. החברה מסרה כי החלטתה נובעת מתוצאות מחקרים אלה, וכי המוצרים לא יימכרו עד שרשות המזון והתרופות (FDA) תסיים את בדיקתם.</p>
      <p>מנכ"ל ג'ול, קיי.סי. קרוסת'וויט, אמר כי "תוצאות המחקרים הן בלתי מקובלות, וזו הסיבה לכך שאנו חייבים לעשות אתחול מחדש לתחום האידוי בארה"ב, ולהרוויח את אמון הציבור באמצעות עבודה עם הרגולטורים, התובעים ורשויות הבריאות. אנו נתמוך במדיניות שתקבע ה-FDA בנושא הטעמים".</p>
      <p>מקור שמצטטת רשת CNBC אמר כי מכירות טעם המנטה אחראיות ל-70% ממכירות ג'ול בארה"ב.</p>
      <p>ממשל טראמפ הודיע בספטמבר כי הוא מתכונן להסרת כל הסיגריות האלקטרוניות בטעמים מהשוק, עד שה-FDA יבחן ויאשר אותן. פקידי ממשל אמרו אז שהנחיות החדשות יפורסמו בתוך כמה שבועות, אך הם טרם פרסמו תוכנית כלשהי.</p>
      <figure>
        <img src="https://images1.calcalist.co.il/PicServer3/2019/01/22/878988/1NL.jpg"/>
        <figcaption>משתמש בסיגריה של ג'ול <br/>צילום: טי.אן.אס</figcaption>
      </figure>
    </article>
  </body>
</html>