<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/onenote-2016-zmena-doby-podpory-office-2019/"/>
    <meta property="og:site_name" content="Cnews.cz"/>
    <meta property="article:published_time" content="2019-11-07T00:05:24+00:00"/>
    <meta property="og:title" content="OneNote 2016 se tak trochu vrací ze záhrobí. Nabídne tmavý režim"/>
    <meta property="og:description" content="Produkt odstavený na vedlejší koleji se dočkal malého oživení. Jak se změní podpora OneNotu 2016? Jaké nové funkce můžeme v nástroji očekávat?"/>
  </head>
  <body>
    <article>
      <h1>OneNote 2016 se tak trochu vrací ze záhrobí. Nabídne tmavý režim</h1>
      <h2>Produkt odstavený na vedlejší koleji se dočkal malého oživení. Jak se změní podpora OneNotu 2016?</h2>
      <address><time datetime="2019-11-07T00:05:24+00:00">07 Nov 2019, 00:05</time> by <a rel="author" href="https://www.cnews.cz/lide/petr-urban/" target="_blank">Petr Urban</a></address>
      <slideshow>
        <figure>
          <a href="https://www.cnews.cz/onenote-2016-zmena-doby-podpory-office-2019/galerie-178231-1">
            <img src="https://www.cnews.cz/wp-content/uploads/2019/11/microsoft-office-onenote-2016-1.png"/>
          </a>
        </figure>
        <figure>
          <video src="https://www.cnews.cz/wp-content/uploads/2019/11/microsoft-office-onenote-2016-1.gif" autoplay="" loop=""/>
        </figure>
        <figure>
          <a href="https://www.cnews.cz/onenote-2016-zmena-doby-podpory-office-2019/galerie-178231-3">
            <img src="https://www.cnews.cz/wp-content/uploads/2019/11/microsoft-office-onenote-2016-2.png"/>
          </a>
        </figure>
        <figure>
          <a href="https://www.cnews.cz/onenote-2016-zmena-doby-podpory-office-2019/galerie-178231-4">
            <img src="https://www.cnews.cz/wp-content/uploads/2019/11/microsoft-office-onenote-2016-3.png"/>
          </a>
        </figure>
      </slideshow>
      <p>
        <a href="https://www.cnews.cz/onenote-2016-zmena-doby-podpory-office-2019/galerie-178231-1">VŠECHNY FOTOGRAFIE</a>
      </p>
      <p>K nejkomplexnějším službám pro vedení poznámek patří <a href="https://www.cnews.cz/tagy/onenote/">OneNote</a> od Microsoftu. Před několika lety došlo k zastavení aktivního vývoje klasické desktopové verze pro Windows, která byla ponechána v udržovacím režimu jako alternativa pro starší platformy (a pro ty, kterým vyhovuje nejlépe), zatímco ve Windows 10 pozici výchozího klienta <a href="https://www.cnews.cz/office-2019-vychozi-onenote-pro-windows-10/">zaujal OneNote</a> postavený na technologii Universal Windows Platform.</p>
      <p>Posledním vydáním, které bylo tradičním programem pro platformu Win32, se měl stát <b>OneNote 2016</b>. To se přímo nemění, došlo však k nečekanému oznámení. Podpora tohoto klienta byla upravena tak, že se <b>kryje s životním cyklem Office 2019</b>. Původně tak všeobecná fáze podpory měla trvat do 13. října 2020 s tím, že následně až do 14. října 2025 bude žít ve fázi rozšířené podpory spolu s balíkem Office 2016.</p>
      <h3>Změny v podpoře OneNotu 2016</h3>
      <p>Nově platí, že se OneNote 2016 <b>ve fázi všeobecné podpory </b>bude nacházet <b>do 10. října 2023</b>. Fáze rozšířené podpory se nemění a potrvá do 14. října 2025. (Životnost Office 20149 je kratší než u předchozích vydání.) Současně bude tradiční klient pro poznámkovou službu od března příštího roku součástí instalace balíku Office 365, tj. nebudete jej muset instalovat samostatně, pokud o něj stojíte. Do té doby můžete klienta <a href="https://support.office.com/cs-cz/article/po-instalaci-office-365-nebo-office-2019-chyb%c3%ad-onenote-2016-1844ba87-7248-4bd8-a735-66a52f98e6e5?ui=cs-CZ&amp;rs=cs-CZ&amp;ad=CZ">stahovat samostatně z webu podpory Office</a>.</p>
      <figure>
        <video src="https://www.cnews.cz/wp-content/uploads/2019/11/microsoft-office-onenote-2016-1.gif" autoplay="" loop=""/>
      </figure>
      <p>Fáze všeobecné podpory se od té rozšířené liší tím, že software může být zlepšován z hlediska funkcí, tedy nevychází pro něj již jen opravy. V tuto chvíli Microsoft distribuuje první přídavek, a sice <b>tmavý režim</b>. Tím se před několika měsíci pochlubil právě „moderní“ OneNote pro Windows 10. Neočekával bych, že od teď můžeme očekávat překotný vývoj aplikace, je však zjevné, že s ní ještě musíme počítat.</p>
      <p>Podle informací <a href="https://support.office.com/en-us/article/frequently-asked-questions-about-onenote-6582c7ae-2ec6-408d-8b7a-3ed71a3c2103?ui=en-US&amp;rs=en-US&amp;ad=US#gen03">na webu podpory</a> vývojový tým ve OneNotu 2016 např. plánuje zlepšit přístupnost pro asistivní technologie. Své rozhodnutí ohledně změny fáze podpory výrobce nevysvětlil.</p>
      <p>Zdroj: <a href="https://techcommunity.microsoft.com/t5/Office-365-Blog/Your-OneNote/ba-p/954922">Office 365 Blog</a> via <a href="https://www.theverge.com/2019/11/4/20947729/microsoft-onenote-2016-desktop-app-dark-mode-support-download">The Verge</a></p>
      <slideshow>
        <figure>
          <a href="https://www.cnews.cz/onenote-2016-zmena-doby-podpory-office-2019/galerie-178231-1">
            <img src="https://www.cnews.cz/wp-content/uploads/2019/11/microsoft-office-onenote-2016-1.png"/>
          </a>
        </figure>
        <figure>
          <video src="https://www.cnews.cz/wp-content/uploads/2019/11/microsoft-office-onenote-2016-1.gif" autoplay="" loop=""/>
        </figure>
        <figure>
          <a href="https://www.cnews.cz/onenote-2016-zmena-doby-podpory-office-2019/galerie-178231-3">
            <img src="https://www.cnews.cz/wp-content/uploads/2019/11/microsoft-office-onenote-2016-2.png"/>
          </a>
        </figure>
        <figure>
          <a href="https://www.cnews.cz/onenote-2016-zmena-doby-podpory-office-2019/galerie-178231-4">
            <img src="https://www.cnews.cz/wp-content/uploads/2019/11/microsoft-office-onenote-2016-3.png"/>
          </a>
        </figure>
      </slideshow>
      <p>
        <a href="https://www.cnews.cz/onenote-2016-zmena-doby-podpory-office-2019/galerie-178231-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/windows-insider-kanal-skip-ahead-zrusen/"/>
        <a href="https://www.cnews.cz/microsoft-xbox-one-wireless-controller-elite-series-2"/>
        <a href="https://www.cnews.cz/edge-nove-logo-2019/"/>
        <a href="https://www.cnews.cz/adduplex-rijen-2019-windows-10-podily/"/>
        <a href="https://www.cnews.cz/powertoys-0-12-hromadne-prejmenovavani-souboru/"/>
      </related>
    </article>
  </body>
</html>