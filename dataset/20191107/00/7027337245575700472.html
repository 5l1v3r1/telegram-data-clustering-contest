<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697280/%D8%B3%D9%81%D8%B1-26-%D9%87%D8%B2%D8%A7%D8%B1-%DA%AF%D8%B1%D8%AF%D8%B4%DA%AF%D8%B1-%D8%A7%DB%8C%D8%B1%D8%A7%D9%86%DB%8C-%D8%A8%D9%87-%D8%B1%D9%88%D8%B3%DB%8C%D9%87-%D8%B7%DB%8C-8-%D9%85%D8%A7%D9%87-%DA%AF%D8%B0%D8%B4%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="سفر 26 هزار گردشگر ایرانی به روسیه طی 8 ماه گذشته"/>
    <meta property="og:description" content="انجمن گردشگران روسیه اعلام کرده است که از ماه ژانویه (۱۱دی ۱۳۹۷) تا انتهای سپتامبر ۲۰۱۹ (۸مهرماه ۱۳۹۸) ۲۶هزار و ۸۰۰ گردشگر ایرانی به روسیه سفر کردند."/>
  </head>
  <body>
    <article>
      <h1>سفر 26 هزار گردشگر ایرانی به روسیه طی 8 ماه گذشته</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034568_582.jpg"/>
      </figure>
      <p>انجمن گردشگران روسیه اعلام کرده است که از ماه ژانویه (۱۱دی ۱۳۹۷) تا انتهای سپتامبر ۲۰۱۹ (۸مهرماه ۱۳۹۸) ۲۶هزار و ۸۰۰ گردشگر ایرانی به روسیه سفر کردند.</p>
      <p>به گزارش ایرنا؛ در این گزارش که امروز پنجشنبه منتشر شد، آمده است: جریان گردشگران از ایران به روسیه ۳۵.۳درصد رشد داشته است حال آنکه همین آما در خصوص امارات به روسیه در ۹ ماه سال جاری با ۸۱۹.۲ درصد رشد به ۱۷ هزار و ۹۰۰ نفر، از عربستان سعودی با ۶۹ درصد رشد به ۳.۷ هزار نفر و ازقطر با ۱۹۳.۲ درصد رشد به ۲ هزار و ۱۰۰ نفر رسیده است.</p>
      <p>انجمن گردشگران روسیه خاطرنشان کرده است که جریان گردشگران خارجی به روسیه در ۹ ماه سال جاری ۲۰.۵ درصد افزایش یافته است.</p>
      <p>در گزارش گفته شده است: از ماه ژانویه تا سپتامبر سال جاری ۲۵.۷ میلیون تبعه خارجی به روسیه سفر کردند که ۴.۳ میلیون نفر صرفا گردشگر بوده اند که نسبت به سال گذشته رشد ۲۰.۵ درصدی را نشان می‌دهد.</p>
      <p>چینی ها با فاصله زیاد مکان نخست گردشگران خارجی روسیه را در اختیار دارند و در مدت یاد شده ، بیش از ۱.۳ میلیون گردشگر چینی به روسیه رفتند، این آمار نیز رشد ۲۱ درصدی نسبت به مدت مشابه سال قبل خود داشته است.</p>
      <p>در مکان دوم آلمان با ۴۶۴.۶ هزار گردشگر و رشد ۱۷.۱ درصدی و در مکان سوم کره جنوبی با ۳۴۱.۴ هزار نفر قرار دارد که نسبت به زمان مشابه سال گذشته ۲۳.۴ درصد رشد کرده است.</p>
      <p>شمار گردشگران آمریکایی نیز که به روسیه سفر کردند ۲۲۲.۸ هزار نفر گزارش شده که ۴.۳ درصد رشد نشان می‌دهد.</p>
      <p>بیشترین اتباع خارجی (برای کار، تحصیل و گردشگری) که از ماه ژانویه تا سپتامبر به روسیه سفر کردند اوکراینی بودند که شمار آنها ۶.۷ میلیون نفر اعلام شده است، این آمار با توجه به روابط رو به وخامت روسیه و اوکراین هر سال کمتر شده است و امسال نسبت به پارسال، ۷.۱۴ درصد کاهش یافته است.</p>
      <p>در مکان دوم سفر اتباع خارجی به روسیه (برای کار، تحصیل و گردشگری) قزاقستان قرار دارد که ۳.۳ میلیون تبعه آن به روسیه سفر کردند، تعداد قزاق‌ها در روسیه طی این آمار ۱.۱۳ درصد نسبت به زمان مشابه سال گذشته رشد داشته است.</p>
      <p>ازبکستان نیز با ۲.۱ میلیون نفر در مکان سوم قرار دارد و سفر اتباع این کشور به روسیه ۱۲.۴ درصد رشد کرده است.</p>
      <p>در مکان های بعدی چین، تاجیکستان، جمهوری آذربایجان، فنلاند و قرقیزستان قرار دارند که به ترتیب ۱.۹ میلیون نفر، ۱.۳ میلیون نفر، ۸۸۸ هزار، ۷۱۳ هزار و ۶۹۴ هزار نفر از اتباع آنان به بهانه های مختلف راهی روسیه شده‌اند.</p>
      <p>یادآور می شود که روسیه به صورت سنتی نخستین بازار کاری اتباع کشورهای اوکراین، جمهوری آذربایجان، قزاقستان، ازبکستان و تاجیکستان به حساب می‌آید و اکثر کارهای خدماتی از رانندگی گرفته تا امور خدمات شهری بین نیروهایی از این کشورها تقسیم شده است.</p>
    </article>
  </body>
</html>