<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697183/%D9%85%D8%B9%D8%A7%D9%88%D9%86-%D8%B4%D9%87%D8%B1%D8%AF%D8%A7%D8%B1-%D8%AA%D9%87%D8%B1%D8%A7%D9%86-1400-%D8%A8%DB%8C%E2%80%8C%D8%AE%D8%A7%D9%86%D9%85%D8%A7%D9%86-%D8%AA%D8%AD%D8%AA-%D9%BE%D9%88%D8%B4%D8%B4-%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86-%DA%AF%D8%B1%D9%85%D8%AE%D8%A7%D9%86%D9%87%E2%80%8C%D9%87%D8%A7-%D8%AF%D8%B1-%D8%AD%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="معاون شهردار تهران: 1400 بی‌خانمان تحت پوشش شهرداری تهران/ گرمخانه‌ها در حال افزایش است"/>
    <meta property="og:description" content="معاون شهردار تهران گفت: حدود ۱۴۰۰ بی‌خانمان که بخش زیادی از آنها معتاد هستند را تحت پوشش داریم."/>
  </head>
  <body>
    <article>
      <h1>معاون شهردار تهران: 1400 بی‌خانمان تحت پوشش شهرداری تهران/ گرمخانه‌ها در حال افزایش است</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034316_545.jpg"/>
      </figure>
      <p>معاون شهردار تهران گفت: حدود ۱۴۰۰ بی‌خانمان که بخش زیادی از آنها معتاد هستند را تحت پوشش داریم.</p>
      <p>محمدرضا جوادی یگانه (معاون فرهنگی و اجتماعی شهرداری تهران) در گفت‌و‌گو با ایلنا در خصوص اظهارات اخیر استاندار تهران مبنی بر اینکه طبق قانون بیشترین سهم اجرایی در ساماندهی معتادان در ستاد مبارزه با مواد مخدر متعلق به شهرداری تهران است و باید ۶ هزار معتاد متجاهر را ساماندهی کند، اظهار داشت: بنابر مصوبه ستاد مبارزه با مواد مخدر شهرداری تهران باید ۶ هزار معتاد متجاهر را اسکان بدهد که این مورد ذیل ماده ۱۶ و ۱۵ شهرداری‌ تعریف شده است، اما امکانات شهرداری تهران ذیل مراکز بهاران تعریف می‌شود که برای بازپروری، بازتوانی و بازگشت معتادان به چرخه اشتغال ایجاد شده است.</p>
      <p>او با تاکید بر اینکه کارکرد مراکز بهاران با کارکرد تجمیع و نگه‌داری معتادان متفاوت است، ادامه داد: ساختار شهرداری تهران برای نگهداری بی‌خانمان‌ها است که بخش زیادی از آنها نیز معتاد هستند. اکنون در حدود ۱۴۰۰ نفر را تحت پوشش داریم و گرمخانه‌ها نیز در حال افزایش است.</p>
      <p>معاون فرهنگی و اجتماعی شهرداری تهران ادامه داد: اسکان معتادان و بازپروری معتادان دو مساله متفاوت است که بخشی از آن را در ذیل مراکز بهاران در حال انجام هستیم که منحصرا برای بازپروری و اشتغال معتادان است و موضوع اسکان ذیل مددسراها قرار می‌گیرد.</p>
      <p>جوادی یگانه در پاسخ به این سوال که هنوز در مساله ساماندهی و بازپروری معتادان بین دستگاه‌های مختلف از جمله بهزیستی، استانداری و شهرداری آن طور که باید هماهنگی وجود ندارد، اظهار داشت: اینطور نیست هماهنگی بین سازمان‌ها وجود دارد، سازمان بهزیستی یک نقش دارد و فعالیت‌های شهرداری نیز در تقسیم‌بندی ملی زیر نظر استانداری انجام می‌شود و در آن تقسیم کار استانداری تهران وظایف ما را مشخص کرده است و براساس آن پیش می‌رویم.</p>
      <p>معاون شهردار تهران افزود: اگر قرار باشد، آسیب‌های اجتماعی تهران کم شود، راه آن هماهنگی میان دستگاه‌ها است و ما با دستگاه های مختلف هماهنگ هستیم.</p>
      <p>او درباره تذکر اعضای شورا درباره تکمیل پروژه مرکز آیینی صبا اظهار داشت: علت تاخیر در تکمیل این پروژه اختلاف حقوقی با پیمانکار اجرای کار است و امیدواریم هرچه زودتر حل شود.</p>
    </article>
  </body>
</html>