<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/tara-europeana-cu-cea-mai-buna-campanie-de-promovare-turistica-este-totodata-si-cea-mai-controversata-18551152"/>
    <meta property="og:site_name" content="BusinessMagazin"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Ţara europeană cu cea mai bună campanie de promovare turistică. Este totodată şi cea mai controversată"/>
    <meta property="og:description" content="&quot;The G-Spot of Europe&quot; (Punctul G al Europei) a fost numită cea mai bună campanie de promovare a unui oraş ca destinaţie turistică, proiectul care promovează Vilnius - capitala Lituaniei - stârnind, anul trecut, controverse numeroase prin aluziile sexuale îndrăzneţe, potrivit cnn.com."/>
  </head>
  <body>
    <article>
      <h1>Ţara europeană cu cea mai bună campanie de promovare turistică. Este totodată şi cea mai controversată</h1>
      <address><time datetime="2019-11-07T00:00:00+00:00">07 Nov 2019</time> by <a rel="author" href="https://www.businessmagazin.ro/autor/ana-obretin" target="_blank">Ana Obretin</a></address>
      <h3>Ţara europeană cu cea mai bună campanie de promovare turistică. Este totodată şi cea mai controversată</h3>
      <p>"The G-Spot of Europe" (Punctul G al Europei) a fost numită cea mai bună campanie de promovare a unui oraş ca destinaţie turistică, proiectul care promovează Vilnius - capitala Lituaniei - stârnind, anul trecut, controverse numeroase prin aluziile sexuale îndrăzneţe, potrivit cnn.com.</p>
      <p>Anul trecut, atunci când a fost lansată, campania de promovare a capitalei Lituaniei a stârnit controverse. În primul rând pentru că reclamele îndrăzneţe au fost difuzate cu doar câteva săptămâni înainte de vizita papei Francisc, în august 2018.</p>
      <p>În al doilea rând, pentru că Vilnius este inclus regulat în topurile oraşelor europene subestimate sau ale destinaţiilor turistice ieftine, inclusiv pentru organizarea de petreceri ale burlacilor.</p>
      <p>De altfel, în 2016, s-a situat pe locul al treilea în topul celor mai ieftine destinaţii pentru petreceri ale burlacilor realizat de site-ul FairFX.</p>
      <p>Sloganul campaniei a fost acompaniat de o fotografie a unei femei întinse, cu ochii închişi ca şi cum ar fi fost în extaz, trăgând de un cearşaf de sub ea, pe care este imprimată harta Europei. Locul de care trage corespunde celui care ar marca oraşul Vilnius.</p>
      <p>De asemenea, site-ul campaniei - care încă atrage clienţi - îndeamnă turiştii "să treacă serios la treabă" şi "să îşi construiască propria hartă a plăcerii".</p>
      <p>Utilizatorilor li se oferă un test de personalitate, unde trebuie să spună dacă sunt de acord cu afirmaţii precum "adevărata plăcere nu vine fără efort" şi "accesoriile potrivite pot îmbunătăţi orice experienţă". Sunt prezentate apoi, în stilul aplicaţiei de întâlniri amoroase Tinder, 48 de activităţi cu care pot fi sau nu de acord, după care li se creează o "hartă a plăcerii personală", cu recomandări precum "fii curajos pentru a experimenta" (tururi fantomă sau escape rooms), "fă-o în întuneric" (viaţa de noapte) şi "foloseşte limba" (localurile unde pot mânca).</p>
      <p>Dacă aleg să nu facă acel test, utilizatorii pot "omite preludiul" şi "naviga printre plăcerile din Vilnius".</p>
      <p>Campania a devenit celebră la nivel mondial, lucru care i-a bucurat pe studenţii care au conceput-o, dar i-a ofensat pe preoţii din ţara majoritar catolică. Episcopul de Vilnius a avertizat că acesta poate căpăta reputaţia unui "oraş dedicat turismului sexual", în timp ce Guvernul lituanian a cerut oficiului de turism Go Vilnius să amâne lansarea campaniei până după vizita suveranului pontif, solicitare ignorată de autorităţi.</p>
      <p>O singură plângere a fost făcută oficial, în Marea Britanie, dar autoritatea de reglementare a publicităţii a respins-o, considerând că, deşi unii ar putea considera campania lipsită de gust, "nu transformă femeia din imagine într-un obiect".</p>
      <p>Proiectul a primit titlul de cea mai bună campanie de promovare a unui oraş ca destinaţie turistică la International Travel and Tourism Awards, o gală a excelenţei în domeniu care a avut loc marţi seară, la Londra, în Marea Britanie.</p>
      <p>Însă, cel mai important, a contribuit la creşterea numărului de vizitatori, potrivit Ingăi Romanovskienè, directorul Go Vilnius.</p>
      <p>La nivel general, numărul vizitatorilor înregistraţi de Vilnius a crescut cu 12,5% în ultimul an. Numărul turiştilor din Germania şi Marea Britanie - primele două segmente de piaţă - a crescut cu 37,8%, respectiv 20,5%.</p>
      <p>"Scopul nostru a fost să atragem mai mulţi turişti tineri, curioşi să descopere noi destinaţii incitante", a spus directoarea Go Vilnius. Campania a avut ca scop să sublinieze faptul că, "deşi Vilnius nu este un oraş foarte cunoscut, odată ce vizitatorii îl descoperă, le va plăcea experienţa".</p>
      <p>Aceasta a recunoscut că, deşi campania a fost una sensibilă, nu a avut ca scop ofensarea anumitor persoane, fiind dedicată mai ales generaţiei "millennials" (persoane cu vârste între 18 şi 35 de ani).</p>
      <p>Totodată, aceasta spune că nu îşi face probleme că această campanie ar atrage turişti nepotriviţi, subliniind că nu au fost înregistrate incidente legate de aceştia.</p>
    </article>
  </body>
</html>