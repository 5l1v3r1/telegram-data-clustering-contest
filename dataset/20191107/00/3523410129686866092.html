<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638588/%D8%AC%D9%84%D8%B3%D9%87-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C-%D8%A8%D8%A7-%D9%85%D9%88%D8%B6%D9%88%D8%B9-%D9%BE%D8%A7%D8%AF%D9%85%D8%A7%D9%86-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T00:27:00+00:00"/>
    <meta property="og:title" content="جلسه شورای حکام آژانس اتمی با موضوع پادمان در ایران"/>
    <meta property="og:description" content="آژانس اتمی از برگزاری جلسه شورای حکام با موضوع گزارش مدیرکل موقت پیشین این سازمان درباره موضوعات پادمانی در ایران خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638588/%D8%AC%D9%84%D8%B3%D9%87-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C-%D8%A8%D8%A7-%D9%85%D9%88%D8%B6%D9%88%D8%B9-%D9%BE%D8%A7%D8%AF%D9%85%D8%A7%D9%86-%D8%AF%D8%B1-%D8%A7%DB%8C%D8%B1%D8%A7%D9%86">جلسه شورای حکام آژانس اتمی با موضوع پادمان در ایران</a>
      </h1>
      <h2>آژانس اتمی از برگزاری جلسه شورای حکام با موضوع گزارش مدیرکل موقت پیشین این سازمان درباره موضوعات پادمانی در ایران خبر داد.</h2>
      <address><time datetime="2019-11-07T00:27:00+00:00">07 Nov 2019, 00:27</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وبگاه اطلاع‌رسانی <b>آژانس بین‌المللی انرژی اتمی</b> اعلام کرد فردا (پنجشنبه) شورای حکام برای مباحثه درباره برنامه هسته‌ای ایران تشکیل جلسه می‌دهد.</p>
      <p>در بیانیه وبگاه آژانس اتمی آمده است: «شورای حکام در ساعت 10:30 (به وقت محلی) روز پنجشنبه هفتم نوامبر 2019، در مقر آژانس، ساختمان C در مرکز بین‌المللی وین تشکیل جلسه می‌دهد».</p>
      <p>آژانس اتمی توضیح داد: «گفت‌وگوها احتمالا شامل گزارش مدیرکل موقت [پیشین] آژانس (کورنل فروتا) درباره موضوعات پادمانی در جمهوری اسلامی ایران می‌شود. جلسه شورای حکام پشت درب‌های بسته انجام می‌گیرد».</p>
      <p>با اینکه در بیانیه آژانس جزئیاتی درباره موضوعات پادمانی مورد بحث در جلسه فردا ذکر نشده اما «لارنس نورمن» خبرنگار نشریه «وال‌استریت ژورنال» نیز در صفحه توئیتر خود مدعی شد: «احتمالا این جلسه روی تورقوزآباد متمرکز است و نه جدیدترین گام [کاهش تعهدات] هسته‌ای ایران، البته این موضوع هنوز تایید نشده است».</p>
      <p> </p>
      <p>سخنگوی آژانس بین‌المللی انرژی اتمی صبح امروز (چهارشنبه) در واکنش به اعلام آغاز گام چهارم کاهش تعهدات هسته‌ای ایران ذیل برجام، گفت این اقدام با نظارت این سازمان جهانی انجام می‌شود. (جزئیات بیشتر)</p>
      <p>دولت آمریکا به ریاست «دونالد ترامپ» بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند.</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>جمهوری اسلامی ایران تا کنون در سه گام گام از تعهدات خود کاسته است. تهران شهریورماه اجرای سومین گام از کاهش تعهدات خود را اعلام کرد.</p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد. گام سوم ایران برای کاهش و توقف برخی تعهدات ذیل برجام که از ۱۶ شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
      <p>گام چهارم نیز از صبح امروز با گازدهی به سانتریفیوژهای نصب‌شده در تأسیسات فردو و غنی‌سازی 4.5 درصدی در این تاسیسات (از نیمه شب پنجشنبه) آغاز شد.</p>
    </article>
  </body>
</html>