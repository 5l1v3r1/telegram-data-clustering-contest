<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697282/%DA%86%DB%8C%D9%86-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D8%B3%D8%B1-%D8%AD%D8%B0%D9%81-%D8%AA%D8%AF%D8%B1%DB%8C%D8%AC%DB%8C-%D8%AA%D8%B9%D8%B1%D9%81%D9%87%E2%80%8C%D9%87%D8%A7%DB%8C-%D8%A7%D8%B6%D8%A7%D9%81%DB%8C-%D8%A8%D9%87-%D8%AA%D9%88%D8%A7%D9%81%D9%82-%D8%B1%D8%B3%DB%8C%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="چین: با آمریکا بر سر حذف تدریجی تعرفه‌های اضافی به توافق رسیدیم"/>
    <meta property="og:description" content="دولت چین می‌گوید با آمریکا بر سر حذف تدریجی تعرفه‌های اضافی وضع شده بر واردات کالا به توافق رسیده است."/>
  </head>
  <body>
    <article>
      <h1>چین: با آمریکا بر سر حذف تدریجی تعرفه‌های اضافی به توافق رسیدیم</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034570_729.jpg"/>
      </figure>
      <p>دولت چین می‌گوید با آمریکا بر سر حذف تدریجی تعرفه‌های اضافی وضع شده بر واردات کالا به توافق رسیده است.</p>
      <p>به گزارش یورونیوز؛ بعد از ماه‌ها تنش و جنگ تجاری میان آمریکا و چین و افزایش تعرفه کالاهای وارداتی دو کشور، وزارت بازرگانی چین روز پنج‌شنبه ۱۶ آبان اعلام کرد قرار شده تعرفه‌های اضافه شده در این مدت به صورت تدریجی برداشته شوند.</p>
      <p>انتظار می‌رود که در همین زمینه توافق‌نامه موقتی میان آمریکا و چین امضا شود، توافقی که بر اساس آن آمریکا اعمال حقوق گمرکی اضافی به ارزش ۱۵۶ میلیارد دلار را که برای واردات کالاهای چینی از تاریخ ۲۴ آذر پیش‌بینی کرده بود، حذف کند. این کالاها به ویژه شامل گوشی تلفن همراه، لپ‌تاپ و اسباب‌بازی می‌شود.</p>
      <p>گائو فنگ، سخنگوی وزارت بازرگانی چین روز پنج‌شنبه در نشست خبری عادی خود با اعلام این خبر گفت که حذف تعرفه‌ها یکی از شرایط مهم برای رسیدن به هر گونه توافقی با آمریکا در این زمینه بوده است. این مقام چینی با تأکید بر این که در «مرحله نخست»، هر دو کشور باید به طور همزمان برخی تعرفه‌های اعمال شده بر کالاهای وارداتی یکدیگر را لغو کنند، گفت: «جنگ تجاری با تعرفه‌ها آغاز شد و با حذف تعرفه‌ها هم باید پایان یابد. در مرحله اول، نسبت تعرفه‌های حذف شده برای هر دو طرف باید یکی باشد، اما در مورد شمار دقیق تعرفه‌هایی که باید حذف شوند، می‌توان گفتگو کرد.»</p>
    </article>
  </body>
</html>