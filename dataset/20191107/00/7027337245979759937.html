<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697177/%DA%86%D9%87-%D8%AC%D8%B1%D9%85-%D9%87%D8%A7%DB%8C%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%DB%8C%D8%B4%D8%AA%D8%B1-%D8%A7%D8%AA%D9%81%D8%A7%D9%82-%D9%85%DB%8C-%D8%A7%D9%81%D8%AA%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="چه جرم هایی در خراسان جنوبی بیشتر اتفاق می افتد؟"/>
    <meta property="og:description" content="رئیس کل دادگستری خراسان‌ جنوبی گفت: مواد مخدر، تصادفات و ضرب و جرح در خراسان جنوبی از جرم‌های دارای فراوانی است."/>
  </head>
  <body>
    <article>
      <h1>چه جرم هایی در خراسان جنوبی بیشتر اتفاق می افتد؟</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034308_962.jpg"/>
      </figure>
      <p>رئیس کل دادگستری خراسان‌ جنوبی گفت: مواد مخدر، تصادفات و ضرب و جرح در خراسان جنوبی از جرم‌های دارای فراوانی است.</p>
      <p>‌حجت‌الاسلام ابراهیم حمیدی‌ در گفت‌وگو با ایسنا گفت: بسیاری جرم‌ها در خراسان جنوبی دیده نمی‌شود اما چند جرم عمده در استان وجود دارد که از نظر تعداد بیش از بقیه است.</p>
      <p>وی ادامه داد: بحث مواد مخدر یکی از این جرم‌هاست که در استان فراوانی دارد چراکه خراسان جنوبی با افغانستان مرز مشترک داشته و یکی از دروازه‌های ورودی مواد مخدر است.</p>
      <p>رئیس کل دادگستری خراسان‌ جنوبی بیان کرد: میزان مواد مخدر سنگین نیست اما تعداد‌پرونده‌ها نسبتا زیاد است و این باعث شده این جرم‌ها یکی از مهم‌ترین جرایم استان باشد.</p>
      <p>حمیدی ادامه داد: موضوع بعدی که تعداد آن زیاد است، تصادفات جاده‌ای است که آمار ان بالاست و یکی از علت‌های این آمار بالا این است که خراسان جنوبی در مسیر تردد چندین استان قرار دارد و از آن سو زیرساخت‌ها فراهم نیست.</p>
      <p>وی افزود: کمترین بزرگراه و جاده یک طرفه را در استان داریم و به علت وجود مناطق حادثه‌خیز، تصادفات افزایش می‌یابد اما باید فرهنگ رانندگی در کشور ترویج و آموزش داده شود تا به این طریق از بسیاری حوادث پیشگیری شود.</p>
      <p>رئیس کل دادگستری خراسان‌ جنوبی تصریح کرد: ضرب و جرح‌های عمدی و نزاع‌ها نیز در استان زیاد است که در این راستا نیاز به پیشگیری و افزایش آستانه تحمل داریم.</p>
      <p>
        <b>تاکید بر پیشگیری از وقوع جرم و رسیدگی به پرونده‌های مسن</b>
      </p>
      <p>حمیدی با اشاره به برنامه‌ها برای سال جاری، تصریح کرد: بر اصل پیشگیری از وقوع جرم بسیار تمرکز داریم تا از آسیب‌های اجتماعی پیشگیری کنیم.<br/><br/>وی بیان کرد: کارگروه‌هایی را در دادگستری شکل دادیم تا از ظرفیت نهادها و مشاوران بهره ببریم و میزان طلاق را کاهش دهیم.</p>
      <p>رئیس کل دادگستری خراسان‌ جنوبی بیان کرد: با بهره‌گیری از ظرفیت‌ها در بحث منابع داخلی در حال انجام مطالعات هستیم که در شهرستان‌هایی که نیاز به تاسیس دادگاه وجود دارد، دادگاه تاسیس کنیم.</p>
      <p>حمیدی با اشاره به افتتاح دو دادگاه در آینده‌ای نزدیک در شهرستان‌های استان، اظهار کرد: افزایش بهره‌گیری از ظرفیت شوراهای حل اختلاف از دیگر برنامه‌ها است.</p>
      <p>وی با تاکید بر رسیدگی به پرونده‌های مسن، یادآور شد: این پرونده‌ها در دادگستری نسبت به کشور بسیار کم است و در استان کمتر از ۳۰۰ پرونده است اما این امر در اولویت است تا پایان سال پرونده‌های مسن تعیین تکلیف شوند.</p>
    </article>
  </body>
</html>