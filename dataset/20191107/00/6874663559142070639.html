<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773282,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="עיריית ת&quot;א מקימה יחידת אכיפה לעבירות של אופניים וקורקינטים חשמליים"/>
    <meta property="og:description" content="למרות שהאכיפה החלה כבר בנובמבר 2017, העירייה החליטה לעלות מדרגה ולהקים יחידה יעודית בתוך אגף הפיקוח שתמנה 25 פקחים ותאכוף עבירות תנועה של אופניים וקורקינטים חשמליים במדרכה."/>
  </head>
  <body>
    <article>
      <h1>עיריית ת"א מקימה יחידת אכיפה לעבירות של אופניים וקורקינטים חשמליים</h1>
      <h2>למרות שהאכיפה החלה כבר בנובמבר 2017, העירייה החליטה לעלות מדרגה ולהקים יחידה יעודית בתוך אגף הפיקוח שתמנה 25 פקחים ותאכוף עבירות תנועה של אופניים וקורקינטים חשמליים במדרכה.</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">תומר הדר</a></address>
      <p>מי אחראי על האכיפה? היום (חמישי) מודיעה עיריית תל אביב על הקמת יחידת אכיפה ייעודית לעבירות של אופניים וקורקינטים חשמליים במדרכה. הצהרה זו עשויה להישמע מוכרת לנוכח העובדה שהעירייה הודיעה כבר לפני מעל חצי שנה על הגברת האכיפה באמצעות פקחים נגד רוכבי הקורקינט והאופניים.</p>
      <p>"עיריית תל אביב- יפו פועלת באמצעות פקחי העירייה לאכיפה מוגברת של חוק האופניים, מתוך מטרה להבטיח הפרדת שימושים ושמירה על בטיחות הולכי הרגל. האכיפה החלה בחודש נובמבר 2017 ולאחר שנצבר ניסיון רב וכתוצאה מהגברת השימוש בכלים חשמליים, הוחלט לעלות מדרגה באכיפה ולהקים יחידת אכיפה ייעודית בתוך אגף הפיקוח שכל תפקידה לאכוף עבירות תנועה של אופניים וקורקינטים חשמליים במדרכה. מתחילת שנת 2019 חולקו כ-19,000 דוחות בגין רכיבה אסורה במדרכה", נכתב בהודעה.</p>
      <figure>
        <img src="https://images1.calcalist.co.il/PicServer3/2019/10/28/943180/YE2341332_l.jpg"/>
        <figcaption>קורקינטים חשמליים על מדרכה <br/>צילום: דנה קופל</figcaption>
      </figure>
      <p>הפעם, יש לציין, מפרטת העירייה גם כמה פקחים יהיו ביחידה: 25 במספר. "שיפעלו בהתאם לתוכנית עבודה במטרה לייצר הרתעה וסדר ברחובות העיר. פקחי היחידה ישלימו את פעולות האכיפה של עשרות פקחי העירייה ביחידות המרחביות העוסקים באכיפה כללית ויחד יהוו מכפיל כוח משמעותי שיפעל למען ביטחונם של תושבי העיר והמבקרים בה. היחידה תחל לפעול בינואר 2020". שלשום אישרה עיריית תל אביב את חשיפת כלכליסט - לפיה בעוד שבועות ספורים יוצמדו מספרי זיהוי לקורקינטים שיתופיים.</p>
    </article>
  </body>
</html>