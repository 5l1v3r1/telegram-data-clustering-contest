<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697154/%D8%AA%D9%84%D9%81-%D8%B4%D8%AF%D9%86-190-%DA%AF%D9%88%D8%B3%D9%81%D9%86%D8%AF-%D8%A8%D8%B1%D8%A7%D8%AB%D8%B1-%D8%AD%D9%85%D9%84%D9%87-%DA%AF%D8%B1%DA%AF%E2%80%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="تلف شدن 190 گوسفند براثر حمله گرگ‌ در خراسان جنوبی"/>
    <meta property="og:description" content="گله گرگ‌ها ۱۹۰ گوسفند را در شهرستان مرزی سربیشه دریدند که از این تعداد ۱۳۴ راس گوسفند تلف شدند."/>
  </head>
  <body>
    <article>
      <h1>تلف شدن 190 گوسفند براثر حمله گرگ‌ در خراسان جنوبی</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>گله گرگ‌ها ۱۹۰ گوسفند را در شهرستان مرزی سربیشه دریدند که از این تعداد ۱۳۴ راس گوسفند تلف شدند.</p>
      <p>فرماندار سربیشه شامگاه چهارشنبه به خبرنگار ایرنا گفت: این حادثه دیشب در روستای تیغناب بخش درح روی داد و امروز مسئولان شهرستان در محل حادثه حضور یافتند.</p>
      <p>محمد محمدی گفت: بنابر آخرین گزارش دریافتی ۱۳۴ راس گوسفند تلف شدند و بقیه جراحت‌های زیادی دارند که احتمالا به تعداد تلفات دامی افزوده خواهد شد.</p>
      <p>وی با بیان اینکه شغل ۸۰ درصد مردم منطقه مرزی درح دامداری و کشاورزی است تصریح کرد: برآورد اولیه خسارت این حادثه بیش از ۲۵۰ میلیون تومان است که امیدواریم با رایزنی‌های صورت گرفته بتوانیم بخشی را جبران کنیم.</p>
      <p>فرماندار سربیشه اظهار داشت: از پایان زمان بیمه این گوسفندان ۲ ماه گذشته است و متاسفانه دامداران برای تمدید بیمه به شرکت‌های بیمه‌گذار مراجعه نکرده بودند از طرفی این گوسفندان به نوعی تمام سرمایه مردم این منطقه عشایرنشین است.</p>
      <p>وی با تاکید بر اینکه دامداران باید نسبت به بیمه دام‌های خود اقدام کنند گفت: افزایش قیمت دام در صورت وقوع چنین حادثه‌هایی ضربات اقتصادی سهمگینی را به دامداران وارد می‌کند.</p>
      <p>محمدی حصارکشی و استخدام چند چوپان برای یک گله را از دیگر موارد مهم ذکر کرد و گفت: مطمئنا یک چوپان قادر به نگهداری ۴۰۰ گوسفند به تنهایی نخواهد بود و دامداران به این موضوع باید توجه ویژه‌ای داشته باشند.</p>
      <p>وی افزود: پیش از این سازمان حفاظت محیط زیست مساعدت‌هایی برای جبران اینگونه خسارات به دامداران داشته است که امیدواریم با ورود استاندار خراسان جنوبی به موضوع بتوانیم بخشی از زیان مربوط به دامداران را مرتفع کنیم.</p>
      <p>شهرستان مرزی سربیشه در ۶۵ کیلومتری بیرجند است.</p>
    </article>
  </body>
</html>