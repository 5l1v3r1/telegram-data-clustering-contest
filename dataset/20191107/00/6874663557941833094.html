<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773242,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="התוכנית לחידוש קניון ארנה בסכנת ביטול"/>
    <meta property="og:description" content="כבר שלוש שנים שקרן ריאליטי מקדמת את התוכנית מול עיריית הרצליה, אלא שהוועדה המחוזית קבעה שיש לנהל את ההליך מולה, שכן הוספת שטחי מסחר אינה בסמכות העירייה. בקרוב יוחלט אם להתחיל בהליך מחדש"/>
  </head>
  <body>
    <article>
      <h1>התוכנית לחידוש קניון ארנה בסכנת ביטול</h1>
      <h2>כבר שלוש שנים שקרן ריאליטי מקדמת את התוכנית מול עיריית הרצליה, אלא שהוועדה המחוזית קבעה שיש לנהל את ההליך מולה, שכן הוספת שטחי מסחר אינה בסמכות העירייה. בקרוב יוחלט אם להתחיל בהליך מחדש</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אמיתי גזית</a></address>
      <p>מבוכה לעיריית הרצליה ולקרן ריאלטי של מיקי ורדי, אוהד רוזן ואסף ורדי, היזמית של חידוש קניון ארנה. הוועדה המחוזית לתכנון ולבנייה של מחוז תל אביב, החליטה לאחרונה כי התוכנית לחידוש פניו של קניון ארנה, שמקדמת ריאלטי מול עיריית הרצליה כבר שלוש שנים, מקודמת בניגוד לחוק ובהיעדר סמכות, והערכאה המתאימה לאישור התוכנית היא הוועדה המחוזית.</p>
      <p>המשמעות מבחינת היזמים עלולה להיות דחייה משמעותית של אישור התוכנית, אם יידרשו להתחיל לקדם אותה מחדש מול הוועדה המחוזית. התוכנית הוגשה בהתאם לחוות דעת מאוקטובר 2017, שעליה חתומים מהנדס העיר הרצליה לשעבר האדריכל מייק סקה ויועמ"ש העירייה עו"ד ענת בהרב קרן, ולפיה לוועדה המקומית הסמכות לאשר את השינויים המבוקשים בקניון. בינואר 2018 אישרה הוועדה המקומית הרצליה את הפקדת התוכנית להתנגדויות הציבור, באוקטובר 2018 אושרה התוכנית על ידי הוועדה לשמירה על הסביבה החופית (הוולחו"ף), וביולי 2019 התוכנית הופקדה בפועל. אולם במסגרת הליך ביקורת שגרתי שביצעה הוועדה המחוזית בראשות דניאלה פוסק בספטמבר בנעשה בוועדה המקומית הרצליה, מצאה הוועדה המחוזית כי התוכנית לחידוש הקניון כוללת שינוי משמעותי, שלוועדה מקומית אין סמכות לאשר והוא הסבת שטחי שירות, במקרה זה מעברים ומסדרונות, לשימוש עיקרי של מסחר.</p>
      <figure>
        <img src="https://images1.calcalist.co.il/PicServer3/2018/02/04/792188/CAL0102797_l.jpg"/>
        <figcaption>קניון ארנה <br/>צילום: אריאל בשור</figcaption>
      </figure>
      <p>הסבת שטחי השירות נחוצה לקרן ריאליטי, בעלת הקניון, כדי לפתור את אחת הבעיות המרכזיות של הקניון: שיעור המעברים והמסדרונות בו מתקרב ל־60%, בעוד שבקניונים אחרים השיעור נמוך מ־30%. במילים אחרות, הרבה פחות שטח מנוצל לשימוש מסחרי המניב לקרן הכנסות. העירייה מצדה מעוניינת בשינוי כדי לסייע לקרן להפיח רוח חיים במתחם שהפך לפיל לבן. בשבועות הקרובים צפוי להתקיים בוועדה המחוזית דיון שבו ינסו הקרן והוועדה המקומית לשכנע את המחוזית כי עמדתה המשפטית שגויה. אם עמדתן תידחה, שאיפתם תהיה כי לכל הפחות יוכלו להמשיך את הליכי התכנון מאותה נקודה בה הם נעצרו, כלומר שלב ההתנגדויות. אולם במקרה של דחייה ייתכן גם תסריט פחות מוצלח מבחינת היזמים, ובו תדרוש הוועדה המחוזית תוכנית חדשה או מתוקנת והתחלת ההליך מחדש, באופן שיגרום לעיכוב ממושך בתהליך להשבחת הקניון. עם זאת, נראה כי עקרונות התוכנית מקובלים על מסודות התכנון. העירייה תומכת בה וכך גם הוולחוף, שהיא ועדה ארצית. כך שגם אם יהיה עיכוב, אפשר להעריך כי המודל שהקרן והעירייה מציעים יאושר בסופו של דבר. קניון ארנה הוקם ב־2003 על ידי איש העסקים מוטי זיסר בצמוד למרינה בהרצליה. מאז התקשה הקניון להתרומם והחליף מספר בעלויות. ב־2007 נרכש על ידי חברת מנופים פיננסיים, בבעלות ג'קי בן זקן ואברהם נניקשווילי, וב־2011 רכש איש העסקים מרכוס וובר את השליטה בחברה. ביוני 2016 קרן ריאליטי רכשה את הקניון מוובר תמורת 335 מיליון שקל. כבר במעמד הרכישה הצהירה הקרן כי תפעל להשביח את הקניון, שסבל באותה עת מירידה בתנועת המבקרים. על פי הניתוח שערכה הקרן, הקשיים של הקניון נובעים ממיקומו הרחק מצירי תנועה מרכזיים וממרכז עירוני מאוכלס. עוד נמצא כי אופן בנייתו כקניון סגור מפספס את היתרונות הגלומים במיקום שלו, בסמיכות לים ולמרינה. מיד לאחר הרכישה החלה הקרן לקדם מול הוועדה המקומית לתכנון ובנייה הרצליה תוכנית שתאפשר לנצל את היתרונות האלה. על פי התוכנית שהוגשה ב־2017, היקף השטח הבנוי לא ישתנה, אך גג הקניון יוסר, הקניון ייפתח ויהפוך לשישה רחובות שבהם יתאפשר מעבר רגלי מהרצליה פיתוח בצפון־מזרח למרינה בדרום־מערב. עוד ביקשה התוכנית לשנות את השימושים של השטחים הסחירים במתחם החדש, ולהתאימם לאזור בילויים הסמוך לחוף הים, להכניס מתחמי אירועים והופעות, להסב חלק מהקומה השנייה למלון, ולייעד את רוב שטחי המסחר שלאורך הרחובות החדשים בעיקר למסעדות ולמקומות בילוי. מעיריית הרצליה נמסר: "הוועדה המקומית אכן מקדמת את התוכנית זו תקופה ארוכה. הוועדה המקומית היא הגורם התכנוני שמכיר הכי טוב את תנאי השטח והסביבה והאינטרס העומד לנגד עיניה הוא יצירת תוכנית שתשרת את צורכי הציבור ותשמור על סביבת הים הפתוחה. ההליך התכנוני בנוי כך שלוועדה המחוזית הסמכות לקבוע כי סמכות התכנון בידה, אף אם הוועדה המקומית סברה מלכתחילה אחרת. לאחרונה הודיעה לנו הוועדה המחוזית כי תוכנית זאת נמצאת בסמכותה ובהתאם יועבר הטיפול לידיה". קרן ריאליטי סרבה להגיב.</p>
    </article>
  </body>
</html>