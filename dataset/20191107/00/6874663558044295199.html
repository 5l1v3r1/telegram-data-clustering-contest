<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773280,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="קוואלקום רומזת: אפל תשיק אייפון 5G בשנה הבאה"/>
    <meta property="og:description" content="ענקית השבבים צופה מכירות של כ-200 מיליון סמארטפוני דור חמישי ב-2020, מספר אליו יגיע שוק המובייל דרך מכשירי פרימיום; לפי קוואלקום, שפרסמה את ההערכה במסגרת שיחת משקיעים, אחד מגלי המכירות יגיע בסתיו, עת מושקים מכשירי אפל"/>
  </head>
  <body>
    <article>
      <h1>קוואלקום רומזת: אפל תשיק אייפון 5G בשנה הבאה</h1>
      <h2>ענקית השבבים צופה מכירות של כ-200 מיליון סמארטפוני דור חמישי ב-2020, מספר אליו יגיע שוק המובייל דרך מכשירי פרימיום; לפי קוואלקום, שפרסמה את ההערכה במסגרת שיחת משקיעים, אחד מגלי המכירות יגיע בסתיו, עת מושקים מכשירי אפל</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">רפאל קאהאן</a></address>
      <p>קוואלקום פרסמה אמש לראשונה בתולדותיה (ד') דו''ח מיוחד שצופה את צמיחת פעילות שוק המובייל, במסגרתו העריכה שבשנה הבאה יימכרו כ-200 מיליון סמארטפונים בעלי תמיכה ברשתות דור חמישי - בראשם מכשירי יצרניות הפרימיום. החברה לא התייחסה ליצרנים ספציפיים, אך ככל הנראה שכדי להגיע למספר שכזה, תיכלל גם אפל ברשימה.</p>
      <p>בשיחת משקיעים שערך סמנכ"ל הכספים של קוואלקום, אקאש פאליקוואלה, הסביר שלמכירות מכשירי הדור החמישי יהיו בשנה הקרובה "שני מוקדי שינוי" עיקריים. הראשון יהיה באביב 2020, התקופה בה מציגות סמסונג ויצרניות סיניות את מכשירי הדגל לשנה הקרובה - ואילו השני יהיה בסתיו, בו מוצגות סדרות פרימיום נוספות (למשל, Note של סמסונג), ודור האייפונים החדש. "סדרה שנייה של מכשירי דגל תאמץ את הדור ה-5" בסתיו, לדברי פאליקוואלה.</p>
      <figure>
        <img src="https://images1.calcalist.co.il/PicServer3/2019/09/10/933830/8_l.jpg"/>
        <figcaption>בדרך ל-5G? <br/>צילום: Apple</figcaption>
      </figure>
      <p>הערכותיה של קוואלקום מבוססות על הזמנות שהיא מקבלת מיצרניות שונות. אלה נוהגות לשריין את מעבדי ומודמי החברה מראש, מה שמאפשר לחברה להיערך לדרישה עם פסי ייצור מתאימים, כך שיש בידיה מידע קונקרטי על פיתוחים והשקות. אפל עצמה אינה משתמשת בשירותי קוואלקום למעבדיה, אך היא כן מציידת את האייפונים במודמים שלה. עד לא מזמן היו החברות נתונות במאבק משפטי מכוער, אך זה הסתיים בשנה שעברה והחברות יישרו את ההדורים.</p>
      <figure>
        <img src="https://images1.calcalist.co.il/PicServer3/2018/03/08/801307/shutterstock_580698229_l.jpg"/>
        <figcaption>קוואלקום צופה צמיחה מהירה בתחום ה-5G <br/>צילום: שאטרסטוק</figcaption>
      </figure>
      <p>קוואלקום היא היצרנית העיקרית של מודמים לסמארטפוני הדור ה-5. שבב זה מאפשר את החיבור לרשת, בשלב הנוכחי אין לחברה האמריקאית תחרות אמיתית בתחום. מדיה טק הטייוואנית צפויה להציע שבבי 5G רק השנה וגם אלה יהיו נחותים משל קוואלקום, עם תמיכה בפחות תדרים. סמסונג גם היא צפויה להיכנס לתחום אך בינתיים משתמשת במוצרים של קוואלקום במכשירי הדגל שלה. מנגד, וואווי כבר החלה בפיתוח של שבבי דור 5 למכשיריה והיא אף הודיעה על גרסת דור חמישי של מכשיר הדגל מייט 30. עם זאת לא ברור מי יבחר במוצריה כל עוד היא מסובכת בבעיות החרם מול הממשל האמריקאי.</p>
      <p>הערכתה של קוואלקום לגבי מכירות 5G סותרת הערכות קודמות; מסמך פנימי של מתחרתה TSMC שדלף לרשת הציג הערכה של כ-300 מיליון מכשירים. חברת המחקר IDC ובנק גולדמן סאקס היו שמרניות יותר, ובהערכה מוקדמת צפו מכירות שלל כ-120 מיליון מכשירים. עם זאת העובדה שהערכתה של קוואלקום דווחה במהלך שיחת משקיעים רשמית ולאחר פרסום הדו"חות הרבעוניים שלה נותנת לה השלכות משפטיות מול בעלי המניות - ולפיכך, ככל הנראה שהיא זהירה ומלומדת.</p>
    </article>
  </body>
</html>