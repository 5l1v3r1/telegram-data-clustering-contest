<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740378"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T00:20:00+00:00"/>
    <meta property="og:title" content="ซิวบุหรี่ไฟฟ้า-น้ำยาผิดกม. คลังสินค้าสนามบินดอนเมือง"/>
    <meta property="og:description" content="ตำรวจดอนเมืองบุกจับ หนุ่มวัย 24 ปี พร้อมบุหรี่ไฟฟ้า-น้ำยาผิดกฎหมายจำนวนมาก พบกำลังลำเลียงของอยู่หน้าคลังสินค้าท่าอากาศยานดอนเมือง สารภาพรับจ้างขนเที่ยวละ 400 บาท จ่อขยายผลไปหานายทุน"/>
  </head>
  <body>
    <article>
      <h1>ซิวบุหรี่ไฟฟ้า-น้ำยาผิดกม. คลังสินค้าสนามบินดอนเมือง</h1>
      <address>
        <time datetime="2019-11-07T00:20:00+00:00">07 Nov 2019, 00:20</time>
      </address>
      <p>
        <b>ตำรวจดอนเมืองบุกจับ หนุ่มวัย 24 ปี พร้อมบุหรี่ไฟฟ้า-น้ำยาผิดกฎหมายจำนวนมาก พบกำลังลำเลียงของอยู่หน้าคลังสินค้าท่าอากาศยานดอนเมือง สารภาพรับจ้างขนเที่ยวละ 400 บาท จ่อขยายผลไปหานายทุน</b>
      </p>
      <p>เมื่อวันที่ 7 พ.ย. พ.ต.อ.รังสรรค์ สอนสิงห์ ผกก.สน.ดอนเมือง พร้อมด้วย พ.ต.ท.สุทธิพร สุกก่ำ รองผกก.สส. นำกำลังฝ่ายสืบสวน บุกเข้าจับกุม นายเอกพิสิษฐ์ ชัยเทศ หรือ วาว อายุ 24 ปี ชาว จ.นครพนม พร้อมด้วยของกลาง บุหรี่ไฟฟ้ายี่ห้อต่าง ๆ 563 ตัว อุปกรณ์เสริมบุหรี่ไฟฟ้า 2,150 ชิ้น น้ำยาบุหรี่ไฟฟ้าคละยี่ห้อ 4,323 ขวด รถกระบะโตโยต้ารุ่นไฮลักษ์รีโว้ สีขาว ทะเบียนผธ 2928 สงขลา ใบรับส่งสินค้าและพัสดุภัณฑ์ภายในประเทศจำนวน 1 แผ่น โดยจับกุมผู้ต้องหาพร้อมของกลางได้บริเวณด้านหน้าอาคารคลังสินค้า การท่าอากาศยานดอนเมือง ถนนวิภาวดีรังสิตแขวงสนามบินเขตดอนเมืองกทม. เมื่อเวลา 21.45 น. วันที่ 6 พ.ย. ที่ผ่านมา<br/><br/>ทั้งนี้สืบเนื่องจาก ตำรวจชุดจับกุมได้รับแจ้งจากสายลับว่า จะมีการลักลอบขนสินค้าจำพวกบุหรี่ไฟฟ้าที่ยังมิได้เสียค่าภาษีบริเวณอาคารคลังสินค้าการท่าอากาศยานดอนเมือง โดยจะใช้รถกระบะหมายนำสินค้าออกนอกคลัง กระทั่งพบรถยนต์ของกลางลักษณะเป็นกระบะตู้ทึบตรงตามที่ได้รับรายงานจากสายลับจอดติดเครื่องอยู่ เจ้าหน้าที่จึงตรวจค้น พบนายเอกพิสิษฐ์เป็นขับรถดังกล่าว ผลการตรวจค้นพบสินค้าจำพวกบุหรี่ไฟฟ้าและอุปกรณ์บุหรี่ไฟฟ้า(ของกลาง) ซุกซ่อนอยู่ในลังกระดาษวางอยู่ในกระบะจำนวนมาก </p>
      <figure>
        <img src="https://www.dailynews.co.th/admin/upload/20191107/news_VVcLgWWtcR074601_533.jpg?v=20191107101?v=4068"/>
      </figure>
      <p>จากการตรวจสอบเอกสารพบว่า สิ่งของที่อยู่ในลังกระดาษ ไม่ตรงกันกับใบรับส่งสินค้า ที่นายเอกพิสิษฐ์นำมาแสดงกับเจ้าหน้าที่ตำรวจ ว่าเป็นพืชการเกษตร โดยนายเอกพิสิษฐ์ ให้การรับสารภาพว่า เป็นเพียงคนขับรถมารับสินค้าจากคลังสินค้าให้ผู้รับย่านบางบอน โดยรับจ้างมาแล้ว 4 ครั้ง ได้ค่าจ้างในการขับรถมารับสินค้าเที่ยวละ 400 บาท ตนไม่ทราบมาก่อนว่าสินค้าที่มารับเป็นบุหรี่ไฟฟ้า <br/><br/>เบื้องต้นเจ้าหน้าที่แจ้งข้อหาช่วยซ่อนเร้น ช่วยจําหน่าย ช่วยพาเอาไปเสีย ซื้อ รับจํานํา หรือรับไว้โดยประการใดซึ่งของอันตนรู้ว่าเป็นของที่ยังมิได้เสียค่าภาษีหรือของต้องจํากัด หรือของต้องห้าม หรือที่เข้ามาในราชอาณาจักรโดยยังมิได้ผ่านศุลกากรโดยถูกต้องก็ดีหรือเป็นของที่นําเข้ามาในราชอาณาจักรโดยหลีกเลี่ยงอากร ข้อจํากัดหรือข้อห้ามอันเกี่ยวแก่ของนั้นก็ดีก่อนควบคุมตัวส่งพนักงานสอบสวนสน.ดอนเมืองเพื่อทำการขยายผลไปยังผู้ที่มีชื่อเป็นผู้รับสินค้าและผู้ส่งสินค้ามาดำเนินคดีตามกฏหมายต่อไป.</p>
      <figure>
        <img src="https://www.dailynews.co.th/admin/upload/20191107/news_jInzxZrIdQ074602_533.jpg?v=20191107101?v=9153"/>
      </figure>
    </article>
  </body>
</html>