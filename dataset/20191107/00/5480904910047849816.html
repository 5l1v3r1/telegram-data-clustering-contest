<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dva-byvali-zamestnanci-twitteru-pry-spehovali-ve-prospech-rijadu/1818120?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T00:56:00+00:00"/>
    <meta property="og:title" content="Dva bývalí zaměstnanci Twitteru prý špehovali ve prospěch Rijádu"/>
    <meta property="og:description" content="Washington - Dva bývalí zaměstnanci společnosti Twitter byli ve Spojených státech obviněni, že prováděli špionáž ve prospěch Saúdské Arábie. Vyhledávali soukromé informace o kriticích vlády v Rijádu a předávali je saúdskoarabským činitelům, kteří jim za to platili a dávali luxusní dárky."/>
  </head>
  <body>
    <article>
      <h1>Dva bývalí zaměstnanci Twitteru prý špehovali ve prospěch Rijádu</h1>
      <address><time datetime="2019-11-07T00:56:00+00:00">07 Nov 2019, 00:56</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Dva bývalí zaměstnanci společnosti Twitter byli ve Spojených státech obviněni, že prováděli špionáž ve prospěch Saúdské Arábie. Vyhledávali soukromé informace o kriticích vlády v Rijádu a předávali je saúdskoarabským činitelům, kteří jim za to platili a dávali luxusní dárky.</p>
      <p>Mezi účty, které pracovníci Twitteru prohledávali, byl i ten patřící jistému populárnímu novináři. Jeho příspěvky na této sociální sítí čte sleduje milion lidí. Terčem špionů se stali i další prominentní kritici saúdskoarabské vlády. Údajní špioni prohlíželi uživatelská data více než 6000 lidí, kteří twitter používají.</p>
      <p>Tito zaměstnanci Twitteru, kteří v rámci své běžné práce nepotřebovali přístup k soukromým informacím o uživatelích, dostali za odměnu luxusní hodinky a desetitisíce dolarů (řádově statisíce až miliony korun) vyplacených na tajné účty. V souvislosti s tímto případem američtí vyšetřovatelé obvinili ještě třetího muže, který působil jako prostředník mezi pracovníky Twitteru a saúdskoarabskou vládou.</p>
      <p>Podle listu The Washington Post americké úřady spojují tyto tři muže s nadací korunního prince Muhammada bin Salmána, který je podezřelý, že loni nechal zavraždit novináře Džamála Chášukdžího. Ten ve svých článcích kritizoval nejvyšší saúdskoarabské vedení.</p>
      <p>Twitter v reakci na tyto informace uvedl, že přístup k citlivým informacím má jen omezená skupina vyškolených a prověřených zaměstnanců. "Naším závazkem je chránit ty, kdo používají naši službu k podpoře rovnosti, svobody jednotlivce a lidských práv," uvedla také firma, která si je prý vědoma toho, jakému nebezpečí čelí někteří lidé, již používají její sociální síť k tomu, aby se světem podělili o své názory.</p>
    </article>
  </body>
</html>