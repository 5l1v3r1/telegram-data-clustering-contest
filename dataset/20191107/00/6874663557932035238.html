<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773320,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="שטייניץ: &quot;המדינה תתחיל להפיק גז ממאגר לוויתן כבר בחודש הבא&quot;"/>
    <meta property="og:description" content="שר האנרגיה אמר בכנס השנתי של התאגדות מהנדסי החשמל והאלקטרוניקה כי &quot;נוכל להמשיך בתהליך הגמילה מפחם, מזוט וסולר בכל תחנות הכוח&quot;; הוא הציג יעד שאפתני, לפיו עד סוף 2020, כ-10% מהחשמל בישראל יהיה מיוצר ממקורות אנרגיה מתחדשת"/>
  </head>
  <body>
    <article>
      <h1>שטייניץ: "המדינה תתחיל להפיק גז ממאגר לוויתן כבר בחודש הבא"</h1>
      <h2>שר האנרגיה אמר בכנס השנתי של התאגדות מהנדסי החשמל והאלקטרוניקה כי "נוכל להמשיך בתהליך הגמילה מפחם, מזוט וסולר בכל תחנות הכוח"; הוא הציג יעד שאפתני, לפיו עד סוף 2020, כ-10% מהחשמל בישראל יהיה מיוצר ממקורות אנרגיה מתחדשת</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">הילה ציאון</a></address>
      <p>"המדינה תתחיל להפיק גז ממאגר לווייתן כבר בחודש הבא" - כך אמר הערב (ה') שר האנרגיה, יובל שטייניץ, בכנס השנתי של התאגדות מהנדסי החשמל והאלקטרוניקה. לדבריו, "מאגר לווייתן, אוצר הטבע הגדול בארץ, התגלה בשנת 2010 ושכב במשך שנים כאבן שאין לה הופכין עד לאישור מתווה הגז הטבעי בקיץ 2016. המאגר נמצא כבר ב-97% מהפיתוח שלו בהשקעה של כארבעה מיליארד דולר, ובחודש הקרוב מאגר לווייתן יתחיל להפיק גז".</p>
      <p>"זו משמעות אדירה", המשיך שטייניץ. "גם נוכל להמשיך בתהליך הגמילה מפחם, מזוט וסולר בכל תחנות הכוח, וגם נעבור לגז טבעי ולאנרגיות מתחדשות".</p>
      <p>הוא הציג יעד שאפתני, לפיו עד סוף 2020, כ-10% מהחשמל בישראל יהיה מיוצר ממקורות אנרגיה מתחדשת, והבהיר: "לפני ארבע שנים אמרו שזאת אשליה, אבל אנחנו הולכים לעידן אנרגטי שונה לחלוטין ובוחנים הגדלה של היעד". יש לציין כי אתמול אמר המשנה למנכ"ל חברת החשמל כי כיום מעל 5% מהחשמל בישראל מיוצר ממקורות אנרגיה מתחדשת.</p>
      <figure>
        <img src="https://images1.calcalist.co.il/PicServer3/2018/02/27/798444/AMIT-270218-3705763_l.jpg"/>
        <figcaption>יובל שטייניץ <br/>צילום: עמית שעל</figcaption>
      </figure>
      <p>"בארבע השנים האחרונות הורדנו ב-50% את פליטת הזיהום בזכות מעבר מהיר מאוד לגז טבעי כחול-לבן וירוק", הוסיף שטייניץ. "תוך 10 שנים נשים סוף לרוב זיהום האוויר בישראל ונמשיך במהפכה עד לגמילה מוחלטת מפחם ודלקים מזהמים. מדובר לא רק בתרומה כלכלית למשק הישראלי אלא בתרומה לאיכות החיים. ללא זיהום אוויר, תוחלת החיים של גברים ונשים במדינת ישראל יכולה לצמוח בשנה".</p>
      <p>שטייניץ התייחס לנתונים לפיהם כיום מהנדסי חשמל מעדיפים את מגזר ההייטק על פני ענף החשמל, וניצל את ההזדמנות כדי להתייחס לממשלת המעבר: "אני מבטיח שכאשר תקום ממשלה – אני מקווה במהרה בימינו ממשלת אחדות יציבה ורחבה, אם כי מי יודע מה יוליד יום – אני אשב אישית מול המל"ג (המועצה להשכלה גבוהה) ומול שר החינוך לראות כיצד ניתן לעודד צעירים ללמוד את התחום החשוב הזה".</p>
    </article>
  </body>
</html>