<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10642--uz-se-tesim-do-australie-hlasi-z-bratislavy-jebavy-s-partakem-je-domluven"/>
    <meta property="og:site_name" content="Tenisový svět"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Už se těším do Austrálie, hlásí z Bratislavy Jebavý. S parťákem je domluven"/>
    <meta property="og:description" content="Roman Jebavý je jediným českým zástupcem v elitní stovce žebříčku čtyřhry. Devětadvacetiletý tenista se letos v březnu dokonce objevil na svém kariérním maximu 43. místě, nyní je čtyřiašedesátý. V rozhovoru pro Tenisový svět na halovém challengeru v Bratislavě zhodnotil svou letošní sezónu a také oznámil jméno svého spoluhráče pro australské turnaje v následující sezóně."/>
  </head>
  <body>
    <article>
      <h1>Už se těším do Austrálie, hlásí z Bratislavy Jebavý. S parťákem je domluven</h1>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>
        <b>Roman Jebavý je jediným českým zástupcem v elitní stovce žebříčku čtyřhry. Devětadvacetiletý tenista se letos v březnu dokonce objevil na svém kariérním maximu 43. místě, nyní je čtyřiašedesátý. V rozhovoru pro Tenisový svět na halovém challengeru v Bratislavě zhodnotil svou letošní sezónu a také oznámil jméno svého spoluhráče pro australské turnaje v následující sezóně.</b>
      </p>
      <p>Titul z antukového turnaje v argentinské Córdobě a dalších pět semifinále z ATP podniků, ale i dvě dlouhé série porážek o jedenácti a šesti zápasech. Tak by se dala ve zkratce shrnout letošní sezóna českého deblového specialisty Romana Jebavého.</p>
      <p>Devětadvacetiletý matador aktuálně bojuje na challengeru v Bratislavě, který je už jeho pětatřicátým letošním turnajem! „Vysoký počet účastí byl dán i tím, že jsem hodně prohrával v prvních kolech. Chyběly mi zápasy, v nichž se člověk přece jenom naučí víc. Na konec sezóny se už samozřejmě těším,“ komentoval exkluzivně pro Tenisový svět Jebavý, který si po Bratislavě dopřeje zasloužené volno.</p>
      <p><b>Letos posedmé absolvujete turnaj po boku Slováka Igora Zelenaye. Jak se vám s ním hraje?</b><br/>Sedí nám to. Sice jsme prohráli nějaké smolné zápasy, ale porazili jsme i dobré týmy. Jsme už domluveni na celou Austrálii. Snad to bude klapat dál.</p>
      <p><b>Během roku 2019 jste nicméně musel strpět dvě dlouhé série porážek. Která z nich byla horší?</b><br/>Určitě ta delší <i>(jedenáct proher; pozn. red.)</i>.<b> </b>Po Jižní Americe jsem dlouho neobhajoval žádné body. Přestože jsem nic neuhrával, zlepšoval jsem si žebříček. Až když mě dohnaly obhajoby, začal jsem hrát zase dobře.</p>
      <p>Tento rok byl celý podivný, psychicky hodně těžký. Jsem rád, že jsem to nějak ustál a že budu moct hrát v Austrálii. Posledních pár týdnů se už cítím dobře, tak snad to vydrží i do příštího roku. Těším se.</p>
      <p><b>Po australských turnajích se hraje i v Jižní Americe, kde se vám loni mimořádně dařilo. Zaznamenal jste titul, dvě semifinále a jedno čtvrtfinále. Ostatní Češi tam ale tolik nejezdí. Čím si to vysvětlujete?</b><br/>Jsou tam samozřejmě úplně jiné podmínky. Když je u nás v únoru zima, tam je teplo. Hraje se venku na antuce. Byl jsem tam už loni společně s Jirkou Veselým. Letos jsem tam jel kvůli argentinskému parťákovi Andresi Moltenimu. Patrně tam pojedu i příští rok.</p>
      <p><b>Co byste si do následující sezóny 2020 přál?<br/></b>Určitě víc konzistentní výsledky. Letos to bylo hodně nahoru dolů. Máme úroveň na to, abychom porazili silné týmy. Ještě je ale potřeba se více soustředit proti slabším soupeřům.</p>
      <figure>
        <iframe src="https://www.youtube.com/embed/mlxlFk4Ao9I" width="640" height="360" data-service="Youtube" scrolling="no"/>
      </figure>
      <footer>Michal Hladký, Marek Bartošík, foto: Petr Komárek</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10147--lepi-se-nam-smula-na-paty-jebavy-o-svem-singlovem-comebacku-nebo-krizi-muzskeho-tenisu"/>
        <a href="https://www.tenisovysvet.cz/article/detail/9745--jebaveho-nakopla-bratislava-se-serenou-by-si-klidne-zahral"/>
      </related>
    </article>
  </body>
</html>