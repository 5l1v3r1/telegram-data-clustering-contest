<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/junajted-zove-ralfa-rangnika-coveka-koji-je-lajpcigu-gurnuo-u-kasu-pola-milijarde-evra/341853"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Junajted zove Ralfa Rangnika, čoveka koji je Lajpcigu gurnuo u kasu pola milijarde evra"/>
    <meta property="og:description" content="Jednim okom gledaju Partizan, drugim traže direktora..."/>
  </head>
  <body>
    <article>
      <h1>Junajted zove Ralfa Rangnika, čoveka koji je Lajpcigu gurnuo u kasu pola milijarde evra</h1>
      <h2>Jednim okom gledaju Partizan, drugim traže direktora...</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Predstavnici Mančester Junajteda imali su dug sastanak sa<b> Ralfom Rangnikom</b>, iskusnim nemačkim stručnjakom, kako bi navodno opipali njegov puls i saznali kakvi su izgledi da prihvati ponudu za posao na Old Trafordu. Kako piše <i>The Athletic</i> Đavoli bi 61-godišnjeg stručnjaka rado videli na poziciji tehničkog direktora, koji bi za osnovni zadatak imao regrutovanje mladih igrača širom sveta.</p>
      <p>Kao kandidati za tu poziciju prethodnih dana pominjana su imena <b>Edvina van der Sara</b> i <b>Rija Ferdinanda</b>, ali samo rezultati iz poslednjeg kluba gde je radio - <i>RB Lajpcig</i> - klasifikuju <b>Rangnika </b>kao velikog favorita u toj trci.</p>
      <p><b>Emil Forsberg, Lukas Klosterman, Marcel Zabicer, Jusuf Poulsen, Jozua Kimih, Marcel Halstenberg, Nabi Keita, Timo Verner, Dajot Upamekano, Ibrahima Konate</b>...samo su neka od imena koja je za, manje više mali novac, <b>Rangnik </b>doveo u Lajpcig. Računajući i one koji su otišli, poput Keite, svi oni zajedno danas vrede više od <b>POLA MILIJARDE EVRA</b>. </p>
      <p><b>Ralf Rangnik</b> prethodnih dana pominjao se kao mogući naslednik<b> Nika Kovača </b>na klupi Bajerna, <b><a href="https://www.mozzartsport.com/fudbal/vesti/venger-necu-odbiti-pregovore-s-bajernom/341849">ali kako su Bavarci, sva je prilika izabrali Arsena Vengera</a></b>, Mančester Junajtedu otvara se velika šansa.</p>
      <p>Prekaljeni fudbalski radnik prokomentarisao je interesovanje Engleza, ne potvrdivši da je već obavljena prva runda pregovora...<br/><b>"Srećan sam tamo gde jesam"</b>, počeo je Rangnik, koji je i dalje zaposlen u Red Bulu kao neka vrsta koordinatora za sportska pitanja u svim franšizama.<b> "Ali ako bilo koji klub želi da razgovara sa mnom, trebalo bi prvo da postavi pitanje: da li bih mogao da budem neko ko utiče na područje razvoja čitavog kluba? Ako nije tako, dobili bi samo polovinu onoga za šta sam sposoban"</b>.</p>
      <p><b>Rangnik </b>je dijagnostifikovao prvi problem Junajteda...<br/><b>"Uvek je teško pratiti put nekoga kao što je Aleks Ferguson, koji je toliko dugo bio uspešan. A to je još teže ako često menjate trenere. Svakom promenom menja se identitet i to se odražava na sportski razvoj. Ako pogledate novac koji je uložen poslednjih pet godina u tim, može se reći da je učinak slab"</b>, zaključio je Rangnik.</p>
      <figure>
        <img src="https://mozzartsport.com/upload/CKEditor/06.11.2019./Univerzitet.jpg"/>
      </figure>
      <p> </p>
    </article>
  </body>
</html>