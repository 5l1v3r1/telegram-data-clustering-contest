<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/ono-kad-je-i-45-000-000-evra-malo/341843"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Ono kad je i 45.000.000 evra malo"/>
    <meta property="og:description" content="Kada je Zinedin Zidan letos pravio nacrte za novu sezonu i dodeljivao uloge, Rodriga nije video u najozbiljnijim planovima i ispred njega bili su Vinisijus, Lukas Vaskez, Luka Jović, pa čak i Isko, Hames Rodrigez i Geret Bejl! Na kraju je Rodrigo sve pretekao, uzeo loptu, odneo je kući i s mirom sklopio oči. Uradio je posao koji mu nije bio ni dodeljen i odradio ga je izvanredno"/>
  </head>
  <body>
    <article>
      <h1>Ono kad je i 45.000.000 evra malo</h1>
      <h2>Kada je Zinedin Zidan letos pravio nacrte za novu sezonu i dodeljivao uloge, Rodriga nije video u najozbiljnijim planovima i ispred njega bili su Vinisijus, Lukas Vaskez, Luka Jović, pa čak i Isko, Hames Rodrigez i Geret Bejl! Na kraju je Rodrigo sve pretekao, uzeo loptu, odneo je kući i s mirom sklopio oči. Uradio je posao koji mu nije bio ni dodeljen i odradio ga je izvanredno</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>
        <b>Nadimak mu je <i>Munja, </i>odnosno <i>Raio</i> na portugalskom. Učitelj mu je bio neponovljivi Pele, a san od malih nogu da obuče dres najvećeg kluba na svetu i postane ime koje će ljudi pamtiti. Mada još nije oduvao ni 19 rođendanskih svećica na torti, Rodrigo Goes je u skladu s nadimkom zapalio Madrid i kao dečko koji je tek uplovio u svet odraslih doživeo da mu ceo Santjago Bernabeu kliče!</b>
      </p>
      <p>Bilo je to veče koje će zauvek imati <b>Rodrigov</b> pečat. Vatromet golova u ubedljivoj pobedi nad Galatasarajem doveo je golobradog Brazilca do zvezda. Postigao je savršeni het-trik. Prvo levom, pa glavom i onda vrhovim prstiju desne noge u nadoknadi vremena za ispunjenje dečačkih snova. <b>Rodrigo</b> je u demonstraciji savršene fudbalske predstave izrastao u drugog najmlađeg strelca het-trika u istoriji Lige šampiona. Sa 18 godina i 301 danom momak rodom iz Ozaska, gradića u državi Sao Paulo, stao je iza legendarnog kapitena Reala <b>Raula Gonzaleza Blanka</b> koji je sa 18 godina i 113 dana protiv Ferencvaroša upisao svoj prvi triling u oktobru 1995.</p>
      <p>Sinoć je <b>Rodrigo</b> dokazao zašto već sada tako minorno deluje investicija od 45.000.000 evra, koliko je Real platio Santosu za novu zvezdu u usponu. U treptaju oka iskoristio je centaršut <b>Marsela</b> za 1:0. Gosti nisu stigli ni da se oporave od početnog šoka, a ista kombinacija donela je Realu vođstvo od 2:0. Da će ovo biti veče dečka koji je sinoć ispunio snove klinaca širom sveta videlo se pred sam odlazak na odmor. U savršenom trenutku spazio je <b>Karima Benzemu</b>, koga je jednim potezom uposlio, a majstoru kakav je francuski golgeter nije bilo teško da samo “lizne” loptu u gol.</p>
      <figure>
        <img src="https://mozzartsport.com/upload/CKEditor/07.11.2019/2019-11-06T202440Z_1243620042_RC2W5D9KIU3O_RTRMADP_3_SOCCER-CHAMPIONS-MAD-GAL-REPORT.JPG"/>
      </figure>
      <p><b>Rodrigo</b> je sinoć radio ono što je njegov mentor <b>Pele</b> i predvideo. Gazio je najvećom scenom, pred najstrašnijim auditorijumom, podigao narod na noge i u utakmici Lige šampiona pokazao da više nije dete. U svojoj šestoj utakmici u opremi Blankosa odneo je loptu kući – <i>tradicija kada igrač postigne het-trik</i> – što je svojevremeno za rukom pošlo čuvenom <b>Alfredu di Stefanu</b>. Toliko je utakmica bilo potrebno <b>Rodrigu</b> da stigne do brojke od pet golova, dok su dve legendarne “sedmice” <b>Raul Gonzalez</b> i <b>Butragenjo</b> za isto vreme tresli mrežu tek po dva puta. Poređenja radi, <b>Raulu</b> je bilo potrebno deset, a <b>Butragenju</b> jedanaest utakmica kako bi stigli do pet recki kraj svog imena. Ultratalentovanom Brazilcu samo 360 minuta. Ipak, teren će morati da se natopi litrima i litrima znoja pre nego što <b>Rodrigo</b> uopšte dostigne njihove visine. Početak u najvećem klubu na svetu nije mogao da bude lepši...</p>
      <p>Prošle večeri <b>Rodrigo</b> je postao i najmlađi brazilski strelac u dresu Kraljevskog kluba. Rekord je donedavno držao <b>Markinjos</b> koji je gol video s nešto malo više od 19 godina. Opet, najmlađi je fudbaler sa savršenim het-trikom u džepu, čime je pretekao najveću želju <b>Florentina Pereza</b> - <b>Kilijana Mbapea. </b>Njegov blickrig s početka utakmice drugi je najbrži u istoriji Blankosa za igrača ispod 20 godina, ujedno i najbrži u Ligi šampiona.</p>
      <figure>
        <img src="https://mozzartsport.com/upload/CKEditor/07.11.2019/2019-11-06T215639Z_443675042_RC2X5D9DFX9Z_RTRMADP_3_SOCCER-CHAMPIONS-MAD-GAL-REPORT.JPG"/>
      </figure>
      <p>Kada je <b>Zinedin Zidan</b> letos pravio nacrte za novu sezonu i dodeljivao uloge, <b>Rodriga</b> nije video u najozbiljnijim planovima i ispred njega bili su <b>Vinisijus, Lukas Vaskez, Luka Jović, </b>pa čak<b> i Isko, Hames Rodrigez</b> i <b>Geret Bejl</b>! Na kraju je <b>Rodrigo </b>sve pretekao, uzeo loptu, odneo je kući i s mirom sklopio oči. Uradio je posao koji mu nije bio ni dodeljen i odradio ga je izvanredno. Plesao je sambu na kraljevskoj travi i odigrao individualno najbolju partiju dosadašnje sezone u strahovitoj konkurenciji! Svedoci dešavanja u madridskom klubu kažu da Rodrigo odiše neverovatnom ozbiljnošću za momka od 18 godina, da je jako skroman, iskren i razigran na svakom treningu. A, kada dostigne punu brzinu, iza sebe ostavlja sve i svakog. Tokom vremenskog intervala od četiri meseca <b>Rodrigo</b> je, kažu, radio svakog dana, po nekoliko puta dnevno kako bi se što pre adaptirao na klimu najveće fudbalske sredine.</p>
      <p>Sada ga čeka dres Selesaoa, o kojem maštaju milioni klinaca na ulicama Brazila. Taj san je <b>Rodrigo</b> nosio sa sobom u krevet donedavno, a uskoro će moći da ih se seća dok lista stranice foto-albuma...</p>
      <p><b>Foto</b>: <i>Reuters</i></p>
    </article>
  </body>
</html>