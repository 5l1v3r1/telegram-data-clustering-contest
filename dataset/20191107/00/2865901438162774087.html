<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/najveci-problem-ls-igra-za-briz-iskulirao-trenera-i-kapitena-i-promasio-penal-za-bod-u-parizu-a-galata-ga-vec-oterala-bas-zbog-toga/341889"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Najveći problem LŠ igra za Briž: Iskulirao trenera i kapitena i promašio penal za bod u Parizu, a Galata ga već oterala baš zbog toga?!"/>
    <meta property="og:description" content="Mbaje Dijanj opet puni novinske stupce"/>
  </head>
  <body>
    <article>
      <h1>Najveći problem LŠ igra za Briž: Iskulirao trenera i kapitena i promašio penal za bod u Parizu, a Galata ga već oterala baš zbog toga?!</h1>
      <h2>Mbaje Dijanj opet puni novinske stupce</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">Dejan Stanković</a></address>
      <p>Na domaćem terenu pukla je petarda, ali na Parku prinčeva je Klub Briž imao šansu kakva se retko ukazuje. Pari Sen Žermen je vodio sa 1:0, ali je <b>Mbaje Dijanje</b> onda iznudio penal i Belgijanci su imali zicer da izbegnu poraz od favorizovanog rivala. <b>Hans Vanaken</b> je krenuo ka lopti, on je uostalom dežurni izvođač jedanaesteraca kod trenera <b>Filipa Klemona</b>, ali <b>Dijanje</b> je hteo da se proslavi.</p>
      <p>Oglušio se o naredbu šefa struke, oglušio se i o <b>Vanakenove</b> molbe i – očajno šutirao. <b>Kejlor Navas</b> mu je skinuo šut i Briž se poražen vratio kući.</p>
      <p>Belgijska javnost je ogorčena, pa ugledni<i> Nijuzblad</i> u komentaru piše da je <b>Dijanjeovo</b> ponašanje, citiramo, neprihvatljivo, odvratno, sebično, egocentrično. Isti list traži da ga Briž pošalje na višemesečno hlađenje, iako je klub samo za pozajmicu <b>Dijanjea</b> iz Galatasaraja platio 3.350.000 evra s tim da ima opciju i da ga otkupi.</p>
      <p>Trenutno se tako nešto čini apsolutno nerealnim, posebno nakon što je cela Belgija okrenula leđa 28-godišnjem napadaču. <i>Hel Latste Nijuz</i>, listi sa tradicijom dužom od veka, tako je prvi put u istoriji u ocenama igrača podelio i jednu – nulu! Samo je još <b>Okereke</b> dobio peticu, ostali ili šestice ili sedmice.<br/>“<b>Strašno mi je žao</b>“, sa zakašnjenjem je <b>Dijanje</b> shvatio šta je uradio.<br/>“<b>Apsolutno sam pogrešio. Samo sam hteo da pomognem timu, ali sam napravio veliku grešku. Prvo bih želeo da se izvinim treneru, pa kapitenu, zatim saigračima i onda naravno navijačima. IZVINITE. Učiniću sve što mogu kako bih vam vratio ono što zaslužujete</b>“, pokušavao je da se iskupi 191 centimetara visoki napadač.</p>
      <figure>
        <img src="https://mozzartsport.com/upload/CKEditor/07.11.2019/2019-09-30T165044Z_1138300220_RC1AD7F16650_RTRMADP_3_SOCCER-CHAMPIONS-MAD-BRU-PREVIEW.JPG"/>
      </figure>
      <p>Džaba sad. <b>Klemon</b> je poludeo. Saigrači su sa pravom ljuti. Navijači su mu čak i pretili po društvenim mrežama. Ovako nešto se ne radi.</p>
      <p>I što je najgore od svega, <b>Dijanje</b> je to već morao da shvati, pošto mu se nešto slično desilo dok je igrao u Galatasaraju?!</p>
      <p>Bio je 6. april 2019, Galata je igrala protiv Malatije, penal za istanbulski tim, trebalo je da ga izvede <b>Junes Belanda</b>. <b>Dijanjea</b> to ne zanima. Prilazi lopti i šutira dok saigrači odvlače <b>Belandu</b>. Pogodio je tada <b>Dijanje</b>, ali nijedan saigrač nije hteo a slavi sa njim. Vatreni navijači kakvi su Galatini to mu nisu oprostili. “<b>Vrati se nazad u Saudijsku Arabiju</b>“, pisalo je posle na jednom baneru.<br/>“<b>Imam još četiri godine ugovora ovde, pošto toliko pričate o meni mislim da ću ostati</b>“, podrugljivo je tada pisao <b>Dijanje</b> po društvenim mrežama.</p>
      <figure>
        <iframe src="https://www.youtube.com/embed/RWZrv1coT6s" width="425" height="349" data-service="Youtube" scrolling="no"/>
      </figure>
      <p>Sada mu nije do smeha. Nikome nije. Dugu istoriju incidentata ima iza sebe. U Galati je prvo pljunuo protivničkog igrača, onda taj penal i sukob sa<b> Belandom</b>, pa potom i to što se nije pojavio na proslavi titule “iz porodičnih razloga“ dok je po Instagramu kačio fotografije sa novim autobilom.</p>
      <p>U Brižu je samo nastavio po starom. Sama promocija je kasnile jer je u poslednjem trenutku rešio da mu na leđima ne piše “M. Dijanje“, nego “M. Jr. Dijanje“, jer mu se tako zove sin?! Tačno 40 minuta trebalo je zaposlenom u klubu da od trening centra ode do klupske prodavnice kako bi pokupio novi dres za promociju.</p>
      <p>Preko toga su lako prešli mirni Belgijanci, ali su se šokirali kad su od <b>Dijanjea</b> tražili da individualno radi na spremi, jer je kasnio za ekipom. On je to odbio, jer mu “<b>ne piše u ugovoru</b>“.<br/>“<b>Ja treniram samo sa ekipom</b>“, odbrusio je.</p>
      <p>Ni tu nije kraj, kod <b>Klemona</b> je običaj da fudbaleri koji nisu igrali odrade lakši trening posle utakmice, ali <b>Dijanjeu</b> nije padalo na pamet. Pravac pod tuš i kući. Zato nije ni bio u konkurenciji za prvi meč sa Pari Sen Žermenom.<br/>“<b>Nisam da se nagledao ovih dana</b>“, ironično je objašnjavao <b>Klemon</b>.</p>
      <p>I tad su mu oprostili. Više neće. Samo 465 minuta na terenu za <b>Mbajea Dijanjea</b>. Šta mislite, hoće li ga otkupiti?</p>
      <p>(FOTO: Reuters)</p>
    </article>
  </body>
</html>