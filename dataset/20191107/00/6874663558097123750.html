<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773284,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="סמוטריץ' דוחה עד לקיום שימוע את הגבלת האופניים החשמליים ברכבת"/>
    <meta property="og:description" content="שר התחבורה הודיע כי הרכבת תערוך שימוע ציבורי לפני שתחליט סופית על הגבלת האפשרות להעלות אופניים מתקפלים בשעות העומס, שתוכננה להתבצע ב-1 בדצמבר"/>
  </head>
  <body>
    <article>
      <h1>סמוטריץ' דוחה עד לקיום שימוע את הגבלת האופניים החשמליים ברכבת</h1>
      <h2>שר התחבורה הודיע כי הרכבת תערוך שימוע ציבורי לפני שתחליט סופית על הגבלת האפשרות להעלות אופניים מתקפלים בשעות העומס, שתוכננה להתבצע ב-1 בדצמבר</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אודי עציון</a></address>
      <p>המהלך <a href="https://www.calcalist.co.il/local/articles/0,7340,L-3772037,00.html">להגבלת האפשרות להסיע אופניים ברכבת</a>, שתוכנן ל-1 בדצמבר, יידחה. כך החליט שר התחבורה בצלאל סמוטריץ'.</p>
      <p>המהלך ייושם רק אחרי שרכבת ישראל תנהל הליך של שימוע ציבורי, שבו יוכלו הנוסעים הרוכבים להציג את השגותיהם נגד המהלך, ואת נימוקיהם לשנותו.</p>
      <p>רכבת ישראל הודיעה, כי במטרה להקטין את הצפיפות בקרונות בשעות הלחץ, תתאפשר העלאת אופניים מתקפלים, רק במצב מקופל וכשהם נתונים בתוך תיק נשיאה ייעודי. מדובר בגזירה משמעותית, שכן רוב הרוכבים משתמשים באופניים כאלה, בדרך כלל חשמליים, וכי כיום אין חובה להעלותם רק לקרון הנכים והאופניים, וניתן להכניסם גם לקרונות הרגילים בתנאי שבעליהם יקפל אותם על הרציף לפני העלייה לקרון.</p>
      <p>הדרישה להשתמש בתיקי נשיאה יעודיים תסרבל מאוד את השימוש בהם, שכן מעבר לעלות רכישתם, רוכבים ורוכבות רבים יתקשו לשאת תיק ובו אופניים מקופלים, בדרך כלל חשמליים, במשקל של 20-15 ק"ג. הרוכבים גם יתקשו לשאת את התיק לאחר הנסיעה ברכבת.</p>
      <p>לפי הודעת הרכבת העלאת קורקינטים חשמליים תימשך כרגיל גם לאחר הגבלת האופניים המתקפלים, לכל קרון, כל עוד הם מקופלים. זאת משום שקורקינטים תופסים הרבה פחות מקום מאופניים.</p>
      <figure>
        <img src="https://images1.calcalist.co.il/PicServer3/2018/11/01/857508/4L.jpg"/>
        <figcaption>אופניים בדרך לקרון <br/>צילום: ירון ברנר</figcaption>
      </figure>
      <p>ברכבת הסבירו אז כי ישראל המגבלות החדשות הן תולדה של עבודת מטה שביצע משרד התחבורה לבקשת הרכבת, בעקבות העלייה הגדולה במספר הנוסעים בשנים האחרונות. "משרד התחבורה ורכבת ישראל מודעים לצרכי רוכבי האופניים וליתרונות הגלומים בהם, כמענה משלים לשימוש בתחבורה ציבורית, בדגש על הרכבת. ואולם על מנת לאזן בין צרכי משתמשי הרכבת כולם, ולאפשר מתן שירות לנוסעים עם מוגבלויות בהתאם לחובתה החוקית של הרכבת, וכן מהבחינה הערכית, בוצע עדכון מדיניות האופניים", נאמר בהודעת הרכבת.</p>
      <p>בימים הקרובים תודיע הרכבת מתי והיכן ייערך השימוע, שצפוי להימשך כשבועיים. אפשר יהיה להגיש הערות הארות למהלך בטופס מקוון שיועלה לאתר הרכבת. במקביל יוזמנו נציגי ציבור וקבוצות רוכבים להופיע פיזית מול אנשי הרכבת. בתום השימוע ידונו אנשי הרכבת בחומרים שהתקבלו, ויגישו את המלצותיהם איזה שינוים להכניס במהלך, למשל אימוץ המגבלות רק לימים או לקווים מסוימים בלבד. המהלך צפוי לצאת לפועל לאחר שינויים רק בתחילת ינואר, או פברואר.</p>
      <p>מאז החלה הרכבת לאפשר העלאת אופניים לפני שבע שנים הפך השילוב בין שני כלי התחבורה לפופולרי בקרב אלפי נוסעים מדי יום. האופניים הם פתרון יעיל להגעה אל התחנות, שלא תמיד מוקמות במרכזי הערים ולא תמיד זוכות לתחבורה ציבורית מהירה שתוביל אליהן, ומהן אל יעד הנסיעה הסופי. מנגד בשעות העומס גם כך ניכרת צפיפות בקרונות, כולל בקרון הנכים שאליו מתאפשרת הכנסת גם הכנסת אופניים לא מקופלים, ברמה שמקשה על נכים להשתמש בו.</p>
      <p>המגבלות החדשות עוררו זעם בקרב נוסעים-רוכבים, שאיימו בנקיטת צעדים משפטיים נגדו. "אנחנו נבקש להופיע בשימוע ולהסביר מדוע מדובר בטעות ואיזה צעדים חלופיים אפשר לנקוט", אמר לכלכליסט יותם אביזוהר, מנכ"ל עמותת ישראל בשביל אופניים. "בנוסף נדרוש ביטול האיסור על הסעות אופניים בקו המהיר לירושלים וברכבות היוצאות מתחנת נבון".</p>
    </article>
  </body>
</html>