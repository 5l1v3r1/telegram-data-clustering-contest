<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773308,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="מפעל אמיליה קוסמטיקס בירוחם ייפתח מחדש: יעסיק 100 עובדים במקום 250"/>
    <meta property="og:description" content="חצי שנה אחרי שנסגר המפעל שהעסיק כ-250 עובדים, בעלי החברה הידועה כקרליין, הודיעו היום על חתימת הסכם עם ועד העובדים, לפיו המפעל ייפתח שעריו מחדש במתכונת מצומצת"/>
  </head>
  <body>
    <article>
      <h1>מפעל אמיליה קוסמטיקס בירוחם ייפתח מחדש: יעסיק 100 עובדים במקום 250</h1>
      <h2>חצי שנה אחרי שנסגר המפעל שהעסיק כ-250 עובדים, בעלי החברה הידועה כקרליין, הודיעו היום על חתימת הסכם עם ועד העובדים, לפיו המפעל ייפתח שעריו מחדש במתכונת מצומצת</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">נווית זומר</a></address>
      <p>חצי שנה לאחר שבעלי אמיליה קוסמטיקס (לשעבר קרליין) דווחו על סגירת המפעל בירוחם שהעסיק 250 עובדים, תפנית בעלילה: החברה דיווחה היום (ה) על חתימת הסכם עם ועד העובדים לפיו המפעל ייפתח שעריו אם כי במתכונת מצומצמת ויעסיק כ-100 עובדים.</p>
      <p>יש לציין כי ההסכם שנחתם כפוף לאישור דירקטוריון אמיליה. ההסכם הקיבוצי שנחתם אתמול בשיתוף עם ההסתדרות הלאומית, כולל ויתורים רבים מצד העובדים בכל הנוגע להטבות שקיבלו בנוסף לשכר. הבנות אלו הושגו לאחר שהוועד הקודם, שגילה קשיחות במשא ומתן, הוחלף בוועד חדש שהסכים לוויתורים.</p>
      <figure>
        <img src="https://images1.calcalist.co.il/PicServer3/2016/07/17/622361/untitled_l.jpg"/>
        <figcaption>עובדים במפעל אמיליה קוסמטיקס ירוחם מפגינים <br/>צילום: דוברות ההסתדרות</figcaption>
      </figure>
      <p>אמיליה קוסמטיקס נמצאת בבעלות קבוצת אמיליה פיתוח שטענה כי היא סוגרת את המפעל בשל הפסדים שנגרמו לה כתוצאה מצמצום בפב הייצור, שמוצרי הטואלטיקה שלו היו מבוססים על שוק מקומי. לטענת הבעלים, מכירותיהם ירדו עקב גידול בייבוא מתחרה, שחיקת מחירים בשוק המקומי זינוק בעליות שכ"ד ועוד.</p>
      <p>אמיליה רכשה את המפעל שנקרא בעבר קרליין בשנת 2009 מידי פריגו. סגירת המפעל, שהעסיק בעיקר נשים מבוגרות תושבות המקום כפועלות ייצור, הייתה מכה קשה לירוחם, במיוחד על רקע האיום שקיים על מפעל פיניציה שגם פועל בעיר ונתון תחת חרם מצד החרדים.</p>
      <figure>
        <img src="https://images1.calcalist.co.il/PicServer3/2017/08/01/746204/1NL.jpg"/>
        <figcaption>מפעל אמיליה קוסמטיקס בירוחם <br/>צילום: הרצל יוסף</figcaption>
      </figure>
      <p>ראשת המועצה טל אוחנה ושרים רבים נרתמו למאמצים למצוא פתרון לאמיליה, שנראה שנמצא אתמול עם חתימת ההסכם החדש, שמפחית משמעותית את עלויות העסקת העובדים. יגאל חזוט, יושב ראש ועד העובדים החדש, הביע את שביעות רצונו מההחלטה: "ברור לכל שמצב התעסוקה בירוחם בכי רע ושאין לנו לאן ללכת ולהביא פרנסה הביתה.</p>
      <p>"אני שמח שההנהלה נכנסה איתנו למשא ומתן שהצליח בסופו של דבר, וכל זאת על מנת לשמור על מקום עבודתנו. הסכמנו לוותר ונרתמנו לטובת המפעל ואנו מקווים שנעלה יחד על דרך המלך".</p>
      <figure>
        <img src="https://images1.calcalist.co.il/PicServer3/2018/12/25/871839/ECO_l.jpg"/>
        <figcaption>טל אוחנה ראשת העיר ירוחם <br/>צילום: עמית שעל</figcaption>
      </figure>
      <p>טל אוחנה ראשת המועצה של ירוחם אמרה לכלכליסט "כ-100 עובדים ימשיכו לעבוד ובנוסף להם נעסיק עובדים עם מוגבלויות שעבדו עד כה במפעל שיקומי ויעברו לאמיליה.</p>
      <p>"מבחינתי זה שיעור בהבנה של האתגר הכלכלי שהתעשייה הישראלית מתמודדת איתו, במיוחד בתוך הפריפרייה. אני רואה בהסכם הצלחה רבה, זה לא היה פשוט, הייתי מעורבת בבחירת הוועד החדש ובשיחות עם הבעלים. אני מעדיפה שהעובדים של אמיליה, כשיחליטו לעבור למעביד אחר מכבד יותר, יעשו זאת מתוך עמדה של חוזק ולא כמובטלים".</p>
    </article>
  </body>
</html>