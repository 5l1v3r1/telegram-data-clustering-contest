<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773254,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="&quot;נפגשתי עם אנשי עסקים בבתי מלון ובבתים שלהם&quot;"/>
    <meta property="og:description" content="שמונה חודשים לפני שהפך לעד מדינה נחקר שלמה פילבר ברשות ני&quot;ע וסיפק הצצה להתנהלותו בעת שכיהן כמנכ&quot;ל משרד התקשורת. הוא הודה שהעביר חומרים לבזק וכי לא התייעץ עם המחלקת המשפטית"/>
  </head>
  <body>
    <article>
      <h1>"נפגשתי עם אנשי עסקים בבתי מלון ובבתים שלהם"</h1>
      <h2>שמונה חודשים לפני שהפך לעד מדינה נחקר שלמה פילבר ברשות ני"ע וסיפק הצצה להתנהלותו בעת שכיהן כמנכ"ל משרד התקשורת. הוא הודה שהעביר חומרים לבזק וכי לא התייעץ עם המחלקת המשפטית</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">תומר גנון וליטל דוברוביצקי</a></address>
      <p>במסגרת הסכם עד המדינה שעליו חתם מנכ"ל משרד התקשורת לשעבר, שלמה פילבר, הוא התחייב להעיד בבית המשפט כיצד פעל במשרד התקשורת להטיב עם בזק לשביעת רצונו של בעל השליטה בחברה, שאול אלוביץ', זאת בהנחייתו של רה"מ ושר התקשורת לשעבר, בנימין נתניהו. אלא שעדויות הניקיון, כפי שמכנים אותן ברשויות האכיפה, הגיעו רק שמונה חודשים לאחר שנפתחה חקירת רשות ניירות ערך בפרשת בזק, ועם תחילת החקירה בתיק 4000.</p>
      <p>בחקירות פילבר ברשות ני"ע בחודשים יולי־אוקטובר 2017 הסכם עד המדינה עוד לא היה באופק. על הפיל שבחדר, הנחיות שניתנו או לא נתנו מנתניהו לפילבר, היועץ המשפטי לממשלה, אביחי מנדלבליט, עדיין לא הסכים לדבר. פילבר מצדו לא התנדב אז לספר על קשריו והמסמכים שהעביר לבזק.</p>
      <p>חוקרת: "מה עבר לבזק? הטיוטות של המכתב הזה (הפרדה מבנית)?" פילבר: "אולי, אני לא בטוח, יכול להיות שכן". חוקרת: "הם העירו הערות?" פילבר: "יכול להיות". חוקרת: "מול מי תקשרת בעניין הזה?" פילבר: "למיטב זכרוני סטלה (הנדלר). מול סטלה". חוקרת: "למה להעביר לבזק את הטיוטות?"</p>
      <p>פילבר: "כי אני מחפש איתם התנעה, תהליך הדדי". חוקרת: "אז טיוטות מכתב יכול להיות שעברו, מה עוד יכול להיות שעבר?" פילבר: "אולי הטלפוניה בשלב כזה או אחר. הרי אמרנו שאנחנו רוצים לעשות את זה בהסכמה איתם. שם זה היה השימוע".</p>
      <p>חוקרת: "מה עוד עבר אליהם?"</p>
      <p>פילבר: "טיוטות רישיון אבל אני לא בטוח". חוקרת: "אמורה לעבור אליהם טיוטת רישיון?"</p>
      <p>פילבר: "עוד פעם, בשביל לקבל מהם פידבק". חוקרת: "מי ידע על ההעברות המסמכים האלו?"</p>
      <p>פילבר: "זה הלשכה שלי".</p>
      <figure>
        <img src="https://images1.calcalist.co.il/PicServer3/2019/11/06/945787/CAL080929_l.jpg"/>
        <figcaption>שלמה פילבר, לשעבר מנכ"ל משרד התקשורת <br/>צילום: אוראל כהן</figcaption>
      </figure>
      <p>חוקרת: "ייעוץ משפטי?" פילבר: "לא. ייעוץ משפטי כתב את המכתב נתן את ההערות..." חוקרת: "מבחינת העברת החומרים". פילבר: "עוד פעם, זה הכל תפיסת העולם". חוקרת: "התייעצת לגבי תפיסת העולם עם הייעוץ המשפטי שלך?"</p>
      <p>פילבר: "אהה. לא ממש, לא ממש, אבל אני חושב שהיתה לי איזה שיחה עם דנה נויפלד בנושא הזה באיזשהו שלב".</p>
      <p>חוקרת: "באיזה נושא?" פילבר: "באופן כללי על זה שאני הולך לפגישות לבד".</p>
      <p>פילבר טען כי "המדיניות שלי היתה, הייתי אומר, קצת שונה וקצת פתוחה".</p>
      <p>חוקרת: "קצת שונה וקצת פתוחה ממי? מקודמך בתפקיד?" פילבר: "מקודמי בתפקיד אבי ברגר. פגשתי אותו פעם אחת לפגישה מקצועית, והוא התנהג כמו איזה בעל בית". חוקרת: "טוב טוב, כן אז המדיניות שלך קצת שונה..."</p>
      <p>פילבר: "אני נכנס למשרד. המשרד נמצא על הבנקט. כולם במחפורות, במלחמות עולם שהמשפטנים מנהלים, אז זה היה הסיפור של בזק, השוק הסיטונאי. ובג"צים ויועצים משפטיים, מלחמות אין סופיות כאילו בניירת ובביורוקרטיה ובהכל. האווירה עכורה מאוד". חוקרת: "רק תסביר מה המדיניות שלך". פילבר: "לייצר שיתוף פעולה עם כל החברות. עשיתי מפגשים עם כל בעלי החברות ומנהלי החברות ופתחתי ערוץ ברמה הבין אישית של ההיכרות".</p>
      <p>מתמלילי החקירה עולה שפילבר לא הקפיד לתעד את פגישותיו עם אנשי עסקים. פגישות דיסקרטיות שנערכו לעתים בבתי מלון. חוקרת: "אם אני אפתח את היומן שלך אני יכולה לראות שנים אחורה עם מי נפגשת? כל הפגישות שם?"</p>
      <p>פילבר: "ברוב המקרים. היומן תמיד לוקחים אותו בתור חוק חופש המידע, אז יש לפעמים פגישות רגישות".</p>
      <p>חוקרת: "מה זה הפגישות הרגישות האלו?" פילבר: "זה מקובל לחלוטין. צריך לעשות את זה. אני אומר עוד פעם. יש לי הגנה במרכאות. אני בא להיפגש עם עמי אראל יו"ר סלקום. הוא רוצה לראות אותי כדי להבין איפה אני חי בעולם של מיזוג גולן. הם רוצים לדעת איך לנהל את העסקים שלהם מול הרגולציה".</p>
      <p>חוקרת: "והפגישות האלו רשומות ביומן או לא?" פילבר: "חלקן כן. הרוב לא". חוקרת: "אתה כותב אחר כך מסמך?"</p>
      <p>פילבר: "לא". חוקרת: "איפה נערכו הפגישות?" פילבר: נפגשתי עם ניר שטרן (מנכ"ל סלקום) בבית קפה ליד הבית. נפגשתי עם אדם צ'סנוב (יד ימינו של איש העסקים חיים סבן) פעם אחת במלון ריץ' שזה חדר שהוא הזמין כשהוא הגיע לארץ, ופעם אחת במלון אינטרקונטיננטל שהוא הזמין גם". חוקרת: "אז בדרך כלל בתי קפה ובתי מלון".</p>
      <p>פילבר: "או אצלם לפעמים. אני זוכר איזה פעם אחת במשרדים". חוקרת: אצלם במשרדים או אצלם בבית?</p>
      <p>פילבר: "לא משרדים. בבית לא במשרדים. גם פה ושם..."</p>
      <p>מעוה"ד דרור ארד־איילון ויובל נחמני המייצגים את פילבר לא נמסרה תגובה.</p>
    </article>
  </body>
</html>