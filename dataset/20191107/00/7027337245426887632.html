<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697233/%D8%B3%D8%AE%D9%86%DA%AF%D9%88%DB%8C-%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AA%D9%88%D9%84%DB%8C%D8%AF-25-%D8%AA%D9%86-%DA%AF%D8%A7%D8%B2-%D9%87%DA%AF%D8%B2%D8%A7%D9%81%D9%84%D9%88%D8%B1%D8%A7%DB%8C%D8%AF-%D8%A7%D8%B2-%D9%BE%D8%B3%D9%85%D8%A7%D9%86%D8%AF%E2%80%8C%D9%87%D8%A7%DB%8C-%DA%AF%D8%B0%D8%B4%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="سخنگوی سازمان انرژی اتمی: تولید 25 تن گاز هگزافلوراید از پسماند‌های گذشته"/>
    <meta property="og:description" content="سخنگوی سازمان انرژی اتمی با اشاره به تولید ۲۵ تن گاز هگزافلوراید اورانیوم از پسماند‌های گذشته، گفت: ۲ تن از این گاز به فردو منتقل شد و در ۶ سال آینده می‌توانیم از تولیدات پسماند، نیاز فردو را تأمین کنیم.به گزارش خبرگزاری فارس، «بهروز کمالوندی» معاون و سخنگوی سازمان انرژی اتمی در گفتگویی درباره نشست شورای حکام آژانس بین‌المللی انرژی اتمی در وین در خصوص ایران، درباره نتیجه این نشست گفت: این یک پیش جلسه است و جلسه اصلی فردا برگزار می‌شود که درباره نحوه اجرای پادمان در ایران است که هر از چند وقت یک بار این جلسات برگزار می‌شود و غریب آبادی نماینده دائم ایران در آژانس در جلسه شرکت و مواضع ایران را تشریح خواهد کرد.سخنگوی سازمان انرژی اتمی درباره رسیدن ایران به ظرفیت تولید ۹ هزار و ۵۰۰ سو گفت: ما با ماشین‌های جدید که در گام سوم مستقر کردیم و ۱۵ نوع ماشین جدید داریم پسماند و محصول را قاطی نمی‌کنیم و این‌ها را جدا می‌کنیم، این بدان مفهوم است که حدود ۲ هزار و ۶۰۰ سو به ظرفیت ما اضافه شده است.وی افزود: امروز هم کار فردو به انتها رسید و البته به تدریج ظرفیت افزایش می‌یابد با توجه به اینکه چهار آبشار به ظرفیت فعلی اضافه می‌شود،…"/>
  </head>
  <body>
    <article>
      <h1>سخنگوی سازمان انرژی اتمی: تولید 25 تن گاز هگزافلوراید از پسماند‌های گذشته</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034481_740.jpg"/>
      </figure>
      <p>سخنگوی سازمان انرژی اتمی با اشاره به تولید ۲۵ تن گاز هگزافلوراید اورانیوم از پسماند‌های گذشته، گفت: ۲ تن از این گاز به فردو منتقل شد و در ۶ سال آینده می‌توانیم از تولیدات پسماند، نیاز فردو را تأمین کنیم.<br/><br/>به گزارش خبرگزاری فارس، «بهروز کمالوندی» معاون و سخنگوی سازمان انرژی اتمی در گفتگویی درباره نشست شورای حکام آژانس بین‌المللی انرژی اتمی در وین در خصوص ایران، درباره نتیجه این نشست گفت: این یک پیش جلسه است و جلسه اصلی فردا برگزار می‌شود که درباره نحوه اجرای پادمان در ایران است که هر از چند وقت یک بار این جلسات برگزار می‌شود و غریب آبادی نماینده دائم ایران در آژانس در جلسه شرکت و مواضع ایران را تشریح خواهد کرد.<br/><br/>سخنگوی سازمان انرژی اتمی درباره رسیدن ایران به ظرفیت تولید ۹ هزار و ۵۰۰ سو گفت: ما با ماشین‌های جدید که در گام سوم مستقر کردیم و ۱۵ نوع ماشین جدید داریم پسماند و محصول را قاطی نمی‌کنیم و این‌ها را جدا می‌کنیم، این بدان مفهوم است که حدود ۲ هزار و ۶۰۰ سو به ظرفیت ما اضافه شده است.<br/><br/>وی افزود: امروز هم کار فردو به انتها رسید و البته به تدریج ظرفیت افزایش می‌یابد با توجه به اینکه چهار آبشار به ظرفیت فعلی اضافه می‌شود، چیزی در حدود ۷۰۰ و خورده‌ای سو اضافه می‌شود که ۹ هزار و ۵۰۰ سو خواهیم داشت. وضعیت قبل از برجام هزار سو بیشتر است، ولی تفاوتی که دارد ماشین‌های زیادی که از نوع پیشرفته هستند دارند کار می‌کنند و هر چه جلوتر می‌رویم، برداشت ما بیشتر می‌شود و دانشی که به آن می‌رسیم کمک می‌کند که کیفیت و کارایی دستگاه‌ها را بالا ببریم.<br/><br/>کمالوندی عنوان کرد: حدود ۲ هزار کیلوگرم هگزافلورایدی UF۶ که از سایت نطنز به فردو منتقل کردیم، تولیدی است که از پسماند‌های سال‌های گذشته داشتیم. حدود ۲۵ تن تولید از پسماند‌های گذشته داشتیم که ۲ تن آن را به فردو منتقل کردیم و بدان معناست که در ۶ سال آینده می‌توانیم از تولیدات پسماند نیاز فردو را تأمین کنیم و به لحاظ اقتصادی و استراتژیک قابل توجه است.<br/><br/>به گزارش فارس، سازمان انرژی اتمی دیروز (چهارشنبه) عملیات گازدهی به سانتریفیوژ‌ها در تأسیسات غنی سازی شهید علیمحمدی فردو را آغاز و غنی سازی در این سایت مجددا از سر گرفته شد و عملا ایران وارد گام چهارم کاهش تعهدات برجامی شد.</p>
    </article>
  </body>
</html>