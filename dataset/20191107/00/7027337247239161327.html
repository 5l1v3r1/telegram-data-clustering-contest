<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697161/%D8%AE%D8%B3%D8%A7%D8%B1%D8%AA%E2%80%8C-%D9%86%D8%A7%D8%B4%DB%8C-%D8%A7%D8%B2-%D8%AA%D8%B8%D8%A7%D9%87%D8%B1%D8%A7%D8%AA-%D8%A7%D8%AE%DB%8C%D8%B1-%D8%B9%D8%B1%D8%A7%D9%82-%DB%B6-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%A8%D8%B1%D8%A2%D9%88%D8%B1%D8%AF-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="خسارت‌ ناشی از تظاهرات اخیر عراق ۶ میلیارد دلار برآورد شد"/>
    <meta property="og:description" content="دولت عراق ضمن اعلام خسارت‌های ناشی از تظاهرات اعتراضی در برخی از شهرهای این کشور، نسبت به تداوم مسدود کردن جاده‌ها و بنادر هشدار داد."/>
  </head>
  <body>
    <article>
      <h1>خسارت‌ ناشی از تظاهرات اخیر عراق ۶ میلیارد دلار برآورد شد</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034282_153.jpg"/>
      </figure>
      <p>دولت عراق ضمن اعلام خسارت‌های ناشی از تظاهرات اعتراضی در برخی از شهرهای این کشور، نسبت به تداوم مسدود کردن جاده‌ها و بنادر هشدار داد.</p>
      <p>به گزارش ایلنا به نقل از المیادین، «عبدالکریم خلف» سخنگوی رسمی دولت عراق، شامگاه چهارشنبه اعلام کرد که دولت متعهد است برای جلوگیری از خشونت، سختگیری کند و افرادی را که از زور برای مقابله با اعتراضات استفاده می‌کنند، تحت محاکمه قرار دهد.</p>
      <p>خلف تصریح کرد، از آغاز تظاهرات اعتراضی اخیر در برخی شهرها خزانه دولت 6 میلیارد دلار خسارت متحمل شده است به این علت، که تظاهرات‌کنندگان اقدام به تعطیل کردن فعالیت‌های تعدادی از نهادهای دولتی، از جمله بندر استراتژیک «ام القصر» مشرف به خلیج‌فارس کرده‌اند و در نتیجه این وضعیت، حرکت صدها کامیون متوقف و عملیات انتقال سوخت و مواد غذایی با موانع مواجه شده است.</p>
      <p>وی در ادامه گفت: «باید میان تظاهرکنندگان مسالمت‌جو و واقعی با کسانی که به میان تظاهرکنندگان نفوذ کرده و اقدامات خرابکارانه انجام می‌دهند، تفاوت قائل شد.»</p>
      <p>گزارش‌ها حاکی‌ست که نیروهای امنیتی روز گذشته برای متفرق کردن معترضان در اطراف بانک مرکزی و بانک «الرافدین» در بغداد اقدام به شلیک بمب‌های صوتی کردند.</p>
      <p>عراق از 25 اکتبر گذشته شاهد تظاهرات مردمی در اعتراض به فساد دولتی، وضعیت بد معیشتی و بیکاری جوانان است که در برخی از موارد، این تظاهرات‌ها با خشونت همراه شده است.</p>
    </article>
  </body>
</html>