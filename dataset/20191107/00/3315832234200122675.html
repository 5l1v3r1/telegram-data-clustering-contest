<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/34a04b896297d851/emmanuel-macron-considera-ca-nato-este-in-moarte-cerebrala.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Emmanuel Macron consideră că NATO este în „moarte cerebrală”"/>
    <meta property="og:description" content="Preşedintele francez Emmanuel Macron susţine că"/>
  </head>
  <body>
    <article>
      <h1>Emmanuel Macron consideră că NATO este în „moarte cerebrală”</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">Jurnal.md</a></address>
      <p>
        <b>Preşedintele francez Emmanuel Macron susţine că "suntem pe punctul de a asista la moartea cerebrală a NATO", explicându-şi opinia prin dezangajarea SUA şi comportamentul Turciei, stat membru al Alianţei Nord-Atlantice, relatează AFP și Agerpres.</b>
      </p>
      <p>Declaraţia a fost făcută pentru săptămânalul The Economist, în ediţia apărută joi.</p>
      <p>"Trebuie clarificat acum care sunt obiectivele strategice ale NATO", a afirmat şeful statului francez, pledând din nou pentru consolidarea unei Europe a apărării, în contextul în care viitorul summit al Alianţei Nord-Atlantice va avea loc la Londra la începutul lunii decembrie.</p>
      <p>"Nu există nicio coordonare a deciziei strategice a SUA cu partenerii din NATO şi asistăm la o agresiune desfăşurată de un alt partener din NATO, Turcia, într-o zonă unde sunt în joc interesele noastre, fără coordonare", a subliniat el.</p>
      <p>"Ceea ce se întâmplă este o problemă enormă pentru NATO", a mai spus el.</p>
      <p>În aceste condiţii, şeful statului francez se întreabă în special asupra viitorului Articolului 5 al Tratatului, care prevede o solidaritate militară între membrii Alianţei dacă vreunul dintre ei este atacat.</p>
      <p>"Ce va însemna Articolul 5 mâine? Dacă regimul lui Bashar al-Assad decide să răspundă Turciei, asta înseamnă că noi ne vom implica? Este o reală întrebare", a spus Macron.</p>
      <p>"Ne-am angajat pentru a lupta împotriva DAESH (acronimul arab al organizaţiei Statul Islamic - n.r.). Paradoxul e că decizia americană şi ofensiva turcă în cele două cazuri au acelaşi rezultat: sacrificarea partenerilor noştri pe teren care s-au luptat împotriva DAESH, Forţele Democrate Kurde (FDS)", a adăugat el.</p>
      <p>FDS, dominate de combatanţi kurzi, au fost sprijinite de o coaliţie internaţională condusă de SUA pentru a combate Statul Islamic, înainte de retragerea recentă a SUA din Siria.</p>
      <p>În opinia preşedintelui francez, acest lucru face ca, pe de o parte, "Europa apărării să fie esenţială - o Europă care trebuie să se doteze cu o autonomie strategică şi în privinţa capacităţilor pe plan militar" şi, de de altă parte, să fie nevoie "de redeschiderea dialogului strategic cu Rusia, fără naivitate, lucru care va lua timp".</p>
      <p>"Preşedintele Trump ridică chestiunea unui NATO ca proiect comercial, şi respect mult asta. În opinia sa, este un proiect unde SUA asigură o formă de umbrelă geopolitică, însă în contrapartidă trebuie să existe o exclusivitate comercială, este un motiv pentru achiziţii de la SUA. Franţa nu a semnat pentru asta", a avertizat el.</p>
    </article>
  </body>
</html>