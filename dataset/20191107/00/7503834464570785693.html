<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/valve-werkt-aan-steam-cloud-gaming/"/>
    <meta property="og:site_name" content="Power Unlimited"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="‘Valve werkt aan Steam Cloud Gaming’ "/>
    <meta property="og:description" content="Welkom bij de geheel naar jouw apparaat gestreamde Nachtwacht, gevuld met heet, gestreamd gamenieuws. Vannacht: Google Stadia en Project xCloud krijgen misschien concurrentie in de vorm van Steam Cloud Gaming, Playtonic werkt niet aan Banjo-Kazooie, China begrenst gametijd minderjarigen en meer. Goedemorgen!"/>
  </head>
  <body>
    <article>
      <h1>‘Valve werkt aan Steam Cloud Gaming’ </h1>
      <address><time datetime="2019-11-07T00:00:00+00:00">07 Nov 2019</time> by <a rel="author">Marvin</a></address>
      <p>
        <b>Welkom bij de geheel naar jouw apparaat gestreamde Nachtwacht, gevuld met heet, gestreamd gamenieuws. Vannacht: Google Stadia en Project xCloud krijgen misschien concurrentie in de vorm van Steam Cloud Gaming, Playtonic werkt niet aan Banjo-Kazooie, China begrenst gametijd minderjarigen en meer. Goedemorgen!</b>
      </p>
      <h3>‘Valve werkt aan Steam Cloud Gaming’</h3>
      <p>Valve werkt mogelijk aan een eigen cloud gaming service, zo blijkt uit de broncode van eigen website. De volgende tekstregel is aangetroffen in de <a href="https://github.com/SteamDatabase/SteamTracking/commit/0947d1270f23b2c8aa495807022381ba38ed1964#diff-7641e3f4688e6136d56f495b7259c943">code</a>: 'You must agree to the terms in the Steam Cloud Gaming Addendum before continuing.’ We weten dus alleen nog maar een naam, maar je hoeft geen techexpert te zijn om te snappen wat daar waarschijnlijk mee wordt bedoeld. Het klinkt namelijk als concurrentie voor Google Stadia en Microsofts Project xCloud en als dat waar is moeten er inderdaad wat duidelijke ‘terms’ op papier staan.</p>
      <p>Steam Cloud Gaming zou ook een nieuwe, overkoepelende benaming voor bestaande Steam-streamfuncties kunnen zijn, maar dat lijkt een tikkeltje vergezocht. Voor dingen als Remote Play, Steam Link en Steam Link Anywhere heb je ook wel een fikse internetverbinding én PC nodig, maar Steam Cloud Gaming klinkt eerder als iets waar je geen dikke kast voor in huis hoeft te halen. Valve is nog niet ingegaan op de ‘geruchten’ en dat hoef je ook niet te verwachten.</p>
      <figure>
        <img src="https://cdn2.pu.nl/media/marvin/steamy.jpg"/>
      </figure>
      <p>               </p>
      <h3>Playtonic: ‘we werken niet aan een Banjo-Kazooie-game’</h3>
      <p>Toen Playtonic in 2014 werd opgericht door ex-Rare-medewerkershoopten veel op een nieuwe Banjo-Kazooie, maar we kregen een andere dierencombinatie: Yooka-Laylee. De game werd vorige maand opgevolgd met een 2D-spin-off, en je weet wat dat betekent. Tijd voor een nieuw project! Banjo-Kazooie-geruchten horen daar natuurlijk bij, maar Playtonic maakt daar via Twitter snel korte metten mee. De twee belangrijkste punten uit onderstaande tweet luiden als volgt: ‘we werken niet aan een nieuwe Banjo-Kazooie en we blijven een onafhankelijke studio.’ Playtonic weigert dus op de knietjes te gaan voor andere bedrijven (of zelfs maar hun handjes vasthouden), maar dat betekent dus ook dat gevestigde IP’s niet in aanmerking komen.</p>
      <p>Wat er dan wél in het verschiet ligt voor Playtonic is onduidelijk. Ja, updates voor Yooka-Laylee and the Impossible Lair waarschijnlijk, maar achter gesloten deuren zal ongetwijfeld al gewerkt worden aan iets nieuws. ‘We are keen to progressing as a studio [..] to create new characters and adventures for you to (hopefully) love.’</p>
      <figure>
        <iframe data-src="https://twitter.com/PlaytonicGames/status/1192035480222785537?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>         </p>
      <h3>Red Dead Redemption 2 PC-release verloopt niet vlekkeloos</h3>
      <p>Dat Red Dead Redemption 2 er op PC fantastisch uit ziet valt moeilijk over te twisten, maar de manier waarop de game is gelanceerd… nogal kut. Het internet staat inmiddels vol met problemen bij de PC-versie, <a href="https://www.reddit.com/r/PCRedDead/comments/dsfnjm/rdr2_launch_issues_megathread_day_two/">waaronder</a> gedoe met de launcher, haperingen, vastlopen en crashes. Rockstar kan ook niet altijd helpen, en deelt via Twitter al berichten over het updaten van drivers voor je de game opstart (altijd een goed idee, natuurlijk). Later op de releasedag dropte Rockstar al een geüpdatete Rockstar Games Launcher, maar dat lost nog niet alles op (zo laten commenters op <a href="https://twitter.com/RockstarSupport/status/1191855189390766081">Twitter</a> ook weten).</p>
      <p>Rockstar heeft verder nog niet gereageerd op de problemen, en het is natuurlijk ook een beetje onduidelijk hoeveel mensen écht last hebben van gameverpestende taferelen. Met de Steam-release volgende maand kunnen we echter wel verwachten dat Rockstar nog wat updates in de planning heeft, als het niet voor RDR2 is dan wel voor de Rockstar-launcher.</p>
      <figure>
        <img src="https://cdn2.pu.nl/media/marvin/rdr2_pc_paardjes.jpg"/>
      </figure>
      <p>          </p>
      <h3>China hanteert spertijd: gamen tussen 08:00 en 22:00, max 90 minuten per werkdag</h3>
      <p>Onder het mom van een nieuwe poging om gameverslaving tegen te gaan heeft de Chinese overheid strenge regels opgesteld voor minderjarigen. Iedereen onder 18 mag in vervolg alleen nog gamen tussen 08:00 uur en 22:00 uur, en op werkdagen niet meer dan 90 minuten per dag. In het weekend mogen ze iets langer gamen – maar ja, drie uurtjes is natuurlijk veel te weinig om bijvoorbeeld je backlog weg te werken. De Chinese gamingmarkt is gigantisch, maar volgens analisten hebben giganten als Tencent en Netease al lang rekening gehouden met mogelijke maatregelen. Qua omzet (normaal gesproken tientallen miljarden) wordt er op de Chinese gamingmarkt dus weinig verandering verwacht.</p>
      <p>‘These problems affect the physical and mental health of minors, as well as their normal learning and living’, aldus een woordvoerder van de nationale pers. Daar hoort ook een mogelijke gok- of shopverslaving bij, want minderjarige Chinezen hebben in vervolg ook een bestedingslimiet in apps en games. Voor de jongsten ligt het maandelijkse limiet omgerekend op zo’n €25,30, voor de 18-jarigen zit de grens op €51,50. Jonge gamers kennende zullen ze echter wel een paar manieren vinden om de wet te omzeilen; even lief papa of mama aankijken kan bijvoorbeeld altijd nog. </p>
      <figure>
        <img src="https://cdn2.pu.nl/media/marvin/poe.png"/>
      </figure>
      <p>            </p>
      <h3>Features en items van Pokémon Sword en Shield centraal in nieuwe trailer</h3>
      <p>De handige trailers van Pokémon Sword &amp; Shield blijven ons om de oren vliegen. Na de <a href="https://www.pu.nl/media/video/trailer/alles-over-pokemon-sword-shield-deze-overview-trailer/">Overview Trailer</a> van gisteren dropte vannacht een nieuwe video die ingaat op enkele nieuwe en bekende items en features. Zo kunnen we vanaf 15 november aan de slag met nature-veranderende Mints en natuurlijk statveranderende supplementen als Calcium en Iron en de levelboostende Rare Candy’s. Maar dat is niet alles, want de video bevestigt ook nog maar even een keer dat je in Sword &amp; Shield nagenoeg óveral toegang hebt tot jouw Pokémon Boxes. Scheelt dat eeuwige heen-en-weer-geloop naar Pokémon Centers. Verder nog interessante dingen? Nou, kruisbestuiving tussen eieren bijvoorbeeld. Check de video maar even:</p>
      <figure>
        <iframe src="https://www.youtube.com/embed/QWGGtKgalDo" width="608" height="375" data-service="Youtube" scrolling="no"/>
      </figure>
      <p>              </p>
      <h3>IO Interactive deelt goed gevulde Hitman 2-roadmap voor november, werkt ondertussen aan nieuw deel</h3>
      <p>Hitman 2 is jarig en dat wordt natuurlijk gevierd! Om het eenjarige bestaan van de game te eren dropt ontwikkelaar IO Interactive meer nieuwe content in één maand dan ooit tevoren. In totaal zijn dit 10 Featured Contracts, 8 Escalation Contracts, 6 Challenge Packs met daarbij 5 item unlocks en 2 suit unlocks. Daarbovenop kunnen spelers ook ander updates en natuurlijk een rits featured contracts verwachten. De updates van november worden helaas wel gezien als ‘final updates’, zo meldt IO Interactive. Steeds meer personeel van het Hitman 2-team wordt overgeplaatst naar het team voor het volgende deel, en dat mag ook wel na een jaar aan gratis updates. In ieder geval lijkt er de komende maand(en) nog genoeg te doen:</p>
      <ul>
        <li>7 november: The Teague Temptation – Legacy Escalation</li>
        <li>7 november: The Bahadur Dexterity – Legacy Escalation</li>
        <li>7 november: The Great Heist – Challenge Pack</li>
        <li>14 november: The Montague Audacity – Escalation</li>
        <li>14 november: Master Fortune Teller – Legacy Challenge Pack (unlock: TAC-4 S/A Desert)</li>
        <li>14 november: Art of Revenge – Legacy Challenge Pack (unlock: Masamune (katana))</li>
        <li>19 november: Blake’s Endeavour – Challenge Pack (unlock: Arkian Tuxedo)</li>
        <li>19 november: The Arthin Occultation – Legacy Escalation</li>
        <li>19 november: The Szilassi Darkness – Legacy Escalation</li>
        <li>19 november: The Plumber’s Apprentice – Legacy Challenge Pack (unlock: Claw Hammer)</li>
        <li>19 november: Master Sniper – Legacy Challenge Pack (unlock: Jaeger 7 Covert)</li>
        <li>22 november: The Fixer – Legacy Elusive Target</li>
        <li>28 november: The Mccallister Ransack – Escalation</li>
        <li>28 november: The Quimby Quandary – Escalation</li>
        <li>28 november: The Bartholomew Hornswoggle – Escalation (unlock: The Buccaneer)</li>
      </ul>
      <figure>
        <iframe src="https://www.youtube.com/embed/saa8GLh6Qnw" width="608" height="375" data-service="Youtube" scrolling="no"/>
      </figure>
      <p>               </p>
      <h3>Kleine blik op bouwwerkzaamheden Mario-afdeling Universal Studios’ Super Nintendo World</h3>
      <p>Het zal nog heel wat jaren duren voor we in Nederland het eerste Super Nintendo World-pretpark mogen verwelkomen, maar gelukkig kunnen we in de tussentijd kijken naar hoe het met eerste Super Nintendo-gebied in Universal Studios gaat. Niet via officiële foto’s ofzoiets, maar via een <a href="https://twitter.com/LCASTUDIOS_USJ/status/1191729549614239745">fanaccount</a> op Twitter is een drietal foto’s gedeeld waarop een flinke toren in een herkenbaar design staat afgebeeld. De toren heeft duideiljk iets met Super Mario te maken, maar voor we de rest kunnen bekijken zullen we toch echt even een paar maanden moeten wachten. Het gebied met Mario-thema in Super Nintendo World in Osaka moet in de lente van volgend jaar open gaan.</p>
      <figure>
        <iframe data-src="https://twitter.com/LCASTUDIOS_USJ/status/1191729549614239745?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>            </p>
      <h3>Gamejargon. Fijne dag verder, lateeer!</h3>
      <figure>
        <img src="https://cdn2.pu.nl/media/marvin/gamejargon.jpg"/>
      </figure>
    </article>
  </body>
</html>