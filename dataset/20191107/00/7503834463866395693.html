<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/alles-wat-je-moet-weten-over-need-for-speed-heat/"/>
    <meta property="og:site_name" content="Power Unlimited"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Alles wat je moet weten over Need for Speed Heat "/>
    <meta property="og:description" content="Morgen verschijnt hij na lang wachten: Need for Speed Heat. Ghost Games heeft al meerdere Need for Speed-games gemaakt, waaronder Payback in 2017. Heat pakt dingen net even anders aan. LauraJenny vertelt je hoe."/>
  </head>
  <body>
    <article>
      <h1>Alles wat je moet weten over Need for Speed Heat </h1>
      <address><time datetime="2019-11-07T00:00:00+00:00">07 Nov 2019</time> by <a rel="author">LauraJenny</a></address>
      <p>
        <b>Morgen verschijnt hij na lang wachten: Need for Speed Heat. Ghost Games heeft al meerdere Need for Speed-games gemaakt, waaronder Payback in 2017. Heat pakt dingen net even anders aan. LauraJenny vertelt je hoe.</b>
      </p>
      <p>Hoera, Need for Speed is 25 jaar oud en dat wordt gevierd met de 24ste game in de serie. Ditmaal rijd je in een soort creatieve benadering van Miami, dat Palm City heet. Denk aan palmbomen, een relaxte vibe, een zonnetje dat lekker in je ogen schijnt tijdens het rijden: heerlijk! In het spel krijg je 127 auto’s van 33 fabrikanten, waaronder Ferrari. Dat is een leuke, want het Italiaanse autohuis was in Payback niet aanwezig door een probleem met de licentie.</p>
      <p>Je hoeft in deze game niet meer te wachten tot het nacht wordt om lekker aan een illegale straatrace mee te doen, want je kunt zelf de dag-en-nachtcyclus beïnvloeden. In die nachtelijke races krijg je ‘rep’, wat betekent dat je reputatie steeds beter wordt. Met meer bekendheid komt echter ook meer politie-aandacht, dus je moet de vrienden in het blauw regelmatig zien af te schudden. De agenten treden keihard op ‘s nachts, dus de ‘heat’ is on, zullen we maar zeggen. Als ze daarbij een chopper of een soort stormram-auto moeten gebruiken, dan doen ze dat met veel plezier.</p>
      <figure>
        <iframe src="https://www.youtube.com/embed/p4Q3uh2RaZo" width="608" height="370" data-service="Youtube" scrolling="no"/>
      </figure>
      <p>   </p>
      <h3>Safehouse</h3>
      <p>Je moet de politie zien af te schudden en veilig in je safehouse komen, want anders ben je al je behaalde rep van die avond kwijt. Die rep betekent trouwens ook dat je prestatie-upgrades niet meer via willekeurige Speedcards komen. Er zitten ook geen loot boxes in het spel, maar er is natuurlijk wel betaalde downloadbare content waarvan je wel van tevoren weet wat je kunt verwachten. Je kunt trouwens met je rep nieuwe onderdelen van je auto vrijspelen, om er ook voor te betalen, heb je echter ook de dag nodig.</p>
      <p>Je kunt de avond lekker vroeg laten vallen als je graag aan illegale races wil meedoen, maar overdag is er ook wat te winnen. Overdag moet je het bij officiële races houden, waarbij je geld verdient om ook daadwerkelijk die onderdelen die je met je rep hebt kunnen vrijspelen aan te schaffen. De politie is dan natuurlijk ook aanwezig, maar alleen om je aan de kant te zetten voor te hard rijden terwijl je bij daglicht de grote open wereld ontdekt. Het is dan een stuk minder stressvol, omdat je niets doet wat compleet illegaal is.</p>
      <figure>
        <img src="https://cdn2.pu.nl/media/laura/needforspeedheat.jpg"/>
      </figure>
      <p>     </p>
      <h3>Je avatar veranderen</h3>
      <p>Wat trouwens helemaal nieuw is, dat is dat je je personage ook kunt aanpassen. Je avatar was eerder nooit zo van belang (logisch ook, je ziet hem zelden), maar in Heat kun je het uiterlijk ervan flink aanpassen. Wat een nog cooler nieuw ding is, dat is de Need for Speed Heat-app. Hiermee kun je nu al auto’s pimpen op je smartphone en ze straks in je game gebruiken. Er komen bovendien elke week nieuwe auto’s uit in de app, zodra de game er is.</p>
      <p>Ik heb je tot nu toe vooral verteld over de singleplayermodus, maar natuurlijk kun je ook multiplayer racen. De online multiplayermodus Alldrive is terug, waarin je teams kunt creëren en met je crew andere racers kunt aanpakken. Deze iets vrijere multiplayermodus is erg tof, want zelfs als je vrienden het geweldig doen in races, dan heb jij daar voordeel van in het klassement. Je kunt in totaal met 16 mensen tegelijk racen in de online multiplayer.</p>
      <figure>
        <img src="https://cdn2.pu.nl/media/laura/needforspeed42.jpg"/>
      </figure>
      <p>   </p>
      <h3>Fijne beats</h3>
      <p>Over een Need for Speed-game kun je veel vertellen, maar over het algemeen leer je toch het meeste over wat je kunt verwachten door trailers te kijken. Eerder in dit artikel vind je een trailer, en zometeen volgt er nog één. Hierin zie je wat je visueel kunt verwachten, maar wordt er ook alvast een sfeer neergezet qua muziek. Verwacht muziek van één van mijn favo artiesten, BJ The Chicago Kid, maar ook Burna Boy, Diplo, Logic en French Montana zijn van de partij. De soundtrack van de game bevat bovendien veel Latin-achtige beats, wat natuurlijk perfect past bij het racen in het zonnetje, of in het licht van het neon van de stad.</p>
      <p>Kortom, we kunnen stellen dat Heat een verschil is van dag en nacht vergeleken bij zijn voorganger (badumtss). Maar, wordt Need for Speed Heat een nieuwe Underground? Morgen, 8 november, kun je het ontdekken, want dan verschijnt Need for Speed Heat op PlayStation 4, Xbox One en PC. Met EA Access heb je al toegang sinds 5 november. Enjoy!</p>
      <figure>
        <iframe src="https://www.youtube.com/embed/04KPiGmC7Lc" width="608" height="370" data-service="Youtube" scrolling="no"/>
      </figure>
      <p>   </p>
    </article>
  </body>
</html>