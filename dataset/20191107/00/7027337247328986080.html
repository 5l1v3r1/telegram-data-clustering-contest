<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697200/%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D8%AF%D8%B1-%D8%B4%D8%B1%D8%A7%DB%8C%D8%B7-%D9%86%D8%A7%D8%B3%D8%A7%D9%84%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="هوای تهران در شرایط ناسالم"/>
    <meta property="og:description" content="پیش‌بینی‌های شرکت کنترل کیفیت هوای تهران نشان می‌دهد که امروز، با افزایش تردد خودروها و با حاکمیت جو آرام و آسمان غبارآلود، هوای اکثر مناطق پایتخت در شرایط ناسالم قرار خواهد گرفت."/>
  </head>
  <body>
    <article>
      <h1>هوای تهران در شرایط ناسالم</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034382_529.jpg"/>
      </figure>
      <p>پیش‌بینی‌های شرکت کنترل کیفیت هوای تهران نشان می‌دهد که امروز، با افزایش تردد خودروها و با حاکمیت جو آرام و آسمان غبارآلود، هوای اکثر مناطق پایتخت در شرایط ناسالم قرار خواهد گرفت.</p>
      <p>به گزارش ایسنا، پیش‌بینی‌های انجام ‌شده در شرکت کنترل کیفیت هوای تهران نشان می‌دهد که امروز، پنجشنبه ۱۶ آبان ماه ۹۸، با افزایش تردد خودروها، همراه با حاکمیت جو آرام و آسمان غبارآلود، شرایط برای تجمع آلاینده‌ها به‌ویژه ذرات معلق مهیا شده و اکثر مناطق پایتخت در شرایط ناسالم قرار خواهد گرفت.</p>
      <p>بر این اساس تداوم شرایط جوی آرام و نسبتاً پایدار در طی روز، پراکندگی آلاینده‌ها را محدود کرده و احتمال می‌رود در مناطق پرتردد، کیفیت هوا در شرایط نامطلوب باقی بماند.</p>
      <p>همچنین در ساعات اوج ترافیک شبانگاهی غلظت ذرات معلق افزایش یافته و پیش‌بینی می‌شود در اکثر مناطق شرایط ناسالم به‌ویژه برای گروه‌های حساس برقرار شود.</p>
      <p>بنا بر اعلام شرکت کنترل کیفیت هوای تهران، با افزایش نسبی سرعت باد در نخستین ساعات روز جمعه ۱۷ آبان، انتظار می‌رود همراه با کاهش تردد خودروها در روز تعطیل در ساعات صبحگاه از غلظت آلاینده‌ها (ذرات معلق) نسبت به روز قبل کاسته شود. با این ‌حال در پاره‌ای مناطق با شرایط نامطلوب کیفیت هوا به‌ویژه برای گروه‌های حساس روبه‌رو خواهیم شد. در طول روز هم با افزایش پایداری جوی و رشد ابر، تا حدودی از غلظت آلاینده‌ها کاسته خواهد شد. هرچند که در اواخر وقت جمعه نیز با افزایش حجم ترافیک، غلظت آلاینده‌ها افزایش پیدا کرده و با کاهش سرعت باد و شرایط پایدار جوی احتمال کاهش کیفیت هوا در مناطق پرتردد وجود خواهد داشت.</p>
    </article>
  </body>
</html>