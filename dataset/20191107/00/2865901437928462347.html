<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/emotivna-milojeviceva-konferencija-nemamo-banke-a-hocemo-da-vozimo-ferari-to-smo-mi/341830"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Emotivna Milojevićeva konferencija: Nemamo banke, a hoćemo da vozimo ferari, to smo mi..."/>
    <meta property="og:description" content="„Bojim se da će u budućnosti razlika biti još veća“, poručio je trener crveno-belih"/>
  </head>
  <body>
    <article>
      <h1>Emotivna Milojevićeva konferencija: Nemamo banke, a hoćemo da vozimo ferari, to smo mi...</h1>
      <h2>„Bojim se da će u budućnosti razlika biti još veća“, poručio je trener crveno-belih</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Crvena zvezda je udarila u zid. Barem u beogradskom meču. Sve viđeno u Londonu, ponovilo se na Marakani. Totenhem je bio brži, jači, agresivniji i spretniji… Crveno-beli nemaju za čim da žale, iako je javnost očekivala još jedan veliki skalp u Ljutice Bogdana.</p>
      <p>Trener <b>Vladan Milojević</b> bio je vrlo emotivan, posebno posle konstatacije da se crveno-beli nisu previše trudili.<br/>„<b>Sve se vrti oko tog novca… Ne zadovoljavamo se samom činjenicom da smo među 32 ekipe u Evropi. Vidite i da ste danas imali neke katastrofalne rezultate. Galatasaraj je primio šest golova u Madridu. Razlika je velika, bojim se da će u budućnosti biti još veća. Zar vi mislite da oni slučajno hoće da prave zatvorenu ligu. Evo, Totenhem je dobio sedam golova od Bajerna. Šta oni da kažu? Zar vi stvarno ne vidite tu razliku? Oni su dominantni i fizički jači. Ali to smo mi. Nemamo banke, a hoćemo da vozimo ferari</b>“, rekao je <b>Vladan</b> <b>Milojević</b> na zvaničnoj konferenciji za medije.</p>
      <p>
        <b>
          <a href="https://www.mozzartsport.com/fudbal/vesti/vladan-milojevic-nisam-populista-nisam-vidovit-cutimo-i-radimo/341826"> Vladan Milojević: Nisam populista, nisam vidovit, ćutimo i radimo</a>
        </b>
      </p>
      <p>Oštro je Zvezdin strateg stao u odbranu <b>Dušana Jovančića</b> i <b>Njegoša</b> <b>Petrovića</b> za koje je jedan kolega konstatovao da su podbacili.<br/><b>„Teške reči. Kao trener se ne bih složio sa takvom konstatacijom. Njegoš Petrović je jedan od od najtalentovanijih igrača u Srbiji. Kad će da postane igrač, ako ne sad. Prošli put smo stavili nekog drugog, pa smo primili pet golova. Volim svoje igrače, znam koliko im je teško u ovom trenutku. Taj Jovančić je mnogo puta bio ključni igrač. Najveće blago Crvene zvezde su Njegoš Petrović, Velja Nikolić i Krstović. Ako treba neko da plati cenu, ja ću da je platim. Umesto da pričamo o Njegošu kao biseru, mi ćemo sada da ga pogazimo. Zato smo mi takvi kakvi jesmo</b>“.</p>
      <figure>
        <img src="https://mozzartsport.com/upload/CKEditor/06.11.2019./FK%20CZ.png"/>
      </figure>
      <p>Kratko i o utakmici.<br/>„<b>Čestitke Totenhemu na zasluženoj pobedi. Želeli smo da im skratimo prostore, do kojih oni dolaze tehnikom i brzinom. Imali smo šansu kod 0:0, zatim smo odmah kažnjeni. Posle smo imali još jednu priliku. Više su me zabrinule prinudne izmene. Prvo sa Gobeljićem, pa sa Garsijom. Na kraju ste videli da je Pavkov izašao. Sigurno neprijatna utakmica za nas, ali i iz ovog se uči. Bajern i Totenhem su ekipe iznad nas. Mi tome težimo. Mogu da čestitam igračima i da zahvalim igračima na borbi“.</b></p>
      <p>Ponosan je <b>Milojević</b> zbog jedne stvari.<br/>„<b>Pokazali smo da smo dostojanstven klub, i da imamo dostojanstvne navijače. Gosti iz Engleske su imali strahove i predrasude. Ali smo mi poslali lepu sliku u svet</b>“, zaključio je trener Crvene zvezde.</p>
      <figure>
        <img src="https://mozzartsport.com/upload/CKEditor/06.11.2019./beting%20poslednje.jpg"/>
      </figure>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/0R14eYXxcBw" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Reuters</i></p>
    </article>
  </body>
</html>