<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697241/%D8%A7%DB%8C%D8%AC%D8%A7%D8%AF-63-%D9%87%D8%B2%D8%A7%D8%B1-%D9%81%D8%B1%D8%B5%D8%AA-%D8%B4%D8%BA%D9%84%DB%8C-%D8%A8%D8%B1%D8%A7%DB%8C-%D9%85%D8%AF%D8%AF%D8%AC%D9%88%DB%8C%D8%A7%D9%86-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84%E2%80%8C%D8%AC%D8%A7%D8%B1%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="ایجاد 63 هزار فرصت شغلی برای مددجویان کمیته امداد از ابتدای سال‌جاری"/>
    <meta property="og:description" content="رئیس کمیته امداد از ایجاد ۶۳ هزار فرصت شغلی برای مددجویان این نهاد از ابتدای سال‌جاری خبر داد."/>
  </head>
  <body>
    <article>
      <h1>ایجاد 63 هزار فرصت شغلی برای مددجویان کمیته امداد از ابتدای سال‌جاری</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034512_514.jpg"/>
      </figure>
      <p>رئیس کمیته امداد از ایجاد ۶۳ هزار فرصت شغلی برای مددجویان این نهاد از ابتدای سال‌جاری خبر داد.</p>
      <p>به گزارش ایسنا و بنابر اعلام سایت خبری کمیته امداد، سیدمرتضی بختیاری که به منظور سرکشی از وضعیت خدمت رسانی به مددجویان این نهاد به استان گیلان سفر کرده است، با استاندار گیلان دیدار کرد.</p>
      <p>رئیس کمیته امداد در این دیدار ضمن قدردانی از حمایت‌های استانداری از کمیته امداد گفت: این حمایت‌ها مشوقی برای مجموعه کمیته امداد است تا بتوانند خدمات گسترده‌تری را به اقشار نیازمند جامعه ارائه دهند.</p>
      <p>وی با بیان اینکه در حال حاضر حدود ۱۲۰ هزار خانوار در گیلان تحت حمایت کمیته امداد هستند، افزود: استان گیلان با وجود سرسبزی و زیبایی طبیعی، در باطن خود محرومیت زیادی دارد که امیدواریم با همت بیش از پیش همه مسئولان، این محرومیت‌ها به پایین‌ترین حد ممکن برسد.</p>
      <p>بختیاری کمک و مساعدت مردم گیلان در مناسبت‌های مختلف سال از جمله جشن‌ عاطفه‌ها و نیکوکاری و همچنین پرداخت زکات را نقطه عطفی دانست و خاطرنشان کرد: مردم گیلان با وجود همه مشکلات اقتصادی که متحمل می‌شوند، اما همواره کمک به نیازمندان را در سرلوحه کار خود دارند و افزایش چندبرابری کمک‌ها در بخش‌های مختلف حمایتی، گویای همین مطلب است.</p>
      <p>رئیس کمیته امداد تصریح کرد: اشتغال، مسکن و فرهنگ‌سازی سه رکن اصلی توانمندسازی هستند که بنا به دستور مقام معظم رهبری توانمندسازی با ایجاد زمینه درآمد با ثبات و رعایت تکریم خانوارها در صدر برنامه‌های این نهاد قرار دارد.</p>
      <p>وی با اشاره به ایجاد ۶۳ هزار فرصت شغلی برای مددجویان کمیته امداد از ابتدای سال جاری، گفت: برای اجرای طرح‌های شغلی مددجویان ۱۵۰۰ میلیارد تومان تسهیلات ارائه شده است که امیدواریم این روند تا پایان سال جاری به ایجاد ۱۷۰ هزار فرصت شغلی منجر شود.</p>
      <p>بختیاری همچنین به بسته‌های تشویقی برای کارآفرینان اشاره کرد و افزود: هر کارآفرینی که بتواند ۱۰ نفر از مددجویان کمیته امداد را مشغول به کار کند، مبلغ ۵۰۰ میلیون تومان از تسهیلات قرض‌الحسنه بهره‌مند خواهد شد.</p>
      <p>بختیاری حمایت‌های دولت و دستگاه‌های اجرایی را در تسریع روند ساخت مسکن محرومان اثرگذار دانست و افزود: هشت هزار مددجو در گیلان فاقد مسکن هستند که امیدواریم بتوانیم تعداد مددجویان فاقد مسکن را به صفر برسانیم.</p>
      <p>رئیس کمیته امداد به ظرفیت‌های دانشجویی و دانش‌آموزی در کشور هم اشاره کرد و گفت: ۷۰ هزار دانشجو و ۳۶۰ هزار دانش‌آموز تحت حمایت کمیته امداد هستند که درصدد هستیم با همکاری شرکت‌های دانش‌بنیان و دانشگاه‌ها، فعالیت‌های گسترده‌ای را در بخش موضوعات دانش‌بنیان برای ارائه خدمات بهتر به محرومان انجام دهیم.</p>
      <p>ارسلان زارع - استاندار گیلان نیز در این دیدار افتتاح هزار واحد مسکن برای محرومان گیلان را نقطه عطفی برای استمرار خدمت به محرومان دانست و گفت: فعالیت‌های کمیته امداد در طی چهار دهه قابل تقدیر است و در سال‌های اخیر اقدامات مؤثری در بخش‌های مسکن و اشتغال و فرهنگی انجام داده است.</p>
      <p>استاندار گیلان با اشاره به اجرای ۳۷۵۰ طرح اشتغال‌زایی با اعتبار ۹۰ میلیارد تومان در نیمه اول سال جاری توسط مددجویان کمیته امداد گیلان، ابراز امیدواریم کرد که با حمایت‌های دولت، در راستای افزایش نرخ اشتغال و کاهش نرخ بیکاری استان گام‌های مؤثرتری برداشته شود.</p>
      <p>زارع از اعلام آمادگی استانداری گیلان با همکاری بنیاد مسکن برای شناسایی و تامین زمین در شهرهای زیر ۲۰ هزار نفر برای ساخت مسکن محرومان خبرداد و گفت: بیش از ۵۰ درصد از مددجویان را زنان سرپرست خانوار تشکیل می‌دهند که باتوجه به افزایش اجاره بهای مسکن، باید برای ساخت مسکن این قشر اقدام عاجل صورت گیرد.</p>
      <p>وی مددجویان کمیته امداد و بهزیستی را از سرمایه‌های ارزشمند اجتماعی دانست و افزود: اعتقاد داریم با فعال‌تر کردن بخش‌های فرهنگی دو نهاد و ارتقای سطح معنوی و آگاهی این مددجویان بتوانیم از ظرفیت آن‌ها در بخش‌های مختلف به ویژه حوزه گردشگری بهره بیشتری بگیریم.</p>
      <p>استاندار گیلان تقویت طرح‌های اشتغال در بخش‌های کشاورزی، شیلات، گردشگری، فرش و پرورش کرم ابریشم را خواستار شد و آمادگی استانداری برای حمایت از این طرح‌ها را اعلام کرد.</p>
    </article>
  </body>
</html>