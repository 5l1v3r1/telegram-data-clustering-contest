<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773296,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="פייסבוק בוחנת מנגנון זיהוי פנים לאפליקציית המובייל"/>
    <meta property="og:description" content="הרשת החברתית מפתחת כלי שיסרוק את פני הגולש לאימות זהותו, ואף מערכת שתשווה בין התמונה ובין תמונת תעודה רשמית שלו; לא ידוע מתי יושקו הפיתוחים האמורים, אך פייסבוק התחייבה שלא תנצל לרעה את המידע האמור"/>
  </head>
  <body>
    <article>
      <h1>פייסבוק בוחנת מנגנון זיהוי פנים לאפליקציית המובייל</h1>
      <h2>הרשת החברתית מפתחת כלי שיסרוק את פני הגולש לאימות זהותו, ואף מערכת שתשווה בין התמונה ובין תמונת תעודה רשמית שלו; לא ידוע מתי יושקו הפיתוחים האמורים, אך פייסבוק התחייבה שלא תנצל לרעה את המידע האמור</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">רפאל קאהאן</a></address>
      <p>פייסבוק בוחנת מנגנון זיהוי פנים שיתפקד כמנעול גישה לאפליקציית המובייל שלה - כך חשפה ג'יין מנצ'ן וונג, מפתחת שמתמחה באיתור תכונות חדשות בשלב הבדיקה, וכבר גילתה לא מעט מהן בפייסבוק בעבר. לדבריה, מקטעי קוד שבחנה מכילים מנגנון שידרוש שימוש במצלמת הסלפי של הטלפון לאימות זהות המשתמש, מנגנון שיבקש ממנו להזיז את ראשו בזוויות שונות כדי לשפר את דיוק הזיהוי. בכך, יעבוד הכלי בדומה לתכונת רישום הפנים במערכות הזיהוי של מכשירי אנדרואיד ואייפון. </p>
      <p>הרשת החברתית מסרה לאתר Engadget שהתכונה האמורה אכן נועדה לזיהוי פנים ונמצאת בשלבי פיתוח, ותנועת הראש הנדרשת נועדה להוכיח שהמשתמש הוא אדם ולא תמונה או ניסיון הטעיה אחר. כמו כן, מסרה שנתוני זיהוי פנים לא יישמרו יותר משלושים יום לפני שיימחקו, ושאף גורם לא יקבל גישה לסרטוני הזיהוי. המערכת של פייסבוק דומה קצת ל-Face ID של אפל, אך היא פחות מאובטחת. יתכן שהחברה תשתמש בה בתור עוד שלב אימות ולא כנעילה עיקרית שתחליף את הסיסמה למשל.</p>
      <figure>
        <img src="https://images1.calcalist.co.il/PicServer3/2017/12/13/778990/37_l.jpg"/>
        <figcaption>סריקת פנים במערכת Face ID של אפל <br/>צילום: רויטרס</figcaption>
      </figure>
      <p>הסיבה לכך היא שאין לאפליקציה גישה למצלמת עומק שמשמשת בדרך כלל למיפוי הפנים באייפון או במכשירי אנדרואיד מסוימים; מצלמת סלפי פשוטה לא מסוגלת להעריך אם האובייקט מולה הוא דו ממדי כמו תצלום או תלת ממדי כמו אדם. כמו כן, אפל לא מאפשרת לאפליקציות חיצוניות לגשת למצלמת ה-Face ID. מעבר לזיהוי הפנים, וונג גם מצאה עדות לכך שפייסבוק עשויה לבקש בעתיד הזדהות עם ת''ז בעלת תמונה של המשתמש, מה שיסייע להוכיח לחברה שלפניה משתמש אמיתי; למרות כללי השימוש של הרשת החברתית, משתמשים רבים מזייפים או מעוותים את זהותם. המנגנון הנ"ל יאפשר לפייסבוק להשוות בין תמונת התעודה ותמונת המשתמש, לשיפור אמינות האימות.  בינתיים, מדובר בכלים שנמצאים בשלבי ניסוי פנימי ולא ידוע אם ומתי יושקו. כנראה שפייסבוק תמשוך הרבה אש כשתעשה זאת: לחברה היסטוריה עשירה של פגיעה בפרטיות גולשים וזכויותיהם, וניצול של כל פיסת מידע אישי שהצליחה לדלות מהקהל.</p>
    </article>
  </body>
</html>