<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697198/%D9%BE%D9%84%D9%85%D8%A8-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D9%85%D8%AC%D8%B1%D8%AF%DB%8C-%D8%AF%D8%B1-%D9%85%D8%AD%D8%AF%D9%88%D8%AF%D9%87-%D9%85%DB%8C%D8%AF%D8%A7%D9%86-%D8%A7%D9%85%D8%A7%D9%85-%D8%AD%D8%B3%DB%8C%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="پلمب خانه‌های مجردی در محدوده میدان امام حسین تهران"/>
    <meta property="og:description" content="رییس پلیس پیشگیری تهران بزرگ از اجرای طرح برخورد با خانه‌های مجردی که به پاتوق معتادان و مجرمان تبدیل شده بود، خبر داد."/>
  </head>
  <body>
    <article>
      <h1>پلمب خانه‌های مجردی در محدوده میدان امام حسین تهران</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034380_650.jpg"/>
      </figure>
      <p>رییس پلیس پیشگیری تهران بزرگ از اجرای طرح برخورد با خانه‌های مجردی که به پاتوق معتادان و مجرمان تبدیل شده بود، خبر داد.</p>
      <p>به گزارش ایسنا، سردار کیوان ظهیری در حاشیه اجرای این طرح که صبح امروز در میدان امام حسین تهران بزرگ شد، با حضور در جمع خبرنگاران گفت: از حدود یک هفته پیش اجرای طرح انضباط اجتماعی در محلات اطراف میدان امام حسین در دستور کار پلیس قرار گرفت و این طرح با هماهنگی مرجع قضایی اجرایی شد.</p>
      <p>وی با بیان اینکه پلیس برای اجرای این طرح حدود سه ماه کار اطلاعاتی انجام داده است، ادامه داد: در این طرح خانه‌هایی که اتاق‌های داخل آن به چندین واحد تقسیم شده و هر واحد نیز به چندین نفر اجاره داده شده بود، شناسایی شد که در ابتدا به مالکان این منازل هشدارهای لازم را دادیم و تاکید کردیم که طی مدت ۱۰ روز باید این منازل تخلیه شوند.</p>
      <p>ظهیری با بیان اینکه متاسفانه مالکان توجهی به هشدارها نکردند، گفت: امروز آخرین روز از مهلت ۱۰ روزه بود که به پایان رسید و در همین راستا نیز طرح خود را برای پلمب این منازل اجرا کردیم. رییس پلیس پیشگیری تهران بزرگ با اشاره به شناسایی ۶۳ منزل در این طرح در محدوده میدان امام حسین (ع) اظهار کرد: امروز ۳۷ منزل با حکم قضایی پلمب شد و اجرای این طرح در روزهای آتی نیز ادامه خواهد داشت.</p>
      <p>وی در مورد افراد حاضر در این خانه‌ها نیز گفت: مالکان این خانه‌ها، فضاهای داخلی این منازل را در ازای شبی ۳۰ تا ۵۰ هزار تومان به افرادی نظیر معتادان، مجرمان و... و. اجاره می‌دادند؛ به طوری که در یک خانه ۲۰ تا ۳۰ اتاق مجزا ایجاد کرده بودند و در هر اتاق نیز بین ۵ تا ۱۰ نفر حضور داشتند و در این فضاها اقدام به مالخری، مصرف موادمخدر، قاچاق و انجام دیگر اقدامات مجرمانه کرده بودند.</p>
      <p>ظهیری با بیان اینکه این طرح در سه نقطه از محله میدان امام حسین به اجرا درآمد، خاطرنشان کرد: طبق برآوردهای ما بیش از ۲۰۰۰ نفر در این خانه‌ها ساکن هستند.</p>
      <p>رییس پلیس پیشگیری تهران بزرگ در مورد معتادان متجاهر نیز گفت: حدود ۷۰۰ معتاد متجاهر در این محدوده جمع آوری شده‌اند که به کمپ‌های ترک اعتیاد و مراکز بازپروری منتقل شدند.</p>
      <p>وی در مورد حضور اتباع بیگانه نیز گفت: با همکاری پلیس امنیت اگر در میان این افراد، اتباع بیگانه غیرمجاز حضور داشته باشد نسبت به بازگرداندن آنان به کشورشان اقدام خواهیم کرد.</p>
      <p>ظهیری با تاکید بر اینکه اجرای این طرح تنها در محدوده میدان امام حسین (ع) نخواهد بود، خاطرنشان کرد: این طرح در باقی مناطق پایتخت نیز اجرا خواهد شد و اجرای آن نیز تا زمان پاکسازی کامل مناطق ادامه خواهد داشت.</p>
      <p>وی به مالکان این خانه‌ها نیز هشدار داد که برای ادامه فعالیت خود حتما مجوزهای لازم را از پلیس و دیگر نهادهای مربوطه اخذ کنند؛ چرا که فعالیت آنان به این شکل و شیوه جرم بوده و با توجه به اینکه بستری برای انجام اقدامات مجرمانه است، پلیس حتما با آن برخورد خواهد کرد.</p>
    </article>
  </body>
</html>