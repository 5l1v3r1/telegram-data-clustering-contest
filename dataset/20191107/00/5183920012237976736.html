<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/145590"/>
    <meta property="og:site_name" content="Контракты.UA"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Скандальний Закон Зеленського про судову реформу набрав чинності"/>
    <meta property="og:description" content="7 листопада набрав чинності Закон України &quot;Про внесення змін до деяких законів України щодо діяльності органів суддівського врядування&quot; (реєстр. № законопроекту 1008). Вказаний закон було прийнято Парламентом у другому читанні 16 жовтня."/>
  </head>
  <body>
    <article>
      <h1>Скандальний Закон Зеленського про судову реформу набрав чинності</h1>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>7 листопада набрав чинності Закон України "Про внесення змін до деяких законів України щодо діяльності органів суддівського врядування" (реєстр. № законопроекту 1008). Вказаний закон було прийнято Парламентом у другому читанні 16 жовтня.</p>
      <p>Всупереч численним застереженням міжнародних партнерів, громадськості та бізнесу, Президент Володимир Зеленський відмовився ветувати закон 1008. </p>
      <p>Законом, серед іншого, передбачено:</p>
      <p>"перезавантаження" нового Верховного Суду шляхом проведення повторного відбору суддів та скорочення їх кількості вдвічі – з 200 до 100;</p>
      <p>ліквідація діючої Вищої кваліфкомісії суддів і створення нової, при цьому Вища рада правосуддя залишає за собою статус-кво;</p>
      <p>розширення повноважень Вищої ради правосуддя;</p>
      <p>створення при Вищій раді правосуддя Комісії з питань доброчесності та етики;</p>
      <p>зміни дисциплінарних процедур щодо суддів, у тому числі надання можливості подавати анонімні заяви щодо суддів.</p>
      <p>Нагадаємо, <b>проект 1008 був розкритикований міжнародною спільнотою</b>, як такий, що суттєво <b>загрожує суддівській незалежності</b>.</p>
      <p>Так, одними з перших з критикою виступили <b>Представництво ЄС в Україні</b> та <b>Посольство Канади,</b> які в <a href="https://sud.ua/ru/news/publication/149921-kakie-zamechaniya-k-zakonoproektu-prezidenta-o-sudebnoy-reforme-vyskazalo-predstavitelstvo-evropeyskogo-soyuza-v-ukraine-dokument"><b>спільному листі</b></a><b> </b>до Офісу Президента зазначили, що "<i>слід уникати повторного відбору суддів Верховного Суду</i>", а перезавантаження Вищої кваліфікаційної комісії суддів і створення нової "<i>не будуть ефективними, якщо одночасно не реформувати Вищу раду правосуддя</i>".</p>
      <p><b>Рада Європи </b>також <a href="https://ua.interfax.com.ua/news/political/616724.html"><b>занепокоєна законом</b></a><b> </b>1008. "<i>У ньому пропонуються широкомасштабні зміни, які можуть мати <b>серйозні наслідки для незалежності судової системи</b>. Зокрема, проект закону впливає на статус і кваліфікаційні вимоги до суддів і на пов'язані з цим процедури</i>", - йдеться в <a href="https://rm.coe.int/prystaiko-mfa-ukraine-01-10-19/16809800ea"><b>листі</b></a><b> генерального секретаря Ради Європи </b>Марії <b>Пейчинович-Бурич </b>міністру закордонних справ України Вадиму Пристайку.</p>
      <p>А в документі <b>експерта Ради Європи</b> щодо оцінки проекту Закону <a href="https://w1.c1.rada.gov.ua/pls/zweb2/webproc4_1?pf3511=66251">№1008</a> "Про внесення змін до деяких законів України щодо діяльності органів суддівського врядування" стосовно його відповідності стандартам та рекомендаціям Ради Європи, який <a href="https://sud.ua/ru/news/publication/152436-eksperti-radi-yevropi-otsinili-zakonoproekt-no1008-schodo-sudovoyi-reformi"><b>оприлюднила</b> </a>"Судово-юридична газета", чітко зазначено, що "<i>Запропоноване скорочення не виправдано причинами зменшення навантаження чи реформою касаційних функцій Верховного Суду. <b>Насправді, обґрунтування такого зменшення кількості суддів є незрозумілим та не пояснюється зміною ролі Верховного Суду</b> в межах судової системи, оскільки нещодавно Верховний Суд було реструктуризовано та оновлено</i>".</p>
      <p>На початку жовтня<b> Моніторинговий комітет ПАРЄ</b> спрямував запит до <b>Венеційської Комісії</b> щодо запропонованих проектом 1008 змін стосовно діяльності Верховного Суду та органів суддівського врядування, - повідомляється на офіційному сайті <a href="https://www.venice.coe.int/webforms/events/?id=2830"><b>Комісії</b></a><b>. </b>Венеційська комісія <a href="https://dt.ua/POLITICS/venecianska-komisiya-dast-ocinku-sudoviy-reformi-zelenskogo-ta-zakonu-pro-movu-v-grudni-327000_.html"><b>має намір дати свою оцінку</b></a> прийнятому Закону 1008 в рамках пленарної сесії, яка відбудеться 6-7 грудня.</p>
      <p>В день розгляду проекту 1008 у другому читанні найбільші бізнес-асоціації (<b>Американська торговельна палата в Україні</b>, <b>Європейська Бізнес Асоціація</b> та <b>Спілка українських підприємців</b>) оприлюднили <a href="http://chamber.ua/Media/News/12725?fbclid=IwAR2iiMEOHiaRkbdg4ZUvnXGKZyNF-QIHWuDQU_w19oCjaxK07m6RNy78Kh4"><b>спільну заяву</b></a><b>,</b> в якій зазначили, що "<i>бізнес-спільнота дуже занепокоєна оцінками, згідно з якими позивачі будуть змушені чекати понад 5 років на рішення Верховного Суду, якщо кількість його суддів скоротиться з 200 до 100 без одночасного реформування судів нижчих інстанцій, апеляційних судів та запровадження процесуальних фільтрів у кодексах</i>".</p>
      <related>
        <a href="http://kontrakty.ua/article/145581"/>
        <a href="http://kontrakty.ua/article/145574"/>
        <a href="http://kontrakty.ua/article/145569"/>
      </related>
    </article>
  </body>
</html>