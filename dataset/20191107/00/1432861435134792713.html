<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/championsleague/posledniqt-v-grupata-nanese-pyrva-zaguba-na-atletiko-v-shampionska-liga-1403714.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-07T00:22:00+00:00"/>
    <meta property="og:title" content="Последният в групата нанесе първа загуба на Атлетико в Шампионска лига"/>
    <meta property="og:description" content="Атлетико (Мадрид) допусна първа загуба в груповата фаза на Шампионска лига Дюшекчиите отстъпиха с 1:2 на Байер Леверкузен като гост, след като губеха с 0:2 до края на редовното време в двубоя"/>
  </head>
  <body>
    <article>
      <h1>Последният в групата нанесе първа загуба на Атлетико в Шампионска лига</h1>
      <address><time datetime="2019-11-07T00:22:00+00:00">07 Nov 2019, 00:22</time> by <a rel="author">Sportlive.bg</a></address>
      <p>Атлетико (Мадрид) допусна първа загуба в груповата фаза на <b><a href="https://www.sportlive.bg/worldfootball/championsleague">Шампионска лига</a></b>. "Дюшекчиите" отстъпиха с 1:2 на Байер Леверкузен като гост, след като губеха с 0:2 до края на редовното време в двубоя. Головете за германците отбелязаха Томас Партей (автогол), 41', и Кевин Фоланд 55'. Попадението за Атлетико бе дело на Алваро Мората в 90+4'.</p>
      <p>Испанският тим заема второто място в своята група, където лидер е Ювентус. Атлетико има 7 точки, докато Байер е последен с 3.</p>
      <p>Байер диктува развоя на играта в първите 20 минути, а първата сериозна опасност пред вратата, пазена от Облак, дойде в 21'. Тогава изстрел на Фоланд бе неутрализиран от словенския вратар. В 38' Севен бендер от състава на Байер нацели гредата след изпълнение на фаул. "Аспирините" откриха резултата в 41', когато Облак изби след изпълнение на пряк свободен удар, но топката стигна до Арангис, който центрира от аутлинията назад. В опит да изчисти Партей вкара в собствената си врата.</p>
      <p>Германците шокираха Атлетико в 55', когато стигнаха до втори гол. В ситуацията Белараби центрира в наказателното поле, топката стигна до Кевин Фолан, който стреля точно в долния ляв ъгъл за 2:0. Испанците натиснаха и в 63' Лемар застраши вратата на Байер след пряк свободен удар, но Храдецки се намеси. Вратарят отрази и изстрел отблизо на Витоло скоро след това.</p>
      <p>В 76' Мората върна едно попадение, но се оказа, че е бил в засада. Минута по-късно пък Облак се намеси при удар на Джонатан Та с глава след корнер. В 84' Леверкузен остана с човек по-малко, след като Надием Амири беше изгонен за грубо нарушение. Въпреки това, мадридчани стигнаха до попадение чак в 4-ата минута на добавеното време. Партей изведе добре Мората в наказателното поле и нападателят не сгреши - 2:1.</p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Bydeshtiqt-shampion-na-Ispaniq-shte-se-nuzhdae-ot-naj-malko-tochki-za-poslednite-13-godini-1391690.html"/>
        <a href="https://www.sportlive.bg/worldfootball/spain/Alaves-sprq-Atletiko-(Madrid)-za-pyrvoto-mqsto-1389817.html"/>
        <a href="https://www.sportlive.bg/worldfootball/championsleague/Barselona-se-okaza-naj-myrzeliviq-otbor-v-ShL-za-celiq-kryg-1388058.html"/>
        <a href="https://www.sportlive.bg/worldfootball/championsleague/Morata-donese-truden-uspeh-na-Atletiko-v-skuchen-dvuboj-s-Bajer-(Leverkuzen)-1387393.html"/>
        <a href="https://www.sportlive.bg/worldfootball/championsleague/Dva-razgroma-i-27-gola-Vsichki-rezultati-i-golmajstori-v-Shampionska-liga-1403690.html"/>
      </related>
    </article>
  </body>
</html>