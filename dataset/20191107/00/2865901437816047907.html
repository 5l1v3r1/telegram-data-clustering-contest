<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/laso-gaji-se-neki-novi-nba-stil-nakic-ce-biti-odlican/341911"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Laso: Gaji se neki novi NBA stil, Nakić će biti odličan"/>
    <meta property="og:description" content="Trener Reala odlično raspoložen nakon pobede njegovog tima u Beogradu"/>
  </head>
  <body>
    <article>
      <h1>Laso: Gaji se neki novi NBA stil, Nakić će biti odličan</h1>
      <h2>Trener Reala odlično raspoložen nakon pobede njegovog tima u Beogradu</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p>Crvena zvezda nije uspela da dođe do novog trijumfa u Evroligi pred domaćom publikom. Držali su se crveno-belih čitave tri četvrtine, a onda početkom četvrte potpuno potonuli, nisu postigli poene čitavih pet minuta i dozvolili su Real Madridu da uzgdignutih ruku napusti Beograd.</p>
      <p>Trener Kraljevića, <b>Pablo</b> <b>Laso</b>, bio je veoma pričljiv nakon pobede njegovog tima. Istakao je, da je ova razlika možda bila i prevelika.<br/><b>"Želeo bih da čestitam mom timu. Nakon tri utakmice smo uspeli da odigramo dobro u gostima. Teško je bilo u prvih 30 minuta, ali u poslednjoj četvrtini smo bili odlični, imali smo dosta otvorenih šuteva. Ličilo je kao da je sve stalo u poslednju deonicu, ali Crvena zvezda je pre toga pogađala neke teške šuteve i tako se održavala u igri. Na kraju je ovih 15 poena možda i previše velika razlika"</b>, istakao je strateg Madriđana.</p>
      <p>O pitanju vezanom za favorita Evrolige, <b>Laso</b> je bio zagonetan. Zapravo, istakao je da je isuviše rano kako bi se davale bilo kakve prognoze.<br/><b>"Da li mislite da Fenerbahče nije favorit? Za mene u Evroligi je trenutno teško da kažem ko je favorit. Sada je velika borba za plej-of, da se uđe u završnicu i stekne prednost domaćeg terena, sve je izjednačeno. Previše je rano da se kaže ko je favorit, veoma je teško dobiti svaku utakmicu"</b>, rekao je <b>Laso</b>.</p>
      <p>Mnoge je zanimalo da li je Pablo Laso imao možda i previše kredita kod sudija tokom čitave utakmice.<br/><b>"Ništa nisam rekao u prvom poluvremenu, pa ako su sudije mislile da sam imao dovoljno kredita, onda mi je drago".</b></p>
      <p>Nakon toga, pričalo se i o mladim nadama Reala. Pre svega, večeras se istakao <b>Garuba</b>, koji je odličnom igrom u reketu pomogao svom timu da dođe do pobede.<br/><b>"Voleo bih kada bi svi mogli da igraju u Real Madridu. Srećan sam što uvek imamo dobre igrače koji iskaču i guraju od nazad. Garuba u ACB ligi startuje gotovo stalno, dobro se bori na ovom nivou. To dobro govori o našem sistemu, Garuba pomaže dosta i nadam se da moj tim pomaže njemu"</b>, rekao je <b>Laso</b>.</p>
      <p>Potom se <b>Laso</b> dotakao i <b>Marija</b> <b>Nakića</b>, za koga tvrdi da je pred njim prilično dug put razvoja.<br/><b>"Ovo je možda i najteža godina u njegovoj karijeri. Kada igraš u mlađim kategorijama svi ti govore kako da igraš i kako znaš. Tvrdim da će biti odličan, on još treba da raste, ovo je njegova prva profesionalna sezona. Znam da će biti odličan kada stane na teren kada bude bilo važno"</b>, istakao je strateg Reala.</p>
      <p>Potom se posvetio i <b>Ognjenu</b> <b>Kuzmiću</b>, koji je jedan deo karijere proveo upravo u dresu madridskog kluba.<br/><b>"Svi u mojoj organizaciji vole Kuzmića. Toliko smo tužni što je dobio tu povredu prošle sezone nakon prvih par utakmica, oporavio se, pa opet vratio i onda se desila ta nezgoda. Ali sada sam srećan što se nalazi na terenu i mislim da će dosta pomoći Crvenoj zvezdi".</b></p>
      <p>Real Madrid je uputio nekoliko šuteva u poslednjim sekundama utakmice, što se nije dopalo beogradskoj publici. Ipak, <b>Pablo</b> <b>Laso</b> ističe da je svaki poen važan i da se do samog kraja neće znati da li će baš jedan biti preloman za plej-of ili prednost domaćeg terena.<br/><b>"Moraš da budeš siguran na kraju kada se sve srede svi poeni. Ne zna se da li će na kraju taj poen biti potreban i da li će Zvezda biti u borbi za plej-of. To je novi NBA stil koji se gaji, ako Zvezdu možemo da pobedimo sa 15 poena, pobedićemo je tako, a ne sa, recimo, 12".</b></p>
      <p>Za kraj, <b>Laso</b> je novinare pozdravio u prilično prijatnom tonu.<br/><b>"Zadovoljstvo mi je uvek da budem ovde"</b>, zaključio je strateg Reala.</p>
      <p>
        <b>Piše: </b>
        <i>Srđan TODOROVIĆ</i>
        <br/>
        <b>Foto: </b>
        <i>Star Sport</i>
      </p>
    </article>
  </body>
</html>