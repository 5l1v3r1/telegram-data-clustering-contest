<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697226/%D8%AF%DB%8C%D9%88%D8%A7%D8%B1-%D8%B3%D8%B1%D9%BE%D9%84%E2%80%8C%D8%B0%D9%87%D8%A7%D8%A8-%DB%8C%DA%A9-%DA%A9%D8%B4%D9%81-%D8%AC%D8%AF%DB%8C%D8%AF-%D8%A8%D8%A7%D8%B3%D8%AA%D8%A7%D9%86%E2%80%8C%D8%B4%D9%86%D8%A7%D8%B3%DB%8C-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="دیوار سرپل‌ذهاب یک کشف جدید باستان‌شناسی نیست"/>
    <meta property="og:description" content="مدیرکل میراث فرهنگی، گردشگری و صنایع دستی استان کرمانشاه با اعلام اینکه دیوار سرپل‌ذهاب یک کشف جدید باستان‌شناسی نیست و از این دیوار تاریخی در منابع مختلف تاریخی یاد شده است، گفت: مقالات مختلفی نیز در این خصوص چاپ شده که در آرشیو میراث فرهنگی و دانشگاه تهران موجود است.امید قادری روز پنجشنبه در گفتگو با خبرنگار ایرنا، با اشاره به اینکه ۱۰ سال پیش این دیوار تاریخی شناسایی و مورد بررسی باستان‌شناسان قرار گرفته است، افزود: یک باستان‌شناس به نام &quot;علی بیگی&quot; در سال ۹۴ با مجوز رسمی پژوهشکده باستان‌شناسی کشور در قالب یک قرارداد، بر روی ۲۵ هزار هکتار از اراضی سرپل‌ذهاب و قصرشیرین در قالب طرح گرمسیری، پژوهش‌های باستان شناسانه انجام داده است.او با بیان اینکه نتایج اقدامات این باستان‌شناس در سال ۹۵ در گردهمایی سالانه باستان‌شناسی مطرح شد، تصریح کرد: در آن گزارش به وجود این دیوار طولانی اشاره شد و حتی تصویر روی مقاله ارائه شده در آن گردهمایی امتداد این دیوار را نشان می‌دهد.مدیر کل میراث فرهنگی، گردشگری و صنایع دستی استان کرمانشاه همچنین با بیان اینکه در کتاب‌هایی که با موضوع ارتباط ایران و عثمانی به تحریر درآمده‌اند نقشه‌هایی…"/>
  </head>
  <body>
    <article>
      <h1>دیوار سرپل‌ذهاب یک کشف جدید باستان‌شناسی نیست</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034460_635.jpg"/>
      </figure>
      <p>مدیرکل میراث فرهنگی، گردشگری و صنایع دستی استان کرمانشاه با اعلام اینکه دیوار سرپل‌ذهاب یک کشف جدید باستان‌شناسی نیست و از این دیوار تاریخی در منابع مختلف تاریخی یاد شده است، گفت: مقالات مختلفی نیز در این خصوص چاپ شده که در آرشیو میراث فرهنگی و دانشگاه تهران موجود است.<br/><br/>امید قادری روز پنجشنبه در گفتگو با خبرنگار ایرنا، با اشاره به اینکه ۱۰ سال پیش این دیوار تاریخی شناسایی و مورد بررسی باستان‌شناسان قرار گرفته است، افزود: یک باستان‌شناس به نام "علی بیگی" در سال ۹۴ با مجوز رسمی پژوهشکده باستان‌شناسی کشور در قالب یک قرارداد، بر روی ۲۵ هزار هکتار از اراضی سرپل‌ذهاب و قصرشیرین در قالب طرح گرمسیری، پژوهش‌های باستان شناسانه انجام داده است.<br/><br/>او با بیان اینکه نتایج اقدامات این باستان‌شناس در سال ۹۵ در گردهمایی سالانه باستان‌شناسی مطرح شد، تصریح کرد: در آن گزارش به وجود این دیوار طولانی اشاره شد و حتی تصویر روی مقاله ارائه شده در آن گردهمایی امتداد این دیوار را نشان می‌دهد.<br/><br/>مدیر کل میراث فرهنگی، گردشگری و صنایع دستی استان کرمانشاه همچنین با بیان اینکه در کتاب‌هایی که با موضوع ارتباط ایران و عثمانی به تحریر درآمده‌اند نقشه‌هایی از وجود این دیوار به چاپ رسیده است.<br/><br/>قادری اضافه کرد: همچنین در سال ۱۸۵۰ مسیو "چریکُف" در سفرنامه خود به ایران به وجود این دیوار در بین شهرستان‌های سرپل‌ذهاب و قصرشیرین اشاره کرده و بر خلاف ادعای برخی از رسانه‌ها این کشف جدیدی نبوده است.<br/><br/>این مسئول با بیان اینکه در بین باستان‌شناسان ارائه گزارشات و مقالات به صورت تدریجی یک امر کاملا مرسوم به حساب می‌آید، تصریح کرد: به عنوان مثال حدود ۲۰ سال پیش باستان‌شناسان بر روی غار "وزمه" اسلام‌آبادغرب پژوهش کرده‌اند، ولی امروز نتایج برخی از پژوهش‌ها و تحقیقات علمی خود را در مجلات مرتبط منتشر می‌کنند و این در بین باستان‌شناسان رایج است.<br/><br/>او گفت: اینکه نتایج تحقیقات باستانشناسی "علی بیگی" بر روی این دیوار تاریخی به تازگی در آخرین شماره مجله تخصصی journal Antiquity منتشر شده دلیلی بر کشف جدید باستان‌شناسی به حساب نمی‌آید و حتی خود این مجله تخصصی اعلام کرده که نتایج گزارشات علی بیگی در سال ۲۰۱۶ را چاپ کرده است.<br/><br/>مدیر کل میراث فرهنگی، گردشگری و صنایع دستی استان کرمانشاه اظهار داشت: "علی بیگی" در مقاله خود به موضوعات مختلفی از جمله اینکه این دیوار با کدام سازه‌باستانی در ارتباط بوده، وجود این دیوار در این منطقه چه معنایی می‌تواند داشته باشد و تاریخ و کارکرد آن چی بوده نیز اشاره کرده است.<br/><br/>باستان‌شناسان مطمئن نیستند که این سازه را چه کسانی ساخته‌اند و از آن برای چه هدفی استفاده می‌شد. به دلیل آسیب‌های فراوانی که در طول تاریخ چند هزارساله این اثر ارزشمند به آن واردشده، پژوهشگران حتی قادر به اعلام دقیق ابعاد عرض و ارتفاع این دیوار نیز نیستند.<br/><br/>مطالعات انجام‌شده نشان می‌دهد که این دیوار احتمالاً چهار متر عرض و حدود سه متر ارتفاع داشته است.<br/><br/>"علی بیگی" باستان‌شناس؛ با اشاره به این موضوع که ممکن است دیوار باستانی سرپلذهاب یک مرز گذاری برای یک امپراتوری باستانی باشد، گفت: مشخص نیست که این دیوار کاربری دفاعی داشته یا تنها یک اثر نمادین به شمار می‌رود. این احتمال نیز وجود دارد که این دیوار در دوره اشکانیان و یا ساسانیان ساخته شده باشد، زیرا هر دوی این حکومت‌ها در غرب ایران استحکامات و قلعه‌های متعددی ساخته‌اند و شواهد باستان‌شناسی اثبات می‌کند، در دوران این امپراتوری‌ها شهر‌ها و سیستم‌های آبیاری بزرگی در غرب ایران ساخته‌شده است؛ بنابراین احتمالاً هردوی این حکومت‌ها منابع لازم برای ساخت دیوار گاوری را داشتند.<br/><br/>گفتنی است این دیوار تنها دیوار بلند باستانی در ایران نیست. باستان‌شناسان پیش از این ساختار‌های مشابهی را در مناطق شمالی و شمال شرقی ایران یافته‌اند که از آن میان می‌توان به دیوار باستانی گرگان اشاره کرد. این دیوار‌ها ممکن است هدف دفاعی داشته باشند.</p>
    </article>
  </body>
</html>