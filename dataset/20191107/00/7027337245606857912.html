<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697269/%D8%AF%D8%B3%D8%AA%DA%AF%DB%8C%D8%B1%DB%8C-%D8%AC%D9%88%D8%A7%D9%86-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-18-%D8%B3%D8%A7%D9%84%D9%87-%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="دستگیری جوان کلاهبردار 18 ساله در همدان"/>
    <meta property="og:description" content="رئیس پلیس فتا استان همدان گفت: پسر ۱۸ ساله که از طریق برداشت غیرمجاز (فیشینگ) اقدام به برداشت از حساب کاربران را داشت، دستگیر شد."/>
  </head>
  <body>
    <article>
      <h1>دستگیری جوان کلاهبردار 18 ساله در همدان</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034557_844.jpg"/>
      </figure>
      <p>رئیس پلیس فتا استان همدان گفت: پسر ۱۸ ساله که از طریق برداشت غیرمجاز (فیشینگ) اقدام به برداشت از حساب کاربران را داشت، دستگیر شد.</p>
      <p>سرهنگ فیروز سرخوش در گفت و گو با ایسنا، اظهار کرد: با مراجعه فردی به مرجع قضایی همدان و ارائه پرونده با عنوان برداشت غیرمجاز از حساب خود، بررسی پرونده به پلیس فتا واگذار شد.</p>
      <p>وی افزود: در اظهارات اولیه شاکی و تحقیقات اولیه، مشخص شد که برداشت غیر مجاز به صورت کلاهبرداری فیشینگ بوده است.</p>
      <p>رئیس پلیس فتا استان همدان درباره شیوه کلاهبرداری فیشینگ گفت: در این روش کلاهبرداران اقدام به ایجاد صفحاتی در فضای مجازی با عنوان شارژ ارزان قیمت کرده و افراد با واردکردن مشخصات بانکی خود در این صفحات، همه اطلاعات خود را در اختیار کلاهبرداران قرار داده و هکرها به راحتی همه حساب افراد را خالی می کنند.</p>
      <p>وی ادامه داد: فرد کلاهبردار جوان ۱۸ ساله ای است که در سایتی از مردم درقبال دریافت ۲۰۰۰تومان اقدام به معرفی صیغه در شهر و استان افراد می کرده و از این طریق به ۱۰۰ حساب کاربری دسترسی پیدا و کلاهبرداری کرده است.</p>
      <p>سرخوش تاکید کرد: فرد کلاهبردار در ابتدا منکر همه اتهامات شد اما پس از دیدن مستندات انکارناپذیر به اقدامات خود اعتراف کرد.</p>
      <p>وی ادامه داد: این جوان مدعی شد که از طریق شبکه های اجتماعی به خصوص تلگرام، با این ربات صیغه یاب آشنا و پس از ساخت صفحات جعلی، اقدام به کلاهبرداری کرده است.</p>
      <p>این مقام مسئول تصریح کرد: متاسفانه شیوه کلاهبرداری فیشینگ افزایش یافته و نیاز است تا کاربران برای جلوگیری از سواستفاده های احتمالی نحوه شناسایی صفحات اصلی بانک را از طریق سایت پلیس فتا www.ciber.ir فرا بگیرند و کاربران باید بدانند که به هیچ سایت و کانالی در فضای مجازی نباید اعتماد کرد.</p>
    </article>
  </body>
</html>