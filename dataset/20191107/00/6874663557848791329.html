<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773193,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="עליות בנעילה בוול סטריט; מניות אתרי התיירות התרסקו"/>
    <meta property="og:description" content="דאו ג'ונס עלה ב-0.5%, נאסד&quot;ק טיפס ב-0.4%; טבע ניתרה ב-4.4% אחרי הדוחות; אתרי התיירות לא עומדים בתחרות מול גוגל - אקספדיה צנחה ב-27% אחרי שהחמיצה את צפי השוק, גם TripAdvisor פירסמה דוחות חלשים וקרסה ב-22%"/>
  </head>
  <body>
    <article>
      <h1>עליות בנעילה בוול סטריט; מניות אתרי התיירות התרסקו</h1>
      <h2>דאו ג'ונס עלה ב-0.5%, נאסד"ק טיפס ב-0.4%; טבע ניתרה ב-4.4% אחרי הדוחות; אתרי התיירות לא עומדים בתחרות מול גוגל - אקספדיה צנחה ב-27% אחרי שהחמיצה את צפי השוק, גם TripAdvisor פירסמה דוחות חלשים וקרסה ב-22%</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">כתבי שוק ההון</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:00</b> - נעילה חיובית בוול סטריט, על רקע האופטימיות בנושא הסחר. דאו ג'ונס עלה ב-0.5%, נאסד"ק ו-S&amp;P 500 טיפסו ב-0.4%.</p>
      <p><b>22:10</b> - מחיר הנפט הגולמי מסוג WTI עלה ב-1.4% לרמה של 57.1 דולר.</p>
      <p>העליות בוול סטריט מתמתנות - דאו ג'ונס מטפס ב-0.6%, נאסד"ק מתחזק ב-0.1% ו-S&amp;P 500 מוסיף 0.3%.</p>
      <p>האשראי הצרכני בארה"ב עלה ב-9.5 מיליארד דולר בספטמבר, לעומת 17.8 מיליארד באוגוסט. האנליסטים ציפו לגידול של 15 מיליארד דולר. הנתון נמוך מאוד ביחס לעלייה הממוצעת בשמונת החודשים הראשונים  - כ-16 מיליארד דולר. קצב הגידול השנתי עומד כעת על 2.8% - הרמה הנמוכה ביותר מאז יוני 2018.</p>
      <p><b>20:50 - </b>הזהב בשפל של שלושה חודשים: החוזים על המתכת היקרה נחלשו היום ב-1.8% או 26.7 דולר, ומחיר הזהב ננעל ב-1,466.4 דולר לאונקיה.</p>
      <p>מחירי הנפט מתחזקים על רקע דיווח שארגון יצואניות הנפט אופ"ק שוקל קיצוצים בתפוקה, במטרה לשמור על יציבות בשוק הנפט לקראת פגישה קריטית שתתקיים בדצמבר. הארגון, שבו חברות בין היתר סעודיה ורוסיה, החליט בשנה שעברה על קיצוץ בתפוקה עד לחודש מרץ 2020. היצואניות מתעתדות להיפגש בווינה ב-5 וב-6 בדצמבר כדי לדון במדיניות העתידית.</p>
      <p>הנפט מסוג WTI מתחזק ב-2.2% ונסחר ב-57.6 דולר לחבית, הנפט מסוג ברנט עולה ב-1.5% לרמה של 62.7 דולר לחבית.</p>
      <p><b>20:25 -</b> בית ההשקעות פייפר ג'פרי הוריד את דירוג המניה של אקספדיה ל'נייטרלי' מ'תשואת יתר' וחתך את מחיר היעד ל-124 דולר מ-160 דולר. האנליסט מייקל אולסון חוזה לענקית תכנון הטיולים "אתגרים במשך רבעונים רבים, עם תלות גבוהה יותר בעלויות הגדלות של ערוצי השיווק וחוסר ודאות סביב שינוי המותג של אתר Vrbo".</p>
      <p>לפי אולסון, המגמה המדאיגה ביותר עבור אקספדיה היא היעילות הפוחתת של קידום אתרים באמצעות SEO (אופטימיזיצה במנועי חיפוש), בזמן שגוגל "דוחפת קישורים 'חופשיים' בהמשך הדף". אולסון הוסיף כי גוגל "מעדיפה את פלטפורמת מציאת המלונות של עצמה, יחד עם קישורים ממומנים אחרים, שכולם מופיעים בראש עמוד החיפוש. לכן אקספדיה נדרשת לפנות לערוצי קידום יקרים יותר, מה שמשפיע עליה לרעה".</p>
      <blockquote><a href="https://www.calcalist.co.il/markets/articles/0,7340,L-3773262,00.html?AF=3773193">המשקיעים בניו יורק התאכזבו מהחברות ששלחו אותנו לטיולים בחו"ל</a> <a href="https://www.calcalist.co.il/markets/articles/0,7340,L-3773262,00.html?AF=3773193">טריפאדווייזר סיכמה רבעון מאכזב וניסתה לנחם את המשקיעים עם דיבידנד מיוחד - המניה ירדה ב-5% במסחר המאוחר; אקספדיה פספסה בפער גדול את ציפיות הרווח של השוק - המניה נפלה ב-12% במסחר המאוחר</a></blockquote>
      <p>אולסון כתב כי "יכול להיות עיכוב רציני לפני ההמראה". האנליסט טום ווייט מ-D.A. Davidson הוריד גם הוא את המלצת המניה של אקספדיה ל'נייטרלי' מ'קנייה' והוריד את מחיר היעד ל-130 דולר מ-162 דולר. ווייט כתב כי אמנם החברה מחפשת ערוצים נוספים שיוכלו לסייע לה להפחית את התלות בגוגל, אבל "אנחנו לא רואים אלטרנטיבות שיוכלו לספק בקרוב את היעילות הנדרשת".</p>
      <p>אקספדיה מתרסקת ב-24.5% אחרי הדוחות שפירסמה אתמול, טריפ אדוויזר שפירסמה גם היא דוחות מאכזבים צונחת ב-20.4%. המתחרה בוקינג צפויה לפרסם את התוצאות הכספיות הערב לאחר הנעילה והמניה נופלת ב-7.6%.</p>
      <p><b>19:00 - </b>בנעילה באירופה - בורסת פרנקפורט טיפסה ב-0.8%, פריז עלתה ב-0.4% ולונדון התחזקה ב-0.1%</p>
      <p><b>18:25 - </b>מחירי הנפט מטפסים על רקע האופטימיות בשווקים לנוכח ההתפתחות החיוביות ביחסי הסחר בין ארה"ב לסין, וציפיות להסכם בין שתי הכלכלות המובילות בעולם. הנפט מסוג WTI עולה ב-1.8% לרמה של 57.4 דולר לחבית, הנפט מסוג ברנט עולה ב-1.3% ונסחר תמורת 62.5 דולר לחבית.</p>
      <p>אחרי הדוחות: טריפאדוויזר צונחת ב-20.4%, טבע מזנקת ב-11.2%, קוואלקום קופצת ב-8.3%, ראלף לורן מתחזקת ב-11.8%.</p>
      <p><b>17:15 -</b> מדד דאו ג'ונס עלה מאז פתיחת המסחר היום ב-194 נק' לשיא חדש והוא עומד כעת על 27,687 נק'. זאת, מעט לאחר שהגיעו דיווחים מביג'ינג על הסכמה בין סין לארה"ב לבטל מכסים קיימים, בשלבים. כל זה מגיע לאחר דיווח מוקדם יותר כי הנשיא טראמפ והנשיא הסיני שי ידחו את פגישתם לדצמבר, בה הם עשוים לחתום על השלב הראשון בהסכם.</p>
      <figure>
        <img src="https://images1.calcalist.co.il/PicServer3/2018/11/14/860859/TRUMP-Y-Xi-Jinping_l.jpg"/>
        <figcaption>טראמפ עם הנשיא שי במהלך ביקור בסין <br/>צילום: גטי אימג'ס</figcaption>
      </figure>
      <p><b>16:30 -</b> פתיחה חיובית בוול סטריט: המדדים המובילים בניו יורק עולים - דאו ג'ונס מטפס ב-0.4%, נאסד"ק מתחזק ב-0.5% ו-S&amp;P 500 מוסיף 0.4%. טבע קופצת ב-8% לאחר הדוחות, ראלף לורן מזנקת ב-14%, גם היא לאחר דוחות רבעוניים שהתעלו על התחזיות, אקספדיה צונחת ב-17%, קוואלקום מטפסת ב-6.3%.</p>
      <p><b>16:10 -</b> נובה מכשירי מדידה, נסחרת גם בניו יורק וגם בתל אביב, עלתה על תחזיות השוק ופירסמה תחזית גבוהה מהצפוי: החברה הישראלית שמייצרת מערכות מדידה לתעשיית המוליכים למחצה סיכמה את הרבעון השלישי של 2019 עם הכנסות בגובה 52.5 מיליארד דולר – מעל תחזיות האנליסטים שעמדו על 50.7 מיליון דולר. הרווח המתואם עמד על 40 סנט למניה, בזמן שבשוק ציפו לרווח של 29 סנט למניה. ביחס לרבעון השלישי ב-2018, נובה רשמה נפילה של 23% בהכנסות וירידה של 17% ברווח.</p>
      <p>במקביל לדוחות פירסמה נובה תחזית חיובית – החברה צופה לרבעון הרביעי (הנוכחי) רווח מתואם של 45 סנט למניה ומכירות של 59 מיליון דולר. אנליסטים בשוק צפו לרבעון הרביעי של נובה רווח מתואם של 35 סנט למניה והכנסות של 55 מיליון דולר. מניית נובה נחלשת ב-0.3% בטרום המסחר בניו יורק.</p>
      <p><b>16:00 -</b> חצי שעה לפתיחת המסחר בניו יורק, החוזים על המדדים עולים: דאו ג'ונס מטפס ב-0.6%, נאסד"ק ו-S&amp;P 500 מוסיפים 0.4%.</p>
      <p> </p>
      <p><b>15:55 -</b> מאקרו ארה"ב: מספר האנשים ששהגישו בקשה לקבל דמי אבטלה עם תחילת נובמבר ירד ב-8,000 ל-211,000 איש - המספר הנמוך ביותר מזה חודש ואחד הנמוכים מזה עשורים, כך פורסם ב-MarketWatch.</p>
      <p><b>15:15 -</b> רלף לורן מזנקת בטרום המסחר ב-10% לאחר שהחברה פרסמה את הדוחות הרבעוניים, שעה וחצי לפני פתיחת המסחר בניו יורק. חברת האופנה היכתה את תחזיות האנליסטים הן בהכנסות והן ברווחים: הרווח הנקי עמד על 182.1 מיליון דולר או 2.34 דולר למניה, לעומת הרבעון המקביל אשתקד אז עמד הרווח הנקי על 170.3 מיליון דולר או 2.07 דולר למניה.</p>
      <p>הרווח המתואם למניה עמד על 2.55 דולר, מעל הצפי שעמד על 2.39 דולר. ההכנסות עמדו על 1.71 מיליארד דולר לעומת הרבעון המקביל שעמד על 1.69 מיליארד דולר, ומעל הצפי שעמד אף הוא על 1.69 מיליארד דולר.</p>
      <figure>
        <img src="https://images1.calcalist.co.il/PicServer3/2017/04/04/716420/polo-ralph-lauren_l.jpg"/>
        <figcaption>חנות ראלף לורן בשדירה החמישית בניו יורק <br/>צילום: hudsonawning.com</figcaption>
      </figure>
      <p><b>14:40 -</b> הפאונד נופל בעקבות מחלוקת בבנק המרכזי של אנגליה על שיעור הריבית: שניים מתוך תשעה מנהלים בבנק המרכזי הצביעו במפתיע בעד הורדת ריבית ב-0.25%. שבעה, כולל יו"ר הבנק המרכזי, הצביעו לא לשנות דבר, והריבית נשארה על 0.75%, בעקבות החלטת הרוב. למרות ההחלטה להשאיר את שיעור הריבית, מיד לאחריה הפאונד ירד ב-0.2% ל-1.28 דולר.</p>
      <p><b>14:00 -</b> <a href="https://www.calcalist.co.il/stocks/home/0,7340,L-3959-70010699,00.html?quote=%D7%98%D7%91%D7%A2%20(US)">טבע</a> פרסמה את הדוחות הרבעוניים - עמדה בתחזיות השוק, והודיעה על מינוי מנהל כספים ראשי חדש: ההכנסות עמדו ברבעון השלישי של 2019 על 4.3 מיליארד דולר - אמנם ירידה של 6% מול הרבעון המקביל, אך התחזיות היו להכנסות של 4.23 מיליארד דולר. הרווח הנקי למניה עמד על 58 סנט, הצפי היה 59 סנט רווח נקי למניה.</p>
      <figure>
        <img src="https://images1.calcalist.co.il/PicServer3/2019/02/19/885752/riv190219-calcalist-153738_l.jpg"/>
        <figcaption>קאר שולץ, מנכ"ל טבע <br/>צילום: יריב כץ</figcaption>
      </figure>
      <p>במקביל לפרסום הדוחות הודיעה טבע על מינוי אלי כליף לסמנכ"ל הכספים של החברה במקומו של מייקל מקללן שעל פרישתו הודיעה לפני שלושה חודשים.</p>
      <p>טבע מעלה את התחזיות לשנת 2019: החברה צופה הכנסות של 17.2-17.4 מיליארד דולר בסיכום השנתי, רווח תפעולי של 4 עד 4.2 מיליארד דולר (לעומת הטווח הקודם של 3.8-4) ותזרים מזומנים חופשי של 1.7 עד 2 מיליארד דולר.</p>
      <p><b>13:40 - </b>נילסן מתפצלת (Nielsen): חברת המחקר ואיסוף הנתונים - המוכרת בעיקר ממדידת רייטינג שידורי הטלוויזיה - מודיעה על תוכנית לפיצול החברה לשתי חברות עצמאיות, שייסחרו במקביל בוול סטריט. חטיבת גלובל קונקט (Global Connect), העוסקת במחקר עסקי, תופרד מחטיבת גלובל מדיה (Global Media), המתמקדת בתחום המדיה. מניית נילסן ירדה ב-24% מתחילת השנה, החברה נסחרת בבורסה של ניו יורק בשווי של 7.5 מיליארד דולר.</p>
      <p><b>13:30 -</b> אופטימיות מחודשת בעניייני שיחות הסחר (ראו עדכון מוקדם): שלוש שעות לפתיחת המסחר בניו יורק, החוזים העתידיים על המדדים המובילים עולים בשלב מוקדם זה ב-0.5%.</p>
      <p>היורו עולה ב-0.1% ל-1.108 דולר, הפאונד יציב, נסחר ב-1.286 דולר; תשואת אג"ח ארה"ב ל-10 שנים מטפסת ב-6 נק' ל-1.87%; הנפט מסוג WTI עולה ב-1.2% ל-57 דולר לחבית; הזהב יורד ב-0.7% ל-1,482.80.30 דולר האונקיה; באירופה - דאקס עולה ב-0.7%, קאק ופוטסי עולים ב-0.1%.</p>
      <p>13:40 - דוחות <a href="https://www.calcalist.co.il/stocks/home/0,7340,L-3959-11111828,00.html?quote=%D7%A1%D7%99%D7%99%D7%91%D7%A8%20%D7%90%D7%A8%D7%A7">סייברארק</a>: החברה <a href="https://www.calcalist.co.il/markets/articles/0,7340,L-3773263,00.html">הציגה בסיכום הרבעון רווח מתואם (NON-GAAP) של 25.6 מיליון דולר</a> או 65 סנט למניה, לעומת 17.8 מיליון דולר או 48 סנט למניה ברבעון המקביל - הציפיות בשוק עמדו על 42 סנט למניה. הרווח החשבונאי (GAAP) שהציגה החברה עמד על 15.2 מיליון דולר או 39 סנט למניה, לעומת 8.1 מיליון דולר או 48 סנט למניה ברבעון השלישי בשנה קודמת. ההכנסות ברבעון עלו ל-108.1 מיליון דולר בהשוואה לרבעון המקביל של 2018, אז עמדו ההכנסות על 84.6 מיליון דולר, טיפוס של 28%. ציפיות האנליסטים עמדו על 103.8 מיליון דולר.</p>
      <p><b>12:30 -</b> נציבות האיחוד האירופי חותכת את תחזית הצמיחה של האיחוד: התחזית המעודכנת עומדת על תוצר של 1.1% השנה ושל 1.2% בשנה הבאה בכלכלת גוש היורו, מול 1.2% השנה ושל 1.5% ב-2020 בתחזית שפרסמה הנציבות בחודש מאי. "העובדה שאין עוד ציפייה להתאושות משמעותית בצמיחה בשנתיים הבאות היא שינוי מהותי בהשוואה לתחזיות הקודמות, והיא מתבססת על ההנחה שחלק ניכר מהתנאים המכוננים את האטה הגלובאלית לא יחלפו", נאמר בהודעת הנציבות.</p>
      <figure>
        <img src="https://images1.calcalist.co.il/PicServer2/20122005/485727/European-central-bank.jpg_L.jpg"/>
      </figure>
      <p><b>11:30 - </b>נתוני מאקרו מדאיגים שיוצאים מגרמניה: הייצור התעשייתי ירד בספטמבר ב-0.6% (חודשי), תחזיות הכלכלנים עמדו על ירידה של 0.4%, לאחר עלייה של 0.4% באוגוסט. בחישוב שנתי נרשמה נסיגה של 4.3% במדד הייצור הגרמניה בהשוואה לספטמבר 2018.</p>
      <p><b>11:15 - </b>נעילה באסיה: ניקיי עלה ב-0.1%, האנג סנג עלה ב-0.6%, שנגחאי נסגר ללא שינוי; סופטבנק ירדה ב-2.2%, מיצובישי מוטורס נפלה ב-6.8%, שתיהן בטוקיו; סמסונג נחלשה ב-0.8% בסיאול.</p>
      <p><b>11:00 -</b> ענקית הפלדה ארסלומיטאל קופצת ב-7% באמסטרדם לאחר הדוחות: יצרנית הפלדה הגדולה בעולם לאחר שדיווחה על EBITDA של 1.06 מיליארד דולר ברבעון השני. מדובר בירידה חדה של 61% בהשוואה לרבעון המקביך, אך הנתון עדיין התעלה על הציפיות. החברה פירטה את שיעור הירידה בביקושים בארה"ב ובאירופה אך הבהירה כי היא מצמצם הוצאות לצורך לקראת הפעילת בהמשך.  </p>
      <p><b>10:40 - </b>לופטהאנזה קופצת ב-6.5% לאחר הדוחות (ראו עדכון מוקדם), זה מה שעושות המתחרות: אייר פראנס עולה ב-1.4%, IAG עולה ב-1.2% (הבעלים של בריטיש אייירווייז ואיבריה), איזיג'ט וריאנייאר מתחזקות ב-1.5%.</p>
      <figure>
        <img src="https://images1.calcalist.co.il/PicServer3/2019/02/13/884611/8.jpg"/>
        <figcaption>צילום: שאטרסטוק</figcaption>
      </figure>
      <p><b>10:30 - </b>פתיחת מסחר באירופה: מדד דאקס עולה ב-0.4%, קאק ופוטסי עולים ב-0.2%; היורו עולה ב-0.1% ל-1.107 דולר, הפאונד עולה ב-0.1% ל-1.286 דולר. ל</p>
      <p><b>10:15 - </b>דיווח מעודד שיוצא בדקות האחרונות מסין, שמודיעה כי הגיעה להסכמות עם ארה"ב על ביטול כל המכסים המתוכננים. ברויטרס מדווחים שבבייג'ין ובוושינגטון הגיעו להסכמ על ביטול בשלבים של חלק מהמכסים שכבר הוטלו.</p>
      <p>לפי דיווח ברויטרס, בסין דורשים מארה"ב לבטל כמה מהמכסים ההדדיים שכבר הוטלו לפני החתימה על הסכם סחר ראשוני ("שלב ראשון").</p>
      <p><b>9:10 - </b>פרסמו דוחות באירופה:</p>
      <p>סימנס: ענקית ההנדסה הגרמנית רשמה ברבעון הפיסקאלי הרביעי רווח נקי של 1.32 מיליארד יורו, לעומת 559 מיליון יורו ברבעון המקביל - והתעלתה על צפי האנליסטים שעמד על 1.01 מיליארד יורו בשורה התחתונה. ההכנסות טיפסו ל-24.52 מיליארד יורו, בהשוואה ל-22.61 מיליארד יורו ברבעון המקביל, הצפי בשוק עמד על 23.33 מיליארד יורו. צבר ההזמנות צמח ל-24.71 מיליארד יורו, מול 22.61 מיליארד יורו ברבעון המקביל, וגם כאן מעל הציפיות – אלה עמדו על 23.60 מיליארד יורו.</p>
      <figure>
        <img src="https://images1.calcalist.co.il/PicServer3/2017/07/22/743997/23490345_H433315_l.jpg"/>
        <figcaption>צילום: בלומברג</figcaption>
      </figure>
      <p>דויטשה טלקום: קבוצת התקשורת מגרמניה מסכמת רבעון שלישי עם עלייה של 23% בשורת הרווח הנקי ל-1.37 מיליארד יורו, בהשוואה ל-1.11 מיליארד יורו ברבעון המקביל. ההכנסות צמחו ב-4.8% ל-220.02 מיליארד יורו. החברה הורידה את הדיבידנד הרבעוני מ-70 ל-60 יורו סנט, אך העלתה במקביל את התחזית לשנה כולה, ל-EBITDA מתואם של 24.1 מיליארד יורו, מול 23.9 מיליארד יורו בתחזית קודמת.</p>
      <p>לופטהאנזה: ענקית התעופה מציגה ברבעון השלישי רווח נקי של 1.15 מיליארד יורו, לעומת 1.11 מיליארד יורו ברבעון המקביל, עלייה של 4%. צפי האנליסטים עמד על 846 מיליון דולר בשורת הרווח. הרווח לפני מס ירד ב-8% ל-1.3 מיליארד יורו. הכנסות לופטהנזה צמחו ל-10.18 מיליארד יורו, בהשוואה ל-9.96 מיליארד יורו ברבעון המקביל, הצפי בשוק עמד על 10.01 מיליארד יורו.</p>
      <p>יוניקרדיט: הבנק הגדול באיטליה סוגר את הרבעון השלישי עם רווח נקי של 1.10 מיליארד יורו, בהשוואה ל-29 מיליון יורו ברבעון המקביל. ההכנסות עלו ב-1.7% ל-4.70 מיליארד יורו. יוניקרדיט התעלה על תחזית האנליסטים שעמדו על רווח של 1.03 מיליארד יורו והכנסות של 4.58 מיליארד יורו.</p>
      <p><b>8:50 - </b>טויוטה פרסמה תוצאות: יצרנית המכוניות הגדולה בעולם מסכמת את הרבעון הפיסקאלי השני עם רווח של 592 מיליארד ין (5.43 מיליארד דולר), ועולה על ציפיות האנליסטים שעמדו על 509.01 מיליארד ין. ההכנסות צמחו ב-4.5% ל-640 טריליון ין, הצפי עמד על 422 טריליון ין. הרווח התפעולי של הפעילות בארה"ב יותר מהוכפל, החטיבה ביפן רשמה עלייה של 10% ברווח התפעולי.</p>
      <figure>
        <img src="https://images1.calcalist.co.il/PicServer3/2018/10/04/850330/3L.jpg"/>
        <figcaption>צילום: NDTV</figcaption>
      </figure>
      <p><b>8:40 - </b>דוחות לנובו: יצרנית מחשבי ה-PC הגדולה בעולם רשמה ברבעון הפיסקאלי השני עלייה של 20% בשורת הרווח הנקי, ל-202 מיליון דולר, ההכנסות עלו ב-1.1% ל-13.52 מיליארד יורו, בעיקר בזכות צמיחה של 8% במכירות המחשבים האישיים.</p>
      <p><b>7:30 - </b>פרסמו הלילה דוחות בארה"ב:  </p>
      <p><a href="https://www.calcalist.co.il/stocks/home/0,7340,L-3959-50100002,00.html?quote=QUALCOMM%20INC">קוואלקום</a>טיפסה ב-5% במסחר המאוחר: חברת השבבים רשמה ברבעון הפיסקאלי הרביעי רווח נקי של 506 מיליון דולר או 42 סנט למניה, הרווח המתואם עמד על 78 סנט למניה - הצפי בשוק עמד על 71 סנט למניה. ההכנסות הסתכמו ב-4.81 מיליארד דולר, בהשוואה ל-5.83 מיליארד דולר ברבעון המקביל, הצפי עמד על 4.76 מיליארד דולר. מניית קוואלקום טיפסה ב-49% מתחילת השנה.</p>
      <p>פוקס עלתה ב-3.5% במסחר המאוחר: החברה דיווחה על צמיחה של 5% בהכנסות, בעיקר בזכות חטיבת שידורי הטלוויזיה, ל-2.67 מיליארד דולר, בדומה לציפיות האנליסטים. חטיבת הטלוויזיה רשמה צמיחה של 6.2% בהכנסות ל-1.36 מיליארד דולר. חברת הכבלים רשמה עלייה של 1.6% בהכנסות ל-1.29 מיליארד דולר. הרווח הנקי ירד ב-17% ל-499 מיליון דולר או 80 סנט למניה, בהשוואה ל-604 מיליון דולר או 97 סנט למניה ברבעון המקביל. הרווח המתואם עמד על 83 סנט למניה, הצפי עמד על 70 סנט למניה בלבד. מניית פוקס (Fox Corp) הופרדה מוקדם יותר השנה בספין אוף מ-21st Century Fox לאחר מכירת רוב נכסיה לדיסני. הפעילות המובילה של החברה החדשה כוללת את פוקס ניוז, פוקס ספורט ורשת השידורים בכבלים.</p>
      <p><a href="https://www.calcalist.co.il/stocks/home/0,7340,L-3959-50100275,00.html?quote=TRIPADVISOR">טריפאדוויזר</a>(TripAdvisor) ירדה ב-4.8% במסחר המאוחר: החברה רשמה ברבעון השלישי רווח נקי של 50 מיליון דולר או 36 סנט למניה, לעומת 69 מיליון דולר או 49 סנט למניה ברבעו ןהמקביל. הרווח המתואם עמד על 58 סנט למניה, מהותית מתחת לצפי האנליסטים שעמד על 69 סנט למניה. ההכנסות ירדו ל-428 מיליון דולר, לעומת 458 מיליון דולר ברבעון המקביל, הצפי בשוק עמד על 459 מיליון דולר. החברה הודיעה על דיבידנד מיוחד של 3.50 דולר למניה והעלה של 100 מיליון דולר בתוכנית הרכישה העצמית שלה, לסכום כולל של 250 מיליון דולר. עוד הודיעה טריפאדוויזר כי היא נכנסת לשיתוף פעולה עם קבוצת Trip.com, במסגרתו תקים מיזם משותף עם החברה הבת שלה Ctrip Investment – טריפ תקבל במסגרת זו מושב אחד בדירקטוריון טריפאדווייזר, ותרכוש מניות של החברה בסכום של 317.6 מיליון דולר. מניית טריפאדווייזר ירדה ב-24% מתחילת השנה.</p>
      <p><a href="https://www.calcalist.co.il/stocks/home/0,7340,L-3959-50100294,00.html?quote=EXPEDIA%20INC">אקספדיה</a>(Expedia) נפלה ב-12% במסחר המאוחר: החברה רשמה ברבעון השלישי רווח נקי של 409 מיליון דולר או2.71 דולר למניה, לעומת 525 מיליון דולר או 3.43 דולר למניה ברבעון המקביל. הרווח המתואם עמד על 3.37 דולר למניה, פספוס גדול של צפי האנליסטים שעמד על 3.79 דולר למניה. ההכנסות הסתכמו ב-3.56 מיליארד דולר, בהשוואה ל-3.28 מיליארד דולר ברבעון המקביל, הצפי בשוק עמד על 3.57 מיליארד דולר. מניית אקספדיה עלתה ב-20% מתחילת 2019.</p>
      <figure>
        <img src="https://images1.calcalist.co.il/PicServer3/2019/09/08/932860/1_l.jpg"/>
        <figcaption>צילום: גטי אימג'ס</figcaption>
      </figure>
      <p><b>7:25 - </b>בשווקים נמשכת ההמתנה להתפתחויות בשיחות הסחר: הבוקר נרשמות ירידות מתונות במדדים המובילים של אסיה, בהמשך לתנועות הקלות שנרשמו אמש בשווקים של ניו יורק (נאסד"ק נחלש אתמול ב-0.3%, דאו ג'ונס ו-S&amp;P 500 ננעלו ללא שינוי מהותי). מדד ניקיי יורד ב-0.1%, האנג סנג ושנגחאי נחלשים ב-0.3%; בין המניות הבולטות: סופטבנק יורדת ב-2.8% בטוקיו לאחר הדיווח על <a href="https://www.calcalist.co.il/markets/articles/0,7340,L-3773184,00.html">הפסד רבעוני של 6.5 מיליארד דולר</a>, על רקע הפסדי אובר ו-WeWork. מיצובישי נופלת ב-6.8%, גם היא בטוקיו. סמסונג מאבדת 1.1% בסיאול, טנסנט נחלשת ב-1.7% בהונג קונג.</p>
      <p>מה דעתך על מניית EXPEDIA INC:</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-50100294,00.html?quote=EXPEDIA">לדף מניית EXPEDIA INC</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p><b>7:20 - </b>ברויטרס דיווחו אתמול שהפגישה המיועדת לחתימה על הסכם ביניים בין מנהיגי המעצמות דונלד טראמפ ושי ג'ינפינג עשוי להידחות לדצמבר, לנוכח המשך הדיונים על סוגיות שונות שעדיין לא הוסכמו. "ניתן ללמוד מהעובדה שעדיין אין התחייבות לפגישה בדד ליין המקורי, שהצדדים מעוניינים בזמן נוסף על מנת להגיע להסכם שלם יותר", אמר לרויטרס ריי אטריל (Ray Attrill), ראש מחלקת אסטרטגיית מט"ח בבנק האוסטרלי National Australia Bank.</p>
      <p>"העיכוב עשוי להסתיר מחלוקות עמוקות יותר בשיחות הסחר, בעיקר בנוגע להיקף הביטול של המכסים ותנאים נוספים שסין מעריכה שביכולתה לדרוש עכשיו מארה"ב, במחשבה שהנשיא האמריקאי נמצא בעמדת חולשה... אם הם ילחצו יותר מדי, אנחנו יכולים לשוב מהר מאד לנקודת ההתחלה", אומר ג'פרי היילי (Jeffrey Halley), אנליסט בכיר לשוקי אסיה-פסיפיק באונדה (Oanda).</p>
      <p>אמש דווח שארה"ב גרפה סכום שיא של 7 מיליארד דולר ממכסים בחודש דצמבר, עלייה של 9% בהשוואה לאוגוסט ושל יותר מ-59% מספטמבר 2018. העלייה החדה מיוחסת למכסים חדשים בשיעור של 15% על מוצרי צריכה מיובאים שנכנסו לתוקף ב-1 בספטמבר, בסכום של 111 מיליארד דולר (על פי נתוני 2018). לצד ההכנסה המשמעותית לאוצר האמריקאי, המכסים האמורים מכבידים מאד על החברות האמריקאיות המתבססות על יבוא.</p>
      <figure>
        <img src="https://images1.calcalist.co.il/PicServer3/2019/06/29/916800/10_l.jpg"/>
        <figcaption>הנשיאים שי ג'ינפינג ודונלד טראמפ <br/>צילום: רויטרס</figcaption>
      </figure>
    </article>
  </body>
</html>