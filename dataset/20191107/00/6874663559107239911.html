<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773306,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="ברגע האחרון: מנדלבליט אישר לאמסלם לחתום על עסקת בזק-סרצ'לייט"/>
    <meta property="og:description" content="היועמ&quot;ש מסר לאמסלם מכתב מסודר שמאשר שאין מניעות לעסקה שבה רוכשת הקרן את בזק; שר התקשורת סירב לחתום על ההיתר לעסקה אם מנדלבליט לא יערוב לו שלא יפתח בחקירה נגדו, כפי שקרה לראש הממשלה בנימין נתניהו בתיק 4000"/>
  </head>
  <body>
    <article>
      <h1>ברגע האחרון: מנדלבליט אישר לאמסלם לחתום על עסקת בזק-סרצ'לייט</h1>
      <h2>היועמ"ש מסר לאמסלם מכתב מסודר שמאשר שאין מניעות לעסקה שבה רוכשת הקרן את בזק; שר התקשורת סירב לחתום על ההיתר לעסקה אם מנדלבליט לא יערוב לו שלא יפתח בחקירה נגדו, כפי שקרה לראש הממשלה בנימין נתניהו בתיק 4000</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">גולן חזני</a></address>
      <p>התפתחות בתהליך מכירת בזק לקרן סרצ'לייט: היועץ המשפטי לממשלה אביחי מנדלבליט מסר לשר התקשורת דודי אמסלם את ההברות והאישורים הנדרשים. כך דיווחה לפני מספר דקות (ה') בי-קום, החברה האם של בזק. עם זאת, אמסלם טרם חתם על האישור להיתר שליטה לסרצ'לייט - האישור האחרון שנדרש להשלמת העסקה, לאחר ששאר האישורים כבר התקבלו.</p>
      <p>היועמ"ש מסר לאמסלם מכתב אישור מסודר שמאשר שאין מניעות לעסקה. המכתב של מנדלבליט מעמיד את אמסלם במצב שבו האחריות על אישור העסקה עוברת לחלוטין אליו. השר דרש את האישורים כתנאי לחתימה על ההיתר לאחר שכל הגופים האחרים אישרו.</p>
      <figure>
        <img src="https://images1.calcalist.co.il/PicServer3/2019/11/05/945451/1L.jpg"/>
        <figcaption>מימין: שר התקשורת דוד אמסלם, היועץ המשפטי לממשלה אביחי מנדלבליט ומנכ"ל בי־קום עמי ברלב <br/>צילומים: יואב דודקביץ, אוראל כהן, עמית שעל</figcaption>
      </figure>
      <p>השלמת המכירה התעכבת עד כה באשמת אמסלם. <a href="https://www.calcalist.co.il/markets/articles/0,7340,L-3773116,00.html">ממכתב ששלחה בי-קום מוקדם יותר השבוע</a> אל אמסלם ואל היועץ המשפטי לממשלה אביחי מנדלבליט, עולה כי כל הגופים הרלוונטים אישרו את העסקה, כולל הדרג המקצועי במשרד התקשורת, כלומר המנכ"ל נתי כהן, ואפילו משרד הבטחון והשב"כ.</p>
      <p>שר התקשורת סירב לחתום על ההיתר אם מנדלבליט לא יערוב לו שלא יפתח בחקירה נגדו, כפי שקרה לראש הממשלה בנימין נתניהו בתיק 4000. אמסלם דורש הסבר מדוע עסקה זו לא דומה לעסקאות העברת שליטה שהיו בעבר. מקורבים לעסקה וגורמים משפטיים רואים במהלך של אמסלם נסיון להלך אימים על מנדלבליט בפרשת 4000.</p>
      <p>קרן סרצ'לייט חתמה על רכישת השליטה בבי-קום במסגרת הסדר חוב מול מחזיקי האג"ח של בי-קום ושל אינטרנט זהב - החברה האם של בי-קום, בהשקעה של 485 מיליון שקל. השלמת העסקה מתוכננת ל-24 בנובמבר וחתימת השר נדרשת עד ל-12 בנובמבר,  כדי לעמוד בלוחות הזמנים לעסקה.  </p>
      <p>אתמול <a href="https://www.calcalist.co.il/markets/articles/0,7340,L-3773191,00.html">איימה סרצ'לייט בנסיגה מהעסקה</a>, אם משרד התקשורת לא יאשר אותה באופן מיידי. "אנו מבינים, בהתבסס על היעוץ שקיבלנו", כתבו בקרן, "שאם היתר השליטה לא יינתן בסוף יום העסקים הנוכחי, אזי הקלוזינג לא יתבצע עד לדד ליין של העסקה, בשל הזמן הנדרש לביצוע שורה של פעולות בין הוצאות ההיתר לתאריך ההשלמה.</p>
      <p>"לנוכח הדברים, אנו מודיעים לכם בזאת שאנו שומרים לעצמנו את הזכות להודיע על ביטול ההסכם לפי התנאים האמורים בו", סרצ'לייט התייחסה לעובדה שמרגע קבלת ההיתר לפי ההסכם דרושה תקופת היערכות של 11 יום כדי לטפל בנושאים הטכניים סביב העסקה, כולל קריאת לכסף מהמשקיעים של קרן סרצ'לייט.</p>
    </article>
  </body>
</html>