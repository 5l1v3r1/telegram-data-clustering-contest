<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773283,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="הגרסה הסינית לגירושי ג'ף ומקנזי בזוס מתגלה כמכוערת במיוחד"/>
    <meta property="og:description" content="גניבת רכוש, נטיות מיניות ומחלת מין. לי גווצ‘ינג ופגי יו הקימו יחד את ”אמזון הסינית“ - דאנגדאנג, אתר מצליח למכירת ספרים אונליין, אך פרידתם הפכה בחודשים האחרונים לסאגה אכזרית במיוחד של הכפשות. &quot;מעולם לא בישלה ולא הדיחה כלים&quot;, טוען הבעל ואשתו משיבה: &quot;חטפת את חיי ל-20 שנה, היה לי מספיק&quot;"/>
  </head>
  <body>
    <article>
      <h1>הגרסה הסינית לגירושי ג'ף ומקנזי בזוס מתגלה כמכוערת במיוחד</h1>
      <h2>גניבת רכוש, נטיות מיניות ומחלת מין. לי גווצ‘ינג ופגי יו הקימו יחד את ”אמזון הסינית“ - דאנגדאנג, אתר מצליח למכירת ספרים אונליין, אך פרידתם הפכה בחודשים האחרונים לסאגה אכזרית במיוחד של הכפשות. "מעולם לא בישלה ולא הדיחה כלים", טוען הבעל ואשתו משיבה: "חטפת את חיי ל-20 שנה, היה לי מספיק"</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אופיר דור, בייג‘ינג</a></address>
      <p>לסיפור הסיני הזה יש דמיון מפתיע לזה של ג'ף ומקנזי בזוס. כמו הזוג בזוס, גם לי גווצ‘ינג (Li Guoqing) ופגי יו (Peggy Yu) ייסדו ב-1999 אתר אינטרנט מצליח למכירת ספרים ושמו "<a href="http://www.dangdang.com/">דאנגדאנג</a>" (Dangdang). האתר הוקם בידי השניים 5 שנים לאחר שאמזון באה לעולם. שתי החברות נכנסו למסחר בנאסד"ק, אף כי ההנפקה של דאנגדאנג ב-2010 התרחשה שנים רבות אחרי אמזון ב-1997. כמו הזוג בזוס, גם לי גווצ‘ינג ופגי יו הודיעו השנה על פרידה לאחר יותר מ-20 שנות נישואים.</p>
      <p>אלא ששני הסיפורים, הסיני והאמריקאי, גם שונים במובנים רבים. בזמן שאמזון המשיכה והתרחבה ממכירת ספרים לעולמות חדשים כמו מחשוב ענן, שידורי וידאו ברשת ובינה מלאכותית והפכה לאחת החברות בעלות השווי הגבוה בעולם, דאנגדאנג הפסידה בעשור האחרון במלחמת המסחר האלקטרוני בסין לעליבאבא ו-JD.com ונותרה אתר קניות נישתי. ב-2016 נמחקה החברה ממסחר בנאסד“ק. בעוד מקנזי בזוס היתה מעורבת באמזון רק בשלבים הראשונים, בין השאר כמנהלת החשבונות הראשונה של החברה, לי גווצ‘ינג ופגי יו המשיכו שניהם לנהל את החברה בצוותא עד השנה.</p>
      <p>והכי חשוב, בעוד הגירושים של <a href="https://www.calcalist.co.il/world/articles/0,7340,L-3754010,00.html">ג‘ף ומקנזי בזוס</a> הסתיימו באלגנטיות יחסית בהסכם כספי בין הצדדים, על אף הפרסומים על רומן מחוץ לנישואים של ג’ף, תהליך הפרידה של לי גווצ‘ינג ופגי יו  הפך בחודשים האחרונים למכוער וארסי במיוחד. <b>שווי משותף של מעל 900 מיליון דולר</b> לי גווצ‘ינג ופגי יו נפגשו ב-1996 ובתוך 3 חודשים בלבד נישאו. 3 שנים אחר כך כאמור הקימו בני הזוג את דאנגדאנג והפכו לדמויות מוכרות מאוד בעולם העסקים הסיני. האתר זכה להצלחה ראשונית וב-2004 אמזון עצמה הציעה לרכוש אותו ב-150 מיליון דולר, עסקה שלא יצאה לפועל. במקום רכישה, הפך דאנגדאנג ב-2010 לאתר האינטרנט הסיני הראשון המונפק בנאסד"ק. ההנפקה נתנה לו שווי של מיליארד דולר.  </p>
      <figure>
        <img src="https://images1.calcalist.co.il/PicServer3/2019/11/07/945899/233892988_s.jpg"/>
        <figcaption>לי גווצ‘ינג ופגי יו <br/>צילום: בלומברג</figcaption>
      </figure>
      <p>ההנפקה גם חשפה את הפה הגדול של לי. לאחר ההנפקה לי פרסם ברשת פוסט גס ופרוע נגד מורגן סטנלי ובו האשים את בנק ההשקעות בקביעת מחיר מניה נמוך מדי להנפקה. דאנגדאנג הונפקה ב-16 דולר למניה אך כבר ביום הפתיחה זינקה ל-30 דולר למניה, מה שגרם ללי לחוש כי הפסיד הרבה כסף. בפוסט כינה לי את בנקאי מורגן סטנלי ”עכברושים קטנים“ ו-“מנוולים“, כולל הוספת שלל איומים. אלא שהשנים לאחר ההנפקה לא היו טובות במיוחד עבור דאנגדאנג. מאז 2012 צמח בקצב מהיר שוק המסחר האלקטרוני בסין, שצפוי לגלגל ב-2019 סכום של 1.935 טריליון דולר, אך דאנגדאנג קיבל נתח קטן בלבד מהעוגה. דאנגדאנג אמנם התרחבה למכירת ביגוד, מוצרים לאם ולתינוק ואלקטרוניקה, אך לא הצליח להתחרות מול עליבאבא ו-JD.com שהשתלטו על שוק הקניות ברשת. בסופו של דבר דאנגדאנג נותר בפועל אתר נישתי למכירת ספרים.</p>
      <p>  </p>
      <figure>
        <img src="https://images1.calcalist.co.il/PicServer3/2019/11/07/945894/233893170_l.jpg"/>
        <figcaption>פגי יו ולי גווצ‘ינג <br/>צילום: בלומברג</figcaption>
      </figure>
      <p>בראיון למגזין סיני השנה, הסבירה פגי יו כי אחת הטעויות הגדולות היתה ההתמקדות של דאנגדאנג בשמירה על רווחיות לטובת המשקיעים, בזמן שהחברות המתחרות שרפו כסף גדול כדי לכבוש נתח שוק. החברה גם נפגעה מפרשיה גדולה ב-2012, במסגרתה עובדים חילקו קופונים בשווי 150 מיליון יואן לקניות באתר בעבור שוחד.</p>
      <p>כנראה שגם היחסים הסוערים לאורך השנים בין בני הזוג לא עשו טוב לעסקים, כשעובדים בכירים בחברה תיארו ריבים קולניים בין השניים בישיבות, שהסתיימו לעיתים ביציאה של אחד מהם את החדר בטריקת דלת.</p>
      <p>אף שדאנגדאנג אינה אחת מאריות המסחר האינטרנטי בסין כיום, החברה עדיין רושמת רווחיות יפה. ב-2018 עמד הרווח הנקי של החברה על 425 מיליון יואן (60 מיליון דולר), עלייה של 35% בהשוואה לשנה קודמת. הונם המשותף של בני הזוג מוערך ב-7 מיליארד יואן (990 מיליון דולר), הרבה פחות ממה שהיה לזוג בזוס לחלק בהסכם הגירושין ועדיין סכום גדול מספיק כדי לריב עליו. <b>"מעולם לא בישלה ולא הדיחה כלים" </b>קשה לדעת בדיוק מה בדיוק גרם להידרדרות המהירה ביחסים בין לי גווצ‘ינג לפגי יו. ייתכן שהיתה זו ההחלטה בשנה שעברה על מכירת השליטה בדאנגדאנג לפי שווי של 1.2 מיליארד דולר לענקית ההשקעות הסינית HNA. לפי הדיווחים, גווצ‘ינג  התנגד למכירה אבל נאלץ להיכנע. קבוצת NHA ביטלה בסופו של דבר את המכירה בשל מצוקת מזומנים.</p>
      <p>ואולי היה זה הסקסיזם של לי גווצ‘ינג שהרים את ראשו. הוא נתפס במהלך 2018 בשתי התבטאויות בעייתיות. בנובמבר אשתקד הוא בחר להגן על הצהרות עלובות שהשמיע יו מינחונג, מנכ“ל רשת חינוך פרטית, שהטיל על הנשים הסיניות אחריות לערכי המוסר המדרדרים במדינה. לי גווצ‘ינג טען כי יו מינחונג "אומר את האמת". חודש לאחר מכן, בדצמבר, החליט לי גווצ‘ינג  לתמוך במנכ“ל המתחרה JD.com ריצ‘רד ליו, שנעצר בארה“ב באשמת אונס אך האשמות נגדו בוטלו. לי גווצ‘ינג הצהיר כי אם מדובר רק ביחסי מין בהסכמה ולא ברומן מתמשך מחוץ לנישואים, אז לאשתו של ריצ‘רד ליו לא נגרם כל נזק.</p>
      <p>האמירה האחרונה של לי גווצ‘ינג ספגה ביקורת קשה בסין, שבה מוסד הנישואים עדיין נחשב מקודש. "ההערות של לי חשפו את דעותיו המעוותות והמפגרות בענייני גנדר", תקפה אותו פדרציית הנשים הסיניות. דאנגדאנג הוציאה גם היא הודעת גינוי לדברים והודיעה כי לי יצא לחופשה מתפקיד המנכ“ל. החופשה הפכה לפרישה רשמית של לי גווצ‘ינג מדאנגדאנג בפברואר השנה. במסיבת עיתונאים הודיע לי כי הוא לא ישא עוד שום תפקיד בחברה ואשתו פגי יו תכהן במקומו כמנכ"לית במקביל למעמדה כנשיאה. אז הפרישה הוצגה עדיין בצורה חיובית, כצעד שהתקבל בהסכמה, ולי גווצ‘ינג  הצהיר כי הוא מתכוון לקדם מיזם חדש בתחום הספרים. אלא שבחודש אוקטובר הכל נשמע אחרת לגמרי. בראיון טלוויזיוני תקף לי גווצ‘ינג את אשתו על כך שחייבה אותו לעזוב את החברה. במהלך הראיון איבד לי את שלוותו, ניפץ כוס זכוכית על הרצפה והצהיר כי לעולם לא יסלח לה. הוא גם הספיק להתלונן גם כי היא מעולם לא בישלה ולא הדיחה  כלים. <b>"חטפת את חיי ל-20 שנה, היה לי מספיק"</b></p>
      <p>דברים הפכו אפילו מלוכלכים יותר בחודש שעבר, כאשר פגי יו פרסמה תגובה ארוכה ברשת לפוסט של בעלה. בתגובה היא טענה כי הוא גנב 130 מיליון יואן (18 מיליון דולר) מחשבון בנק משותף, שחלק מהכסף בו היה שייך להוריה. פגי יו הוסיפה כי לי ניהל רומנים מחוץ לנישואים עם גברים ונדבק במחלת עגבת. היא חשפה גם כי אחיו של לי יוצא ונכנס מהכלא שוב ושוב בעבירות סמים, כשהיא זו שצריכה לנקות את הבלגן בחברה בעקבות התנהגותו המבישה של בעלה. ”אתה חטפת את חיי ל-20 שנה. היה לי מספיק", כתבה פגי יו, שסיפרה כי סבלה מיחס אלים לאורך השנים.</p>
      <p>לי גווצ‘ינג הכחיש את ההאשמות על רומנים מחוץ לנישואים עם גברים וטען כי הוא מתכוון לנקוט באמצעים משפטיים נגד הטענות המכפישות. הוא הודה כי אכן נדבק בעגבת אך ייחס זאת לשימוש בשירותים ציבוריים ולא ליחסי מין. ”הפכת לקיסרית, לקחת את החברה שאני ייסדתי וכעת את מציירת עצמך כקורבן דרך הפצת שמועות על חיי“, תקף לי גווצ‘ינג. לא במפתיע מאחורי העלבונות עומד ויכוח על כסף, כשבני הזוג לא מצליחים להסכים על חלוקת המניות במסגרת הגירושים. לטענת לו, פגי יו דורשת 75% מהמניות המשותפות בחברה כתנאי לאישור הגירושים, בעוד הוא מתעקש על חלוקה שווה. לדבריו, יש לו עדיין ראיות על סודות ששמרה פגי יו במהלך הנישואים. ”אני לא רוצה לחשוף את הצביעות שלך, אבל אל תפרשי את הפשרנות שלי כחולשה“, הוא הצהיר. גירושי סלבריטאים מלוכלכים כמו של פגי יו ולי גווצ‘ינג, בהם הצדדים מכבסים את כל הכביסה המלוכלכת בחוץ, אינם חריגים בסין. בדרך כלל דעת הקהל השוביניסטית בסין מצדדת כמעט אוטומטית בגבר במקרים כאלו לא משנה מה הנסיבות, אבל הפעם דברים מעט שונים. בשל האישיות הבעייתית מאוד של לי גווצ‘ינג, דווקא פגי יו היא זו שזוכה לסימפטיה גדולה יותר ברשת באופן חריג. כנראה שזאת הנקודה החיובית האחת והיחידה בסיפור המכוער מאוד.</p>
    </article>
  </body>
</html>