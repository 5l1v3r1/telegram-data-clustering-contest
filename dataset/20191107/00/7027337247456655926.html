<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697195/%D8%A7%D9%86%D8%AF%DB%8C%D8%B4%DA%A9%D8%AF%D9%87-%D8%A8%D8%B1%DB%8C%D8%AA%D8%A7%D9%86%DB%8C%D8%A7%DB%8C%DB%8C-%D8%A7%DB%8C%D8%B1%D8%A7%D9%86-%D8%A8%D8%A7-%DA%AF%D8%B1%D9%88%D9%87-%D9%87%D8%A7%DB%8C%D8%B4-%D8%AF%D8%B1-%D9%85%D9%86%D8%B7%D9%82%D9%87-%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%AA%D8%B1%DB%8C-%DB%8C%D8%A7%D9%81%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="اندیشکده بریتانیایی: ایران با گروه هایش در منطقه، بر آمریکا برتری یافته"/>
    <meta property="og:description" content="این گزارش ایران را فعال‌ترین و کارآمدترین دولت در زمینه توسعه شبکه نفوذ در دوران جنگ مدرن توصیف کرده است."/>
  </head>
  <body>
    <article>
      <h1>اندیشکده بریتانیایی: ایران با گروه هایش در منطقه، بر آمریکا برتری یافته</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>این گزارش ایران را فعال‌ترین و کارآمدترین دولت در زمینه توسعه شبکه نفوذ در دوران جنگ مدرن توصیف کرده است.</b>
      </p>
      <p>یک اندیشکده بریتانیایی در تازه‌ترین گزارش خود که حاصل 16 ماه مطالعه بوده، بر برتری موثر ایران بر ایالات متحده آمریکا در منطقه خاورمیانه تاکید کرده است.</p>
      <p>به گزارش <a href="http://www.asriran.com/">عصرایران</a> به نقل از گاردین، <b>"موسسه بین‌المللی مطالعات استراتژیک"</b> (IISS) که یک اندیشکده 60 ساله بریتانیایی در حوزه مطالعات نظامی، استراتژیک و ژئوپلتیک است، در گزارشی وضعیت توازن موجود بین ایران و ایالات متحده آمریکا در منطقه خاورمیانه را بررسی کرده و چنین نتیجه گرفته که ایران به واسطه توسعه نفوذ نظامی و ژئوپلتیک از طریق شبکه‌ای از شبه‌نظامیان شیعه در سرتاسر منطقه، توانسته برتری موثری بر ایالات متحده آمریکا به دست آورد.</p>
      <p>این گزارش بر اساس استراتژی ایران در منطقه و در کشورهایی چون لبنان، سوریه، یمن و عراق، گروه‌های شبه نظامی نزدیک به ایران را سلاح بُرنده و موثری دانسته که توانسته توازن منطقه‌ای را به نفع موثری به سود ایران و به ضرر ایالات متحده آمریکا و متحدانش، رقم بزند.</p>
      <p> این شبکه‌ها حتی برای ایران از برنامه موشکی بالستیک، برنامه‌ هسته‌ای یا نیروهای نظامی متعارف اهمیت بیشتری دارند و ایران به مدد پشتیبانی از این شبکه قدرتمند، توازن نظامی در منطقه را کاملا به نفع خودش تغییر داده است.</p>
      <p>
        <b>نیروهای سپاه پاسداران انقلاب اسلامی/ عکس آرشیوی/ خبرگزاری فرانسه</b>
      </p>
      <figure>
        <img src="https://cdn.asriran.com/files/fa/news/1398/8/16/1034376_773.jpg"/>
      </figure>
      <p>این گزارش می‌افزاید با وجود تحریم‌های ایالات متحده و اعتراضات داخلی که اخیرا در عراق و لبنان به جریان افتاده اما ایران همچنان نفوذ خود را حفظ خواهد کرد و شاید بهترین راه برای مقابله با این نفوذ گفتگو و به توافق رسیدن بر سر مسائل منطقه‌ای باشد.</p>
      <p>به نوشته این گزارش شبکه شبه نظامیان حامی ایران در کشورهای مختلف منطقه متفاوت عمل می‌کند. این شبکه‌ای است که طی 40 سال به خوبی معماری شده و به عنوان اصلی‌‌ترین ابزار برای مقابله با مخالفان منطقه‌ای و فشارهای بین المللی علیه ایران عمل می‌کند و بر این مبنا هزینه رویارویی نظامی با ایران در منطقه به شدت بالا رفته است. ایران تاکنون به مدد شرکای غیردولتی خود در کشورهای مختلف منطقه، این جنگ نامتقارن با آمریکا را با پیروزی به پیش برده است.</p>
      <p>در این گزارش تاکید شده با وجودی که همچنان ایالات متحده آمریکا از منظر توازن نظامی مرسوم و متعارف بر ایران برتری دارد اما توازن نیروی موثر هم اکنون و همچنان به نفع ایران است.</p>
      <p>این گزارش می‌گوید نیروی متعارف نظامی قادر به تهدید حاکمیت ایران نیست، زیرا به دلیل پیچیدگی شرایط در منطقه غرب آسیا، بیشتر درگیری‌ها در خاورمیانه با جنگ دولت در برابر دولت تعریف نمی‌شود که شامل برابری نیروهایی باشد که مشمول قوانین بین‌المللی هستند.</p>
      <p>"موسسه بین المللی مطالعات استراتژیک" ایران را فعال‌ترین و کارآمدترین دولت در زمینه توسعه شبکه نفوذ در دوران جنگ مدرن توصیف کرده و تاکید کرده ایران توانایی خود را از طریق نیروی قدس سپاه با توسعه بیش از 200 هزار شبه نظامی مبارز در سرتاسر منطقه توسعه داده است.</p>
      <p>  </p>
      <p> </p>
    </article>
  </body>
</html>