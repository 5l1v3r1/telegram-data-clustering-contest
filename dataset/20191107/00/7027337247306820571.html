<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697260/%DA%A9%D8%A7%D9%87%D8%B4-%D8%B6%D8%B1%DB%8C%D8%A8-%D8%A7%D9%85%D9%86%DB%8C%D8%AA%DB%8C-%D8%AA%D8%B1%D8%AF%D8%AF-%DA%A9%D8%B4%D8%AA%DB%8C%E2%80%8C%D9%87%D8%A7%DB%8C-%D8%A7%D9%86%DA%AF%D9%84%DB%8C%D8%B3%DB%8C-%D8%AF%D8%B1-%D8%AA%D9%86%DA%AF%D9%87-%D9%87%D8%B1%D9%85%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="کاهش ضریب امنیتی تردد کشتی‌های انگلیسی در تنگه هرمز"/>
    <meta property="og:description" content="دولت انگلیس روز پنجشنبه ضریب امنیتی برای تردد کشتی‌های این کشور را از تنگه هرمز کاهش داد."/>
  </head>
  <body>
    <article>
      <h1>کاهش ضریب امنیتی تردد کشتی‌های انگلیسی در تنگه هرمز</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034548_551.jpg"/>
      </figure>
      <p>دولت انگلیس روز پنجشنبه ضریب امنیتی برای تردد کشتی‌های این کشور را از تنگه هرمز کاهش داد.</p>
      <p>به گزارش ایرنا؛ یک سخنگوی دولت انگلیس اعلام کرد؛ کشتی های با پرچم انگلیس به زودی می توانند بدون همراهی نزدیک ناوهای این کشور در تنگه هرمز تردد کنند. وی افزود این تصمیم در پی آن گرفته شد که خطر توقیف این کشتی ها کاهش یافته است.</p>
      <p>این تحولات یک ماه پس از آن صورت می‌گیرد که نفتکش انگلیسی "استنا ایمپرو" تیر ماه گذشته هنگام عبور از تنگه هرمز به علت رعایت نکردن قوانین و مقررات بین المللی دریایی، توسط یگان شناوری منطقه یکم نیروی دریایی سپاه پاسداران انقلاب اسلامی توقیف شد.</p>
      <p>شناور تانکر مذکور پس از توقیف به ساحل هدایت و برای سیر مراحل قانونی و بررسی‌های لازم، تحویل سازمان بنادر و دریانوردی شد.</p>
      <p>هم زمان با این تحولات دولت انگلیس ضریب امنیتی برای تردد کشتی‌ها با پرچم این کشور را افزایش داد و در صدد تشکیل ائتلاف دریایی اروپا در خلیج فارس برآمد؛ اما به نتیجه نرسید.</p>
      <p>اواسط شهریورماه ۹۸ و در پی درخواست اتحادیه دریانوردی هند و مجامع بین المللی از جمله فدراسیون حمل و نقل جهانی (ITF) در خصوص دیدار با خدمه این شناور نفتکش در بندرعباس، دبیر انجمن صنفی دریانوردان ایران به نمایندگی از «ITF» و با حمایت و همکاری سازمان بنادر و دریانوردی و هماهنگی دیگر نهادهای نظارتی از جمله مراجع قضایی، بازدیدی از شناور انگلیسی داشت.</p>
      <p>طبق نتایج بررسی‌هایی که براساس مفاد کنوانسیون کار دریایی MLC و حقوق بین الملل دریایی صورت گرفت، وضع تمامی کارکنان این کشتی خوب و مناسب ارزیابی شد، هیچ مشکلی از نظر امکانات رفاهی و غذایی برای آن‌ها وجود نداشت و خدمه شناور در شرایط مطلوبی قرار داشتند تا اینکه صبح روز گذشته (جمعه) این کشتی راهی آب های بین المللی شد.</p>
    </article>
  </body>
</html>