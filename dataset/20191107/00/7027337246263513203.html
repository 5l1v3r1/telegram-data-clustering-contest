<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697171/%D8%B1%D8%A6%DB%8C%D8%B3%DB%8C-%D8%A7%D8%AD%DA%A9%D8%A7%D9%85%DB%8C-%DA%A9%D9%87-%D8%AF%D8%BA%D8%AF%D8%BA%D9%87-%D9%85%D8%B1%D8%AF%D9%85-%D8%A7%D8%B3%D8%AA-%D8%A8%D8%A7%DB%8C%D8%AF-%D8%A8%D8%A7-%D8%A2%D9%86%D9%87%D8%A7-%D8%AF%D8%B1-%D9%85%DB%8C%D8%A7%D9%86-%DA%AF%D8%B0%D8%A7%D8%B4%D8%AA%D9%87-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="رئیسی: احکامی که دغدغه مردم است، باید با آنها در میان گذاشته شود"/>
    <meta property="og:description" content="رئیس قوه قضاییه گفت: نیاز داریم با جامعه گفتگو کنیم و جامعه باید از نحوه اقدامات ما باخبر باشد و معتقدیم باید مسائل با مردم در میان گذاشته شود و بویژه بعضی احکام که دغدغه مردم است، به اطلاع آنان برسد."/>
  </head>
  <body>
    <article>
      <h1>رئیسی: احکامی که دغدغه مردم است، باید با آنها در میان گذاشته شود</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034295_238.jpg"/>
      </figure>
      <p>رئیس قوه قضاییه گفت: نیاز داریم با جامعه گفتگو کنیم و جامعه باید از نحوه اقدامات ما باخبر باشد و معتقدیم باید مسائل با مردم در میان گذاشته شود و بویژه بعضی احکام که دغدغه مردم است، به اطلاع آنان برسد.</p>
      <p>به گزارش ایسنا به نقل از مرکز رسانه قوه قضاییه، آیت الله سید ابراهیم رئیسی رئیس قوه قضاییه در نشست با فرهیختگان و فعالان فرهنگی اجتماعی در مشهد مقدس گفت: این نشست‌ها را برای خود فرصت و نعمتی الهی می‌دانم و معتقدم مهم نیست که دغدغه‌ها در چه قالب و با چه ادبیاتی بیان شود. مهم این است که انسان در جریان این دغدغه‌ها قرار گیرد.</p>
      <p>رئیس قوه قضاییه با اشاره به اینکه هر چند برای اجرای عدالت، سختی‌هایی وجود دارد و با برخی موانع مواجهیم افزود: بالاخره منافع برخی افراد و باندهای ثروت و قدرت و جریان‌سازی‌ها مانع‌تراشی می‌کنند، اما همه این‌ها قابل عبور است و ما به لطف خدا هیچ چیزی را مانع نمی‌بینیم.</p>
      <p>رئیسی با تاکید براینکه اطاله دادرسی قابل حل است گفت: ما در خصوص علل اطاله دادرسی، ده‌ها علت درون‌سازمانی و برون‌سازمانی را احصاء کرده‌ایم و معتقدیم قابل حل است، منتها گاهی می‌بینیم به عنوان مثال یک تصمیم نادرست اقتصادی، موجب می‌شود دادگستری با انبوهی از پرونده چک برگشتی مواجه شود. بسیاری از پرونده‌ها محصول این تصمیمات و از طرفی نوسانات اقتصادی است.</p>
      <p>رئیس قوه قضاییه در بخش دیگری از اظهارات خود آسیب‌های اجتماعی نظیر اعتیاد، طلاق، مفاسد اخلاقی و ... را در شکل‌گیری پرونده‌ها موثر دانست.</p>
      <p>وی افزود: ما نیاز داریم با جامعه گفتگو کنیم و جامعه باید از نحوه اقدامات ما باخبر باشد و معتقدیم باید مسائل با مردم در میان گذاشته شود و بویژه بعضی احکام که دغدغه مردم است، به اطلاع آنان برسد.</p>
      <p>رئیسی با اشاره به اینکه اصل توجه به جوانان و به‌کارگیری آنان را بسیار مهم است، تصریح کرد: منتها در دستگاه قضایی گاهی قانون الزام کرده که افراد باتجربه که از پختگی بالایی برخوردارند در مناصب گمارده شوند، اما قطعا در بخش‌هایی که امکان آن وجود داشته باشد از جوانان توانمند بهره می‌گیریم و این کار را هم انجام داده‌ایم.</p>
      <p>رئیس قوه قضاییه در جمع فرهیختگان و فعالان فرهنگی‌اجتماعی به موضوع حقوق بشر نیز اشاره کرد.</p>
      <p>رئیسی گفت: بنای تبلیغات دشمن این است که صدای ما در عرصه حقوق بشر، هیچ طنین و بازتابی در دنیا نداشته باشد و صرفا حرف ناحق آنان به گوش مردم جهان برسد.</p>
      <p>وی تاکید کرد: ما باید تلاش کنیم جایگاه حقوق بشری جمهوری اسلامی به سمع و نظر افکار عمومی دنیا برسد و معتقدیم حرف حق جای خود را در عالم باز خواهد کرد.</p>
    </article>
  </body>
</html>