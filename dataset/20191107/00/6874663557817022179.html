<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773318,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="בהוראת בית הדין: טלדור מקפיאה הפיטורים של בוחני הנהיגה"/>
    <meta property="og:description" content="הבוחנים, שהתאגדו באחרונה בהסתדרות, טוענים כי זכיינית הטסטים מסרבת להכיר בהם ולהיכנס איתם למו&quot;מ על הסכם קיבוצי; העובדים וההסתדרות התחייבו שלא לנקוט צעדים ארגוניים עד לדיון נוסף שיתקיים בהמשך החודש"/>
  </head>
  <body>
    <article>
      <h1>בהוראת בית הדין: טלדור מקפיאה הפיטורים של בוחני הנהיגה</h1>
      <h2>הבוחנים, שהתאגדו באחרונה בהסתדרות, טוענים כי זכיינית הטסטים מסרבת להכיר בהם ולהיכנס איתם למו"מ על הסכם קיבוצי; העובדים וההסתדרות התחייבו שלא לנקוט צעדים ארגוניים עד לדיון נוסף שיתקיים בהמשך החודש</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">בילי פרנקל</a></address>
      <p>בית הדין האזורי לעבודה בתל-אביב קיבל היום (ה') בקשה דחופה שהגישה ההסתדרות והורה לחברת <a href="https://www.calcalist.co.il/local/articles/0,7340,L-3748194,00.html">טלדור </a>להקפיא הליכי פיטורים נגד בוחני נהיגה המועסקים אצלה.</p>
      <p>בוחני הנהיגה בחברה, שהיו בעבר עובדי מדינה, מועסקים בטלדור מאז שזכתה במכרז של משרד התחבורה להפעלת מערך בוחני הנהיגה (טסטים) לאחר הפרטת שירותים אלו ב-2018. הבוחנים התאגדו בהסתדרות לפני כשבועיים, שם <a href="https://www.calcalist.co.il/local/articles/0,7340,L-3773076,00.html">טוענים </a>כי הנהלה סירבה לקבל את הודעת היציגות ולהכנס איתם למו"מ על הסכם קיבוצי לעובדים.</p>
      <p>בבקשה שהגישה ההסתדרות לבית המשפט, באמצעות עורכות הדין ענת גוטמן וסיוון רדיאן מהלשכה המשפטית באגף לאיגוד מקצועי, נטען כי החברה נוקטת צעדים שנועדו לסכל את מהלך ההתאגדות, בהם זימון עובדים שחתמו על טפסי הצטרפות לשימוע לפני פיטורים.</p>
      <figure>
        <img src="https://images1.calcalist.co.il/PicServer3/2019/10/02/938693/1NL.jpg"/>
        <figcaption>טסט (ארכיון) <br/>צילום: ערן גרנות</figcaption>
      </figure>
      <p>בהחלטתה הורתה השופטת דפנה חסון זכרייה להקפיא את הליכי הפיטורים והשינויים הארגוניים עד לדיון נוסף שיתקיים בהמשך החודש בבית הדין ובכפוף לתוצאותיו, ואסרה על הנהלת החברה לבצע כל פנייה אל העובדים בנושא ההתאגדות.</p>
      <p>במקביל, התחייבו העובדים וההסתדרות שלא לנקוט צעדים ארגוניים במהלך תקופה זאת. זאת לאחר שאתמול אישרה ההסדרות סכסוך עבודה ל-140 הנהגים המאוגדים אצלה, בעקבותיו קיימו הבוחנים אסיפות הסברה ושיבשו את העבודה במערך הבחינות באזורי השפלה והדרום.</p>
    </article>
  </body>
</html>