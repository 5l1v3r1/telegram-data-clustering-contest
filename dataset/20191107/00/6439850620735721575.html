<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459194/%E0%A6%A2%E0%A6%BE%E0%A6%95%E0%A6%BE-%E0%A6%B2%E0%A6%BF%E0%A6%9F-%E0%A6%AB%E0%A7%87%E0%A6%B8%E0%A7%8D%E0%A6%9F%E0%A7%87-%E0%A6%A5%E0%A6%BE%E0%A6%95%E0%A6%9B%E0%A7%87%E0%A6%A8-%E0%A6%B6%E0%A6%A4%E0%A6%BE%E0%A6%A7%E0%A6%BF%E0%A6%95-%E0%A6%AC%E0%A6%BF%E0%A6%A6%E0%A7%87%E0%A6%B6%E0%A7%80"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="ঢাকা লিট ফেস্টে থাকছেন শতাধিক বিদেশী"/>
    <meta property="og:description" content="স্টাফ রিপোর্টার ॥ ঢাকা লিটারারি ফেস্টিভাল। সংক্ষেপে ঢাকা লিট ফেস্ট। এবার নবম আসর। তিন দিনের আয়োজন আজ বৃহস্পতিবার থেকে শুরু হচ্ছে। সংস্কৃতি মন্ত্রণালয়ের অর্থ সহায়তায় উৎসবের আয়োজন করছে যাত্রিক। ভেন্যুÑ বাংলা একাডেমি। একাডেমি চত্ব¡রে সকালে উৎসবের আনুষ্ঠানিক উদ্বোধন করা হবে। বাংলাদেশী বংশোদ্ভূত ব্রিটিশ লেখক মনিকা ..."/>
  </head>
  <body>
    <article>
      <h1>ঢাকা লিট ফেস্টে থাকছেন শতাধিক বিদেশী</h1>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <ul>
        <li>আজ শুরু</li>
      </ul>
      <p>স্টাফ রিপোর্টার ॥ ঢাকা লিটারারি ফেস্টিভাল। সংক্ষেপে ঢাকা লিট ফেস্ট। এবার নবম আসর। তিন দিনের আয়োজন আজ বৃহস্পতিবার থেকে শুরু হচ্ছে। সংস্কৃতি মন্ত্রণালয়ের অর্থ সহায়তায় উৎসবের আয়োজন করছে যাত্রিক। ভেন্যুÑ বাংলা একাডেমি। একাডেমি চত্ব¡রে সকালে উৎসবের আনুষ্ঠানিক উদ্বোধন করা হবে। বাংলাদেশী বংশোদ্ভূত ব্রিটিশ লেখক মনিকা আলীকে সঙ্গে নিয়ে উৎসব উদ্বোধন করবেন সংস্কৃতি প্রতিমন্ত্রী কে এম খালিদ।</p>
      <p>অনেকেই এখন জানেন, এ আয়োজনের মূলে রয়েছে বিশ্বসাহিত্যের ভাবনা। আরও স্পষ্ট করে বললে, বিশ্বব্যাপী প্রচলিত ইংরেজী ভাষা ও সাহিত্যের সঙ্গে বাংলার একটা মিলমিশ ঘটানোর চেষ্টা। উৎসবে দেশের সমকালীন লেখক কবিদের বড় একটি অংশ যোগ দেবে। বিদেশী অতিথিদের ঘিরেও কৌতূহলের শেষ নেই। স্ব-স্ব ক্ষেত্রে খ্যাতিমান ব্যক্তিত্বরা আমন্ত্রিত হয়ে আসছেন। বিভিন্ন সেশনে অংশ নিয়ে গুরুত্বপূর্ণ আলোচনা করবেন তারা।</p>
      <p>লিট ফেস্টে পাঁচ মহাদেশের ১৮ দেশ থেকে শতাধিক বিদেশী এবং দুই শতাধিক বাংলাদেশী সাহিত্যিক সাংবাদিক গবেষক ও রাজনীতিক অংশগ্রহণ করছেন। বিষয়ভিত্তিক সেশনগুলোতে অংশ নেবেন তারা। উৎসবে থাকবে বেশ কিছু বইয়ের স্টল। নতুন বইয়ের মোড়ক উন্মোচনও করা হবে। উন্মুক্ত মঞ্চ থাকবে। বিভিন্ন পরিবেশনার মাধ্যমে বাংলাদেশের সমৃদ্ধ লোক সংস্কৃতিকে তুলে ধরার প্রয়াস নেয়া হবে।</p>
      <p>আয়োজক সূত্র জানায়, উৎসবে প্রায় ৯০টি সেশন রাখা হয়েছে। নানা বিষয়ে সরাসরি আলোচনা যেমন হবে, তেমনি থাকছে পর্যালোচনার সুযোগ। দর্শক শ্রোতারা উপস্থিত থেকে প্রশ্ন করতে পারবেন। নিজের মন্তব্য তুলে ধরতে পারবেন।</p>
      <p>উৎসবে যোগ দেবেন বাংলাদেশের খ্যাতিমান কথাসাহিত্যিক সেলিনা হোসেন, ইমদাদুল হক মিলন, সৈয়দ মনজুরুল ইসলাম প্রমুখ। বিদেশী লেখক সাংবাদিক গবেষকদের মধ্যে থাকছেন কথাসাহিত্যিক উইলিয়াম ডালরিম্পল, পশ্চিমবঙ্গের জনপ্রিয় উপন্যাসিক শংকর, ভারতীয় রাজনীতিক ও লেখক শশী থারুর। আসছেন ভারতীয় সাংবাদিক প্রেয়াগ আকবর, প্রিয়াঙ্কা দুবে, ফিনিশ সাংবাদিক মিন্না লিন্ডগ্রেন, ডিএসসি পুরস্কারপ্রাপ্ত লেখক এইচ এম নাকভি, ব্রাজিলের কথাসাহিত্যিক ইয়ারা রড্রিগেজ প্রমুখ।</p>
      <p>আয়োজকরা জানান, উৎসবের প্রথম অন্যান্য আয়োজনের পাশাপাশি জেমকন সাহিত্য পুরস্কার প্রদান করা হবে। উৎসবের দ্বিতীয় দিন প্রদর্শিত হবে বঙ্গবন্ধু কন্যা শেখ হাসিনার ওপর নির্মিত ডকু ফিল্ম ‘হাসিনা : অ্যা ডটার্স টেল’। পরে চলচ্চিত্রটির নির্মাতা পিপলু খান তার নির্মাণ অভিজ্ঞতা তুলে ধরবেন। ভারতীয় চলচ্চিত্র নির্মাতা কৌশিক মুখার্জীও কথা বলবেন তার চলচ্চিত্র নিয়ে। সমাপনী আয়োজন থাকবে শনিবার।</p>
      <p>এবারের ঢাকা লিট ফেস্ট বঙ্গবন্ধু শেখ মুজিবুর রহমানের স্মৃতির উদ্দেশে উৎসর্গ করা হচ্ছে। জাতির জনকের জন্মশতবর্ষ সামনে রেখে আলোচনার জন্য কয়েকটি আলাদা সেশন রাখা হয়েছে।</p>
    </article>
  </body>
</html>