<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773269,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="דירקטוריון אלפבית פתח בחקירה על הטיפול בחברה בטענות להטרדה מינית"/>
    <meta property="og:description" content="בין השאר תיחקר התנהלותו של היועץ המשפטי הבכיר של החברה, דייוויד דרמונד, שהואשם בקיום מערכות יחסים עם הכפופות לו. המייסד-השותף של אנדרואיד, אנדי רובין., פוטר בעקבות תלונות על הטרדה מינית וקיבל 90 מיליון דולר"/>
  </head>
  <body>
    <article>
      <h1>דירקטוריון אלפבית פתח בחקירה על הטיפול בחברה בטענות להטרדה מינית</h1>
      <h2>בין השאר תיחקר התנהלותו של היועץ המשפטי הבכיר של החברה, דייוויד דרמונד, שהואשם בקיום מערכות יחסים עם הכפופות לו. המייסד-השותף של אנדרואיד, אנדי רובין., פוטר בעקבות תלונות על הטרדה מינית וקיבל 90 מיליון דולר</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">שירות כלכליסט</a></address>
      <p>דירקטוריון <a href="https://www.calcalist.co.il/markets/articles/0,7340,L-3767095,00.html">אלפבית, החברה האם של גוגל,</a> פתח בחקירה בנוגע לאופן טיפול החברה בטענות להטרדה מינית והנהגויות פסולות אחרות, כולל התנהלותו של היועץ המשפטי הבכיר של החברה דייוויד דרמונד, שהואשם בקיום מערכות יחסים עם הכפופות לו. עפ"י דיווח ב-CNBC, הדירקטוריון הקים ועדה עצמאית שתבדוק את הנושא, ושכרה חברת עורכי דין שתסייע לחקירה.</p>
      <p>דובר מטעם אלפבית אמר: "כפי שכבר אושר במסמכים שהוגשו לבית המשפט, בתחילת 2019 דירקטוריון אלפבית הקים ועדה מיוחדת שתבדוק טענות שהועלו על ידי בעלי המניות של החברה לגבי התנהלות במקום העבודה של כמה מהעובדים".</p>
      <figure>
        <img src="https://images1.calcalist.co.il/PicServer3/2019/09/04/932152/1_l.jpg"/>
        <figcaption>היועץ המשפטי הבכיר של אלפבית, דייוויד דרמונד <br/>צילום: גטי אימג'ס</figcaption>
      </figure>
      <p>בעלי המניות של אלפבית תבעו את הדירקטוריון בינואר על כך שטייח לכאורה הטרדות מיניות של עובדים בכירים, כולל של המייסד-השותף של אנדרואיד, <a href="https://www.calcalist.co.il/internet/articles/0,7340,L-3771886,00.html">אנדי רובין. </a>החברה פיטרה את רובין ושילמה לו 90 מיליון דולר לאחר שחקירה פנימית מצאה שהתלונות לתקיפה מינית אמינות, כך על פי דיווח בניו יורק טיימס. רובין הכחיש כל מעשה פסול מצידו. הדיווח על פיצויי העזיבה שקיבל רובין הביא להתפטרות של עובדים בחברה בנובמבר האחרון.</p>
      <p>באוגוסט פרסמה ג'ניפר בלייקלי, לשעבר משפטנית בגוגל, פוסט ארוך שבו נאמר שהיא ודרמונד החלו לצאת ב-2004, והביאו יחד ילד לעולם. דרמונד היה נשוי למישהי אחרת באותו זמן. בלייקלי כתבה שדרמונד סירב בהמשך לדון בתשלום דמי מזונות, וכינתה את התנהגותו "לא פחות מהתעללות". היא גם טענה שהיו לה רומנים עם עובדים נוספים בחברה.</p>
      <p>החברה לא התבטאה בנושא, ורק הפנתה להודעה קצרה שנתן דרמונד ובה  דחה את ההאשמות. "חוץ מג'ניפר, מעולם לא הייתי במערכת יחסים עם אף אחת שעבדה בגוגל או באלפבית. כל טענה אחרת פשוט אינה נכונה", אמר. CNBC דיווחה בעבר שדרמונד יצא עם עובדת גוגל בת 36 בשם קורין דיקסון, שהוא נשא לאשה מאוחר יותר. היא לא הייתה כפופה לו בתפקידה בחברה.</p>
    </article>
  </body>
</html>