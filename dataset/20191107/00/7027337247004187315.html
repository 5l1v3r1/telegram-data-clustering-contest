<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697284/%D8%B1%DB%8C%DB%8C%D8%B3-%D8%A7%D9%86%D8%AC%D9%85%D9%86-%D9%86%D8%AC%D8%A7%D8%AA-%D8%A7%D8%B3%D8%AA%D8%A7%D9%86-%DB%8C%D8%B2%D8%AF-%D8%AF%D8%B1-%DB%8C%D8%B2%D8%AF-8-%D8%AE%D8%A7%D9%86%D9%88%D8%A7%D8%AF%D9%87-%D8%A7%D8%B3%DB%8C%D8%B1-%DA%AF%D8%B1%D9%88%D9%87-%D9%85%D9%86%D8%A7%D9%81%D9%82%DB%8C%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="رییس انجمن نجات استان یزد: در یزد 8 خانواده اسیر گروه منافقین هستند"/>
    <meta property="og:description" content="رییس انجمن نجات استان یزد با بیان این که شناساندن ماهیت واقعی سازمان مجاهدین خلق و جلوگیری از فریب جوانان ایرانی در پیوستن به این فرقه باطل است، گفت: در استان یزد هشت خانواده اسیر گروهک منافقین هستند که تاکنون هیچ کدام موفق به آزادی نشدند."/>
  </head>
  <body>
    <article>
      <h1>رییس انجمن نجات استان یزد: در یزد 8 خانواده اسیر گروه منافقین هستند</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034572_811.jpg"/>
      </figure>
      <p>رییس انجمن نجات استان یزد با بیان این که شناساندن ماهیت واقعی سازمان مجاهدین خلق و جلوگیری از فریب جوانان ایرانی در پیوستن به این فرقه باطل است، گفت: در استان یزد هشت خانواده اسیر گروهک منافقین هستند که تاکنون هیچ کدام موفق به آزادی نشدند.</p>
      <p>به گزارش ایسنا؛ «ابوالقاسم یغمایی» در نشست خبری اعضای سابق گروهک تروریستی منافقین، با بیان این که انجمن نجات یک سازمان غیردولتی است که عمدتاً توسط جمعی از اعضای سابق سازمان مجاهدین خلق ایران تشکیل شده‌، اظهار کرد: هدف ایجاد و فعالیت انجمن نجات شناساندن ماهیت واقعی سازمان مجاهدین خلق و برقراری ارتباط میان اعضا این سازمان و خانواده‌های آن‌ها و کمک به جدایی این اعضا از سازمان است.</p>
      <p>وی افزود: انجمن نجات با برگزاری همایش های متفات در تمامی استانهای کشور و حضور در مجامع بین‌المللی در جهت شناساندن ماهیت سازمان مجاهدین خلق از یک طرف و از طرف دیگر تلاش‌های خود را در جهت دستیابی به اهداف خویش که همانا افشای جنایات بی شمار گروهک منافقین است انجام داده و حاصل آن جدائی بسیاری از اعضا ناراضی سازمان مجاهدین خلق و بازگشت آن‌ها به آغوش خانوادهایشان است.</p>
      <p>رییس انجمن نجات استان یزد در ادامه گفت: در استان یزد فرزندان هشت خانواده یزدی اسیر گروهک منافقین در آلبانی هستند و از این تعداد دو نفر زن و مابقی مرد هستند که علی‌رغم تلاش‌های مکرر هنوز هیچ کدوم از آنها موفق به بازگشت به کشور نشدند.</p>
      <p>یغمایی با بیان این که از دیگر فعالیت‌های انجمن نجات پیگیری وضعیت سلامت و ارسال پیام‌های خانواده‌های اعضا سازمان مجاهدین خلق به سازمان‌های بین‌المللی حقوق بشر، هلال احمر و صلیب سرخ از دیگر اقدامات و برنامه های در دستور کار انجمن نجات است، تصریح کرد: انجمن نجات در سفرها و بازدیدهایی که با مسئولان سیاسی کشورهای مختلف دارد اهداف خود را برای آن‌ها اعلام می‌کند.</p>
      <p>مادران اسرای گروهک منافقین به کمک ملت ایران نیاز دارند</p>
      <p>«ثریا عبدالهی» نماینده مادران اسرای گروهک تروریستی منافقین با اشاره به این که فرزندش با حیله و مکر منافقین به اسارت آنان درآمده است، اظهار کرد: فرزندش به نام «امیراصلان حسن‌زاده» برای شرکت در دوره‌های ورزشی مختلف به ترکیه سفر کرد و در نهایت قصد مهاجرت به آلمان را داشت که با فریب عاملان گروهک منافقین برای سفر راحت و البته قانونی به کشور آلمان تاکنون ۱۸ سال است که در اسارت منافقین بسر می‌برد.</p>
      <p>وی با بیان این که من دو سال پشت درب اردوگاه اشرف در کشور عراق تأسن کردم، افزود: متأسفانه دولت آلبانی با حمایت از این گروهک مسیر ورود خانواده‌های اسرای منافقین را مسدود کرده و اجازه هیچ ملاقاتی نمی‌دهد.</p>
      <p>عبدالهی در ادامه با اشاره به این که در حال حاضر بیش از دو هزار مادر اسرای ذهنی درگیر گروهک تروریستی منافقین هستند، گفت: من از تمام اصحاب رسانه در جمهوری اسلامی ایران تقاضا دارم به خانواده اسرای منافقین در آلبانی کمک کنند.</p>
      <p>نماینده مادران و خانواده‌های اسرای گروهک تروریستی رجوی با بیان این که کشتار و ترورهای بی رحمانه انقلابیون تنها گناه این گروه منافقین نیست، تصریح کرد: طبق قانون سازمان منافقین ازدواج اعضا گناه بوده است.</p>
      <p>وی خاطرنشان کرد: قانون گناه ازدواج فقط برای اعضا لحاظ می‌شود و رهبران ارشد این سازمان تروریستی خودشان با فسادهای اخلاقی متعدد دختران سازمان را عقیم کرده و به عقد خود در می‌آورند و این از جمله بزرگترین سند باطل بودن باور و اصول این گروهک تروریستی است.</p>
      <p>عبدالهی در بخش دیگری از سخنان خود با بیان این که خانواده اسرای گروهک منافقین برای آزادی فرزندان خود به کمک تمام ملت و مسئولان ایران نیاز دارند، گفت: از خبرنگاران و اصحاب رسانه می خواهیم تا با قلم و مهارت خود بیگناهی خانواده اسرای منافقین را اعلام و برای بازگشت فرزندانشان به کانون گرم خانواده کمک کنند.</p>
      <p>وی با بیان این که خانواده اسرای گروهک منافقین همچون تمام ملت ایران خود را مدیون خون و خانواده شهدا و جانفشانی ایثارگران پیروزی انقلاب و هشت سال دفاع مقدس می‌دانند، خاطرنشان کرد: بسیاری از خانواده ها و مادران اسرای سازمان منافقین در داغ دوری از فرزندان خود بیش از 40 سال است که عذاب می کشند و برخی هم فوت کردند.</p>
      <p>بعد از دو سال متوجه دروغ بودن شعار منافقین شدم</p>
      <p>«سعدالله سیفی» در ادامه این نشست با بیان این که وی از سال 71 و پس از خدمت سربازی به عضویت سازمان منافقین درآمده است، اظهار کرد: پس از خدمت سربازی از مرز خسروی (خانقین)، از ایران خارج و به منافقین ملحق شدم و بعد از طی کردن مراحل اداری وارد ارتش سازمان منافقین در اردوگاه اشرف شدم.</p>
      <p>وی در ادامه با اشاره به این که بعد از حمله آمریکا به عراق و اخراج ما از اردوگاه اشرف هیچ کشوری ما را قبول نمی کرد، افزود: در نهایت دولت آلبانی با حمایت و سفارش آمریکا مجوز استقرار گروهک منافقین در این کشور را صادر کرد.</p>
      <p>این عضو سابق سازمان منافقین در بخش دیگری از سخنان خود به خاطرات خود در زندان انفرادی منافقین اشاره کرد و گفت: اگر کسی با سیاست ها مسئولان ارشد سازمان منافقین مخالفت می‌کرد یا زندانی و یا سربه نیست می شد.</p>
      <p>این عضو سابق گروهک منافقین ادامه داد: مسئولان ارشد به ما می‌گفتند ما فاصله طبقاتی، زندان، اعدام و بسیاری از موارد دیگر را نداریم اما بعد از مخالفت را آنها همه این موارد را آنجا بسیار گسترده مشاهده کردیم.</p>
      <p>سیفی در پاسخ به سوالات خبرنگاران در خصوص این که چرا زمانی اقامت در اردوگاه اشرف از این فرقه جدا نشدند، تصریح کرد: در زمان صدام اگر جدا می‌شدیم دو سال خودشان ما را نگه می‌داشتند و بعد به عنوان فردی که غیرقانونی وارد عراق شده تحویل رژیم بعث می‌شدیم و برای مجازات به زندان ابوقریب منتقل می شدیم.</p>
      <p>وی خاطرنشان کرد: پس از خروج از این فرقه مدتی در آلبانی بدون غذا و هیچ گونه پولی زندگی کردم و بعد از رفتن به یونان و معرفی خود به سازمان‌های حقوق بشر توسط سفارت ایران توانستم به ایران بازگردم.</p>
      <p>بارها توسط گروهک تروریستی رجوی تهدید به مرگ شدم</p>
      <p>«بخشی علیزاده» یکی دیگر از رها شدگان گروهک منافقین با بیان این تمام ضرباتی که خانواده‌ها و جوانان می‌خورند به دلیل این است که نسبت به این فرقه ها آشنایی ندارند و نمی‌دانند که تبلیغات آنها دروغ و باطل است، اظهار کرد: قصد من این بود که چند سال در این گروه باشم و بعد بتوانم دوباره بازگردم و به خانواده ام بپیوندم ولی وقتی به این فرقه پیوستم دیدم آن چیزی که تبلیغ می‌کردند نیست.</p>
      <p>وی با بیان این که زمان پیوستن به گروهک منافقین 22 ساله بوده، افزود: زمان جدا شدن از این فرقه 50 ساله بودم و پشیمان از عمر تباه شده.</p>
      <p>علیزاده با اشاره به تهدیدات مستمر وی از سوی منافقین، گفت: بارها در صفحات فیسبوکم از طرف فرقه تهدید شدم که در دادگاه خلق توسط گروهک تروریستی رجوی محاکمه خواهم شد.</p>
      <p>این رها شده از سازمان منافقین با بیان این که ما تمام تهدیدات را جدی می گیریم و همیشه منتظر ضربه زدن منافقین هستیم، تصریح کرد: زمانی که تنها در منزل و یا در خیابان هستم همیشه فکر می کنم عاملین گروهک تروریستی رجوی مرا تهدید کرده و می‌کشند.</p>
      <p>وی در پایان سخنان خود با بیان این که نیت تمام ما برای عضویت در سازمان مجاهدین خلق در گذشته پاک و برای خدمت و ایثار در حق هموطنانمان بود، ادامه داد: بعد از عضویت در این گروهک متوجه شدیم تمام شعارهای آنها پوچ، توخالی و دروغ است.</p>
    </article>
  </body>
</html>