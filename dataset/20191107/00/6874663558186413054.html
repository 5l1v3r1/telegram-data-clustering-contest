<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773267,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="אנרג'יאן: &quot;בני שטיינמץ מנסה לייצר לעצמו רווחים על חשבון פיתוח כריש&quot;"/>
    <meta property="og:description" content="שטיינמץ, בעלי קבוצת צבר, הגיש נגד החברה היוונית-בריטית תביעה על מעשה רמייה לכאורה בגזל של זכויות הקידוח והפקת הגז במאגרי כריש ותנין"/>
  </head>
  <body>
    <article>
      <h1>אנרג'יאן: "בני שטיינמץ מנסה לייצר לעצמו רווחים על חשבון פיתוח כריש"</h1>
      <h2>שטיינמץ, בעלי קבוצת צבר, הגיש נגד החברה היוונית-בריטית תביעה על מעשה רמייה לכאורה בגזל של זכויות הקידוח והפקת הגז במאגרי כריש ותנין</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">ליאור גוטמן</a></address>
      <p>חברת אנרג'יאן היוונית-בריטית תוקפת בחריפות את התביעה שהגיש אתמול איש העסקים בני שטיינמץ, על מה שהוא כינה כנישול שלו לכאורה מאחזקות במאגרי הגז כריש ותנין.</p>
      <p>"אנו דוחים מכל וכל את הטענות המובאות מטעם מר שטיינמץ וקבוצת צבר, שהינן רוויות השמצות, משוללת יסוד וחסרות כל שחר. חברת אנרג'יאן הינה בעלת הזכויות במאגרים כריש ותנין, אותם רכשה כדין באישור ממשלת ישראל, תוך שהיא מתנהלת בשקיפות מלאה ובהתאם לכל הוראות החוק ולכל אורך הדרך. קבוצת צבר ומר שטיינמץ מנסים לייצר לעצמם רווחים על חשבון הפיתוח המוצלח של פרויקט כריש באמצעות תביעה מופרכת", לשון התגובה.</p>
      <p>שטיינמץ, בעלי קבוצת צבר, הגיש כאמור תביעה על מעשה רמייה לכאורה בגזל של זכויות הקידוח והפקת הגז במאגרי כריש ותנין. מדובר במאגרי גז שנמכרו מדלק לאנרג'יאן לפני כשלוש שנים ובהיקף עסקה של כ-150 מיליון דולר, זאת כחלק מהוראות מתווה הגז הממשלתי.</p>
      <p>מאז הרכישה עסקה אנרג'יאן בפיתוח המאגרים ואף חתמה על צבר עסקאות במשק המקומי בהיקפים של עשרות מיליארדי שקלים. השבוע הודיעה החברה על גידול בהיקף המאגרים שיש בידה, והתחושה העיקרית בסביבת אנרג'יאן היא שהכל נראה כאילו מישהו מהצד חיכה עד להתפתחות בפיתוח הפרויקט, לרבות אישוש הנתונים בכריש צפון השבוע, ואז קפץ לנסות "לנגוס"</p>
      <p>ההתעניינות של שטיינמץ נחשפה ב"כלכליסט" בתחילת 2014. מי שהיה מעורב במגעים סיפר לכלכליסט שבמהלך 2015 ובזמן שהממשלה עסקה באישורי מתווה הגז המגעים בין שטיינמץ לדלק לרכישת כריש ותנין התקדמו, ובתחילת 2016 הצטרפה למירוץ הרכישה גם אנרג'יאן היוונית, שבסופו של יום רכשה את המאגרים עבור כ־150 מיליון דולר.</p>
      <p>ביולי 2016 הודיע במפתיע שטיינמץ שהוא פורש מהמירוץ וכנראה גם מהשותפות עם אנרג'יאן, ונימק זאת בהתמקדות ברישיונות גז אחרים שיש בידיו.</p>
      <p>במהלך 2017 שטיינמץ אף תבע את המיליארדר <a href="https://www.calcalist.co.il/local/articles/0,7340,L-3711872,00.html%20">ג'ורג' סרוורס </a>ועל סכום של כ-10 מיליארד דולר, בטענה שמשרד האנרגיה הוא זה שבכלל ביטל את הרישיונות שבידיו בשל החשדות שעלו נגדו, והנימוק היה רגולטורי ולא עסקי.</p>
      <p>בשלב זה לא ברור מה יעלה בגורל התביעה, אולם עבור שטיינמץ מדובר ב"פספוס שלישי" בתחום קידוחי הגז והנפט. בעשור הקודם שטיינמץ <a href="https://www.calcalist.co.il/local/articles/0,7340,L-3416867,00.html%20">ויתר על זכויותיו במאגר לווייתן,</a> והוא השאיר את הזכויות שם לדלק שבשליטת יצחק תשובה. מאז הפך לוויתן למאגר הגז הענקי שאמור לייצא עוד כמה שבועות גז לירדן ומצרים.</p>
      <p>הפעם השנייה שהוא נגע בתחום, אבל לא ממש התקדם, היה הכישלון שלו בקידוח "ישי", אז ניסיון להפיק גז <a href="https://www.calcalist.co.il/markets/articles/0,7340,L-3599958,00.html%20">בגבול עם קפריסין הסתכם בהוצאות של כ-103 מיליון דולר </a>ומבלי להגיע לתוצאה שתאפשר הפקת גז. שטיינמץ מחזיק עד היום עם שותפים ברישיון "ישי".</p>
      <p>התביעה הנוכחית כאמור היא הניסיון השלישי של שטיינמץ להשיג רווחים בתחום הגז והנפט המקומי, שגם הוא צפוי כעת עתיד להתגלגל לביהמ"ש.</p>
    </article>
  </body>
</html>