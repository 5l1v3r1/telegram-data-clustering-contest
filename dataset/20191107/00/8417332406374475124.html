<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/07/Politi-fant-15-mennesker-gjemt-i-lastebil-i-England-20338703.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T00:22:01+00:00"/>
    <meta property="og:title" content="Politi fant 15 mennesker gjemt i lastebil i England"/>
    <meta property="og:description" content="Engelsk politi stanset onsdag kveld en lastebil med 15 personer skjult bak. En er overført til sykehus, mens de andre er tatt hånd om av politiet."/>
  </head>
  <body>
    <article>
      <h1>Politi fant 15 mennesker gjemt i lastebil i England</h1>
      <address><time datetime="2019-11-07T00:22:01+00:00">07 Nov 2019, 00:22</time> by <a rel="author">(NTB) NTB</a></address>
      <p>Engelsk politi stanset onsdag kveld en lastebil med 15 personer skjult bak. En er overført til sykehus, mens de andre er tatt hånd om av politiet.</p>
      <aside><a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/07/javascript:void(0);">Del denne artikkelen på e-post</a></aside>
      <p>Politiet fikk melding om mistenkelig aktivitet knyttet til lastebilen like før 21.30 onsdag kveld, opplyser <a href="https://www.wiltshire.police.uk/article/5203/Incident-on-the-A350-Chippenham">politiet i Wiltshire</a> i en pressemelding sent onsdag kveld. Lastebilen befant seg på motorvei A350 i nærheten av Chippenham, 150 kilometer vest for London.</p>
      <p>Politiet stanset lastebilen og oppdaget 15 personer bakerst i kjøretøyet, skriver <a href="https://www.tv2.no/nyheter/10972944/">TV 2, </a>som omtalte saken først.</p>
      <p>En mann i 50-årene er pågrepet, mistenkt for å ha deltatt i å smugle personer ulovlig inn i landet, melder avisa <a href="https://www.mirror.co.uk/news/uk-news/breaking-man-arrested-15-people-20829327">The Mirror</a>.</p>
      <p>Politiet opplyser at alle i lastebilen er over 16 år gamle. Én person ble sendt til sykehus for helsesjekk, mens de andre ble tatt hånd om av politiet.</p>
      <p>For to uker siden ble 39 personer funnet døde i en annen lastebil i Essex. Så langt er ti personer pågrepet i Storbritannia og Vietnam etter denne tragedien.</p>
      <p>(©NTB)</p>
    </article>
  </body>
</html>