<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773259,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="OECD: ישראל משקיעה מעט מאוד בבריאות, אבל תוצאותיה מהטובות במערב"/>
    <meta property="og:description" content="הישראלים חיים שנתיים יותר מהממוצע ב-OECD, מספר מקרי המוות בטרם עת במדינה מהנמוכים בארגון, והטיפול בסרטן במקום ה-7 באפקטיביות שלו; איך כל זה קורה? לא בזכות המשאבים שמושקעים במערכת הבריאות הישראלית שהינם נמוכים בהרבה מהממוצע בארגון"/>
  </head>
  <body>
    <article>
      <h1>OECD: ישראל משקיעה מעט מאוד בבריאות, אבל תוצאותיה מהטובות במערב</h1>
      <h2>הישראלים חיים שנתיים יותר מהממוצע ב-OECD, מספר מקרי המוות בטרם עת במדינה מהנמוכים בארגון, והטיפול בסרטן במקום ה-7 באפקטיביות שלו; איך כל זה קורה? לא בזכות המשאבים שמושקעים במערכת הבריאות הישראלית שהינם נמוכים בהרבה מהממוצע בארגון</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">אדריאן פילוט</a></address>
      <p>הפלא של מערכת הבריאות הישראלית: הישראלים ובעיקר ממשלת ישראל ממשכים להשקיע פחות במערכות הבריאות לעומת מדינות ה-OECD, אך התפוקות של אותה מערכת, שבאות לידי ביטוי במצבם הבריאותי של הישראלים, ממשיכות להיות מהטובות במערב - זו המסקנה המפתיעה העולה מדו"ח הבריאות השנתי של הארגון ל-2019.</p>
      <p>הנה כמה דוגמאות העולות מהדו"ח: תוחלת החיים של הישראלים עומדת על 82.6 שנים לעומת 80.7 שנים ביתר הארגון,כמעט שנתיים יותר מהממוצע ובעשירייה הפותחת של ה-OECD; מספר מקרי המוות בטרם עת שניתן היה למנוע עומד בישראל על 134 מקרים (ל-100 אלף איש) - מקום שני בארגון אחרי שוויץ ורחוק מאוד מהממוצע ב-OECD העומד על 208 מקרים (ל-100 אלף איש).</p>
      <p>רוצים עוד דוגמאות להצלחת מערכת הבריאות הישראלית? בבקשה. שיעור התחולה הכרונית (הנמדדת באמצעות שכיחות מחלת הסכרת בקבוצת המבוגרים) עומדת בישראל על 6.7%, שיעור דומה לממוצע בארגון העומד על 6.4%; גם מבחינת אפקטיביות הטיפול בסרטן, הנמדדת על פי שיעור השרידות מסרטן השד אחרי 5 שנים, עומד שיעור זו בישראל על 88% (מקום 7 בארגון), גבוה ב-3.5% לעומת הממוצע ב-OECD העומד על 84.5%.  </p>
      <figure>
        <img src="https://images1.calcalist.co.il/PicServer3/2019/08/06/925460/photo_l.jpg"/>
        <figcaption>סגן שר הבריאות יעקב ליצמן <br/>צילום: אבי מועלם</figcaption>
      </figure>
      <p>אלא שברגע שבודקים את המשאבים המושקעים במערכת הבריאות, התמונה מתהפכת. ההוצאה הלאומית לבריאות עומדת בישראל על 2,780 דולר (במונחי כוח קנייה) לעומת השקעה ממוצעת של כ-4,000 דולר בארגון, 44% יותר מאשר בישראל.</p>
      <blockquote>פרשנות <a href="https://www.calcalist.co.il/local/articles/0,7340,L-3773266,00.html?AF=3773259">האם ההשקעה בבריאות מספיקה? תלוי את מי שואלים</a> <a href="https://www.calcalist.co.il/local/articles/0,7340,L-3773266,00.html?AF=3773259">גם ראש הממשלה וגם מנכ"ל משרד הבריאות שבעי רצון מהתוצאות של מערכת הבריאות. כל אחד לפי גישתו ונקודת המבט שלו. רק דבר אחד הם כנראה שכחו - הנתונים נכונים לשנת 2017 ולא לוקחים בחשבון את ההידרדרות של השנתיים האחרונות</a></blockquote>
      <p>שיעור ההוצאה לבריאות במונחי תוצר עומד בישראל על 7.5% מהתמ"ג לעומת 8.8% תמ"ג בממוצע בארגון. קרי, פער של 1.3% נשהם כ-16 מיליארד שקלים במונחים מוחלטים. מספר הרופאים ל-1,000 עומד בישראל על 3.1 לעומת 3.5 רופאים בממוצע בארגון, כאשר הפער במספר האחיות הוא גדול עוד יותר: 5.1 אחיות ל-1,000 אישר לעומת 8.8 אחיות ל-1,000 איש בכלל הארגון - כאן מדורגת ישראל בין חמשת המקומות האחרונים של הארגון.</p>
      <p>
        <b>מוציאים על טיפולי שיניים רק יותר ממקסיקו</b>
      </p>
      <p>אלא שהנתונים על השתתפות הממשלה באותה הוצאה הופכים את התמונה לעוד יותר מטרידה ומיוחדת: מתוך ההוצאה הלאומית לבריאות, רק 63% ממומנת על ידי הממשלה (כ-37% מההוצאה מגיעה מהכיס הפרטי של האזרח אחרי ששילם מסים). מדובר בשיעור המימון הציבורי לבריאות מהנמוכים בארגון (מקום 5) כאשר הממוצע הוא 73% ב-OECD.</p>
      <p>המסקנה: לא רק שהישראלים מוציאים מעט יחסית על בריאות, אלא שממשלת ישראל מוציאה מעט אף יותר עבור סעיף כה חשוב. אגב, בתחומים מסוימים ישראל גרועה במיוחד, כאשר הדוגמא הקלאסית היא טיפולי שיניים, שם הממשלה מממנת רק 2% מסך ההוצאה בסעיף זה - השיעור הנמוך ביותר ב-OECD אחרי מקסיקו.</p>
      <p>אחת הבדיקות המעניינות בדו"ח עוסקת בגרף של רביעים (QUADRANT CHARTS) שמתארת מתאם בין המשאבים המושקעים במעכת הבריאות לבין משתנים אחרים ואלה ממחישים עד כמה ההוצאה על בריאות מתורגמת לביצועים חזקים יותר בממדים שתיארנו קודם. ישראל בולטת מאוד בכמעט כל בדיקה כי היא נמצאת – כמעט באופן קבוע - ברביע של ביצועים חזקים או תוצאות חזקות לצד השקעה נמוכה.</p>
      <p>לפי ממצאי הבדיקה של כלכלני ה-OECD, קיים קשר חיובי מובהק בין ההוצאה לבריאות לנפש לבין תוחלת חיים: מבין 36 מדינות הארגון, כ-17 מדינות המוציאות יותר מהממוצע רשמו תוחלת חיים גבוהה יותר מהממוצע ב-OECD.</p>
      <p>מנגד, 10 מדינות המוציאות פחות מהממוצע, רשמו תוחלת חיים נמוכה יותר בלידה מהממוצע. רק 9 מדינות רשמו הוצאה נמוכה מהממוצע עם תוחלת חיים גבוהה מהממוצע, וביניהן ישראל. אותו ממצא לגבי מקרי מוות בטרם עת שניתן היה למנוע: נמצא גם במקרה הזה קשר מובהק באותו כיוון.</p>
      <p>מבין 36 מדינות עם נתונים דומים, 16 מדינות מוציאות יותר ויש להן שיעורי תמותה נמוכים יותר; תשע מדינות נוספות מבזבזות פחות ויש להן יותר מקרי מוות מהממוצע ורק שבע מדינות מוציאות פחות מהממוצע אך משיגות שיעורי תמותה שהיו ניתנים למניעה נמוכים יותר מהממוצע, ביניהן ישראל.</p>
      <p>אגב, במקרה של הבראה מסרטן השד הסיפור חוזר על עצמו: ביצועים מעל הממוצע, אך הוצאה מתחת לממוצע. ישנה רק קטגוריה אחת ששוברת את הכלל: מספר רופאים ומספר אחיות. קרי, ישראל מוציאה פחות מהממוצע ולפיכך היא בעלת מספר רופאים ואחיות נמוך מהממוצע - כאשר הסבר אפשרי לכך הוא השכר הגבוה יחסית שמרוויחים רופאים ואחיות בישראל: לפי הממצאים בדו"ח, היחס בין השכר הממוצע של הרופאים לשכר הממוצע במשק ובין השכר הממוצע של האחיות לשכר הממוצע במשק, הוא בין הגבוהים במערב (3.8 ו-1.5 בהתאמה).</p>
    </article>
  </body>
</html>