<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459211/%E0%A6%B2%E0%A6%BE%E0%A6%B2%E0%A6%AE%E0%A6%A8%E0%A6%BF%E0%A6%B0%E0%A6%B9%E0%A6%BE%E0%A6%9F-%E0%A6%8F%E0%A6%B0%E0%A7%8B%E0%A6%A1%E0%A7%8D%E0%A6%B0%E0%A6%BE%E0%A6%AE-%E0%A6%B0%E0%A7%82%E0%A6%AA%E0%A6%BE%E0%A6%A8%E0%A7%8D%E0%A6%A4%E0%A6%B0%E0%A6%BF%E0%A6%A4-%E0%A6%B9%E0%A6%9A%E0%A7%8D%E0%A6%9B%E0%A7%87-%E0%A6%AC%E0%A6%BF%E0%A6%AE%E0%A6%BE%E0%A6%A8%E0%A6%AC%E0%A6%A8%E0%A7%8D%E0%A6%A6%E0%A6%B0%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="লালমনিরহাট এরোড্রাম রূপান্তরিত হচ্ছে বিমানবন্দরে"/>
    <meta property="og:description" content="সমুদ্র হক ॥ প্রায় ৯০ বছর পর দ্বিতীয় বিশ^যুদ্ধে মিত্র বাহিনীর ব্যবহৃত উত্তরাঞ্চলের লালমনিরহাট বিমান ঘাঁটি (এরোড্রাম) বিমানবন্দরে রূপান্তরিত হচ্ছে। একই সঙ্গে এই বিমানবন্দর সংলগ্ন স্থানে এই প্রথম আকাশ ও মহাকাশ ও স্যাটেলাইট উৎক্ষেপণ গবেষণার লক্ষ্যে বঙ্গবন্ধু শেখ মুজিবুর রহমান এভিয়েশন এ্যান্ড এরোস্পেস ইউনির্ভাসিটি প্রতিষ্ঠা ..."/>
  </head>
  <body>
    <article>
      <h1>লালমনিরহাট এরোড্রাম রূপান্তরিত হচ্ছে বিমানবন্দরে</h1>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <ul>
        <li>দ্বিতীয় বিশ্বযুদ্ধে মিত্রবাহিনীর বিমানঘাঁটিতে প্রতিষ্ঠিত হয়েছে বঙ্গবন্ধু এভিয়েশন এ্যান্ড এরোস্পেস ভার্সিটি</li>
      </ul>
      <p>সমুদ্র হক ॥ প্রায় ৯০ বছর পর দ্বিতীয় বিশ^যুদ্ধে মিত্র বাহিনীর ব্যবহৃত উত্তরাঞ্চলের লালমনিরহাট বিমান ঘাঁটি (এরোড্রাম) বিমানবন্দরে রূপান্তরিত হচ্ছে। একই সঙ্গে এই বিমানবন্দর সংলগ্ন স্থানে এই প্রথম আকাশ ও মহাকাশ ও স্যাটেলাইট উৎক্ষেপণ গবেষণার লক্ষ্যে বঙ্গবন্ধু শেখ মুজিবুর রহমান এভিয়েশন এ্যান্ড এরোস্পেস ইউনির্ভাসিটি প্রতিষ্ঠা করা হয়েছে। ইতোমধ্যে ২০২০ শিক্ষাবর্ষের ভর্তি প্রক্রিয়া ঢাকায় শুরু হয়েছে। তবে শিক্ষার্থীরা আপাতত ঢাকায় ভর্তি হয়ে সেখানেই ক্লাস করবে। আগামী বছর জানুয়ারি মাসে প্রথম ব্যাচের শিক্ষা (পাঠদান) কার্যক্রম শুরু হচ্ছে। লালমনিরহাট বিমানবন্দর এ্যাটাচড্ বিশ^বিদ্যালয়ের অবকাঠামো স্থাপনা নির্মাণ ও অরগানোগ্রাম সেটআপ হলে শিক্ষার্থীরা লালমনিরহাটে ক্লাস করবে। বিশ^বিদ্যালয়ের উপাচার্য ও শিক্ষক এবং প্রশাসনের কর্মকর্তা নিয়োগ পেয়েছেন। লালমনিরহাটের জেলা প্রশাসক আবু জাফর জানিয়েছেন বিশ^বিদ্যালয়ের অবকাঠামো নির্মাণ কাজ শুরু হয়েছে।</p>
      <p>সূত্র জানিয়েছে, এই বিশ^বিদ্যালয় স্নাতক ও স্নাতকোত্তর পর্যায়ের। বিশ^মানের পাঠক্রম অনুসরণে শিক্ষার্থীদের আকাশ ও মহাকাশ বিজ্ঞানী হিসেবে গড়ে তোলা হবে। যাতে ভবিষ্যতে মেধাবী শিক্ষার্থীরা নিজেদের এ্যাসট্রোনেট (মহাকাশচারী) হিসেবে গড়ে তুলতে পারে। প্রাথমিক পর্যায়ে সাতটি ফ্যাকাল্টি ও ৩৭টি বিভাগ নিয়ে শিক্ষা কার্যক্রম চলবে। ধাপে ধাপে বিষয় আরও বাড়ানো হবে।</p>
      <p>মহাকাশ গবেষণা, এভিয়েশন, এরোনটিক্স, এ্যারোস্পেস, এয়ারক্র্যাফট (উড়োজাহাজ) মেরামত, স্যাটেলাইট বিষয়ের সঙ্গে স্যাটেলাইট উৎক্ষেপণ বিষয়সহ সার্বিক বিষয়ে শিক্ষার্থীদের তাত্ত্বিক ব্যবহারিক প্রয়োগিক (থিওরিটিক্যাল ও প্র্যাক্টিক্যাল) পাঠদান করা হবে। এর পাশাপশি এরোনটিক্স বিভাগের ৪টি ইনস্টিটিউট থাকবে। বিশ^বিদ্যালয়ের বিষয়ভিত্তিক অভিজ্ঞ শিক্ষকগণ ছাড়াও প্রয়োজনে বিমান বাহিনীর উর্ধতন অফিসার, প্রশিক্ষকগণ পাঠদান করবেন।</p>
      <p>অব্যবহৃত লালমনিরহাট বিমান ঘাঁটি পরিদর্শনের লক্ষ্যে প্রায় ৯০ বছর পর এ বছর ১৩ মার্চ ছোট দুইটি ফিক্সড উইংয়ের উড়োজাহাজ অবতরণ করে। ওই দিন বিমান বাহিনীর উর্ধতন কর্মকর্তাগণ বিমানবন্দর ব্যবহারের সম্ভাব্যতা যাচাই করেন। এরপর চলতি বছর ২২ আগস্ট ঘাঁটি পরিদর্শন করেন বিমান বাহিনী প্রধান, বিমান বাহিনীর উর্ধতন কর্মকর্তা, সমাজকল্যাণ মন্ত্রী, স্থানীয় সংসদ সদস্য সিভিল এভিয়েশনের কর্মকর্তাগণ। তারা বিশ^বিদ্যালয়ের স্থান নির্বাচন করেন ও অব্যহৃত বিমানবন্দর ঘুরে দেখেন।</p>
      <p>লালমনিরহাটের মহেন্দ্রনগরে অবস্থিত বিমানবন্দর অনেক পুরনো। প্রথম বিশ^যুদ্ধের পর ১৯৩১ সালে তৎকালীন ব্রিটিশ সরকার লালমনিরহাট সদরের মহেন্দ্রনগর ও হারাটি ইউনিয়নের ১ হাজার ১শ’৬৬ একর ভূমির ওপর গড়ে তোলে বিমান ঘাঁটি (এরোড্রাম)। দ্বিতীয় বিশ^যুদ্ধে এই বিমান ঘাঁটি ব্যবহার করে মিত্র বাহিনী। ষাটের দশকের প্রবীণ ব্যক্তিগণ বিমান ঘাঁটিকে বলত এরোড্রাম। ওই সময় তাদের মুখে শোনা গিয়েছিল, লালমনিহাট বিমান ঘাঁটি থেকে উড্ডয়ন করা যুদ্ধবিমানকে তারা উড়তে দেখেছে। এই ছিল তাদের দ্বিতীয় বিশ^যুদ্ধের অভিজ্ঞতা।</p>
      <p>দ্বিতীয় বিশ^যুদ্ধ ১৯৪৫ সালে শেষ হওয়ার পর বিমান ঘাঁটি অব্যবহৃত হয়ে ওঠে। প্রায় ৪ কিলোমিটার দীর্ঘ (প্রায় ১২ হাজার ফুট) রানওয়ে দিয়ে উড়োজাহাজের উড্ডয়ন ও অবতরণ বন্ধ হয়ে যায়।</p>
    </article>
  </body>
</html>