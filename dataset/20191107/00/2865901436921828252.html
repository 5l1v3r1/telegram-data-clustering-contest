<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/bogdan-se-raspucao-kingsi-ubacili-20-trojki-ali-nisu-izdrzali-u-kuci-sampiona-video/341833"/>
    <meta property="og:site_name" content="MozzartSport"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Bogdan se raspucao, Kingsi ubacili 20 trojki, ali nisu izdržali u kući šampiona (VIDEO)"/>
    <meta property="og:description" content="Bjelica skroman, Gudurić još traži svoje mesto"/>
  </head>
  <body>
    <article>
      <h1>Bogdan se raspucao, Kingsi ubacili 20 trojki, ali nisu izdržali u kući šampiona (VIDEO)</h1>
      <h2>Bjelica skroman, Gudurić još traži svoje mesto</h2>
      <address>
        <time datetime="2019-11-07T00:00:00+00:00">07 Nov 2019</time>
      </address>
      <p><b>Dogode se te utakmice kada vam šuterska forma dođe do perfekcije, ali jednostavno ne otvori vam se put do pobede. Košarkaši Sakramenta su protekle noći odigrali baš jedan takav meč. Mrežice su se zapalile od silnih pogodaka, Toronto je morao da izvuče više od maksimuma da bi ostao neporažen kod kuće i to se na kraju dogodilo! Reptorsi su zahvaljujući reinkarnaciji Kajla Laurija pregrmeli jedan od najtežih izazova kod kuće i u tesnoj završnici slavili rezultatom 124:120</b>.</p>
      <p>Da stvari budu jasnije, Toronto je nadigrao Sakramento od starta do finiša, ali su istrpeli neverovatan pritisak gostiju kroz šuteve za tri poena. Kingsi su ih ubacili čak 20! Iz 44 šuteva, doduše, što je odličnih 45,5 odsto realizacije, ali i pored toga morali su da pruže ruku boljem od sebe. Toronto nijednog trenutka nije bio u realnoj opasnosti da izgubi, ali je morao da se pomuči možda i više nego što se očekivalo, pogotovo kada je <b>O Dži Anunobi</b> promašio dva slobodna bacanja, a <b>Paskal Sjakam</b> prodao loptu u završnih 30 sekundi.</p>
      <figure>
        <iframe src="https://www.youtube.com/embed/7LrMZ7NmKI0" width="425" height="349" data-service="Youtube" scrolling="no"/>
      </figure>
      <p>Prva figura Toronta definitivno je bio <b>Kajl Lauri</b>. Čovek godinama nije igrao ovako dobru košarku, a u svojoj 33. godini pokazuje da u njemu i dalje ima žara za velike utakmice. Postigao je 24 poena, napadao obruč bez straha i pogađao važne šuteve, što je Reptorsima nedostajalo prošle sezone uprkos šampionskom kraju. Važna je bila i rola <b>Serža Ibake</b> koji je ponovo sa klupe doneo jak impuls igri Toronta. Ubacio je 21 poen za 24 minuta i vrhunski rasteretio <b>Marka Gasola</b> koji je odigrao verovatno i najbolju partiju u dresu kanadskog kluba ove sezone. Bio je jako siguran iz svih pozicija, a u odbrani je postavljao zamke Sakramentovim bekovima zbog čega su Kingsi i bili dodatno motivisani da pucaju sa distance. Jeste <b>Gasol</b> ubacio samo 12 poena, ali njegov značaj ovom sastavu je bio nemerljiv. Standardno odličan je bio i <b>Paskal Sjakam</b> u obe faze igre, zbog čega je pribeležio 23 poena, 13 skokova, pet asistencija i dve ukradene lopte.</p>
      <p>Kod Sakramenta glavnu reč je ovog puta vodio <b>Bogdan Bogdanović</b>. Najbolji srpski igrač na Mundobasketu u Kini konačno je pružio igru dostojnu njegovog imena i kvaliteta, pošto je uspeo da namesti nišan i pogađa u nizu. Ubacio je 22 poena (7/14 iz igre), ali uz čak šest trojki (6/11) za trideset jedan i po minut u igri. Upisao je još i tri asistencije i po dva skoka i ukradene lopte. <b>Harison Barns</b> je bio prvi strelac Kingsa sa 26 poena (7/15 iz igre), dok je <b>Badi Hild</b> dopisao 21 poen i osam skokova. <b>Nemanja Bjelica</b> je 16 minuta u igri imao tek pet poena (2/7 iz igre, 1/4 za tri), odnosno dva skoka i po jednu ukradenu i podeljenu loptu.</p>
      <figure>
        <iframe src="https://www.youtube.com/embed/bERidnAJZeY" width="425" height="349" data-service="Youtube" scrolling="no"/>
      </figure>
      <p>Memfis je prošle noći napravio veliko iznenađenje i seriju od tri poraza prekinuo trijumfom nad Minesotom - 137:121. </p>
      <p><b>Dilon Bruks</b> je predvodio Grizlise sa 31 poenom, dok ga je ruki <b>Dža Morant</b> ispratio s 26 poena. Njihov saigrač <b>Brendon Klark</b> ubacio je svih sedam šuteva iz igre i prikupio 18 poena, dok je <b>Džae Krauder</b> imao takođe 18 poena. Srpski reprezentativac <b>Marko Gudurić</b> odigrao je 16 minuta i ubeležio sedam poena i po četiri skoka i asistencije. Ipak, američka javnost ističe da još traži svoje mesto pod suncem i da se nije dovoljno opustio na parketu zbog čega je samo sinoć propustio da šutne na koš u četiri otvorene situacije. Veruju da <b>Gudurić</b> može mnogo bolje, pogotovo jer mu je šut jedna od glavnih karakteristika u igri...</p>
      <p>Kod Vukova <b>Endrju Vigins</b> je imao 30 poena, dok je <b>Karl Entoni Tauns</b> posle dve utakmice suspenzije skupio 25 poena i 13 skokova.</p>
      <figure>
        <iframe src="https://www.youtube.com/embed/3nEex0EMm40" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Detroit – Njujork 122:102<br/>/Dramond 27 – Rendl 20/</p>
      <p>Indijana – Vašington 121:106<br/>/Voren 21 – Bil 30/</p>
      <p>Atlanta – Čikago 93:113<br/>/Parker 18 – Satoranski 27/</p>
      <p>Hjuston – Golden Stejt 129:112<br/>/Harden 36 – Burks 28/</p>
      <p>Toronto – Sakramento 124:120<br/>/Lauri 24 – Barns 26/</p>
      <p>Memfis – Minesota 137:121<br/>/Bruks 31 – Vigins 30/</p>
      <p>Dalas – Orlando 107:106<br/>/Dončić 27 – Gordon 23/</p>
      <p>Juta – Filadelfija 106:104<br/>/Mičel 24 – Embid 27/</p>
      <p>LA Klipers – Milvoki 124:129<br/>/Vilijams 34 – Adetokunbo 38/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/07.11.2019/istok8.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/07.11.2019/zapad8.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>