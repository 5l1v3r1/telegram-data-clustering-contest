<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/lider-sanitas-despre-declaratiile-lui-orban-e-doar-o-declaratie-politica-si-resursele-se-vor-gasi-18551112"/>
    <meta property="og:site_name" content="BusinessMagazin"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="Lider Sanitas, despre declaraţiile lui Orban: E doar o declaraţie politică şi resursele se vor găsi"/>
    <meta property="og:description" content="Preşedintele Federaţiei Sanitas Bucureşti, Viorel Huşanu, a declarat, joi, pentru MEDIAFAX, că nu înţelege cum a constatat Ludovic Orban că nu sunt fonduri pentru salariile din Sănătate la trei zile de la instalare. „E doar o declaraţie politică şi resursele se vor găsi”, spune Huşanu."/>
  </head>
  <body>
    <article>
      <h1>Lider Sanitas, despre declaraţiile lui Orban: E doar o declaraţie politică şi resursele se vor găsi</h1>
      <address><time datetime="2019-11-07T00:00:00+00:00">07 Nov 2019</time> by <a rel="author" href="https://www.businessmagazin.ro/autor/roxana-din" target="_blank">Roxana Din</a></address>
      <h3>Lider Sanitas, despre declaraţiile lui Orban: E doar o declaraţie politică şi resursele se vor găsi</h3>
      <p>Preşedintele Federaţiei Sanitas Bucureşti, Viorel Huşanu, a declarat, joi, pentru MEDIAFAX, că nu înţelege cum a constatat Ludovic Orban că nu sunt fonduri pentru salariile din Sănătate la trei zile de la instalare. „E doar o declaraţie politică şi resursele se vor găsi”, spune Huşanu.</p>
      <p>Preşedintele Federaţiei Sanitas Bucureşti, Viorel Huşanu, a declarat că nu s-a plâns nimeni că nu ar mai fi bani la buget, până la declaraţia lui Ludovic Orban.</p>
      <p>„Din câte ştiu eu, legislaţia nu poate fi modificată anul acesta, astfel încât, să nu fie plătite salariile. Este clar că o parte din salarii vin din contractele cu Casa de Asigurări şi ele trebuie respectate iar măririle de salariu provenite în ultimii ani provin din act adiţional de la Casa Naţională de Asigurări de Sănătate, deci şi acelea trebuie acordate. În rest nu s-a plâns niciun spital, cel puţin din Bucureşti că nu ar avea buget. Nu ştiu cum au constatat ei la două, trei zile de la instalarea Guvernului că nu sunt aceste fonduri, repet, din moment ce informaţia nu am avut-o până astăzi ( joi, n.r)”, a spus Huşanu.</p>
      <p>Acesta afirmă că în ultimii ani, în lunile noiembrie – decembrie, toate guvernele au spus că nu sunt bani, dar în cele din urmă s-au găsit resurse.</p>
      <p>„Acum aud prima dată, dar acum trei zile sau până acum trei zile nicio unitate sanitară nu s-a plâns că nu ar avea bani pentru salarii până la sfârşitul anului. Iar legislaţia, încă o dată spun, obligă practic angajatorii să acorde aceste drepturi salariale din două surs: din contractul de prestări serviciu cu Casa de Asigurări şi din bugetul de stat salariile provenite din 2016 până în prezent. Din istoricul ultimilor ani, mereu în luna noiembrie-decembrie toate guvernele ne-au spus că nu sunt bani şi cu toate astea s-au găsit bani de salarii. Eu cred că e doar o declaraţie politică şi resursele se vor găsi”, a mai spus Huşanu.</p>
      <p>Premierul Ludovic Orban a declarat, joi, într-o conferinţă de presă că se va face o evaluare a necesităţilor, la rectificare, întrucât banii nu sunt suficienţi pentru a încheia anul, în domeniul sanitar.</p>
      <p> </p>
    </article>
  </body>
</html>