<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773321,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="לאחר 15 שנה: מנכ&quot;ל גאפ ארט פק עוזב את החברה"/>
    <meta property="og:description" content="החברה לא סיפקה הסברים לעזיבה המפתיעה; בנוסף חתכה גאפ את תחזית הרווח שלה; המניה התרסקה ב-10% במסחר המאוחר בוול סטריט"/>
  </head>
  <body>
    <article>
      <h1>לאחר 15 שנה: מנכ"ל גאפ ארט פק עוזב את החברה</h1>
      <h2>החברה לא סיפקה הסברים לעזיבה המפתיעה; בנוסף חתכה גאפ את תחזית הרווח שלה; המניה התרסקה ב-10% במסחר המאוחר בוול סטריט</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">שירות כלכליסט</a></address>
      <p>חברת ההלבשה גאפ הודיעה לאחר סיום המסחר בוול סטריט כי הנשיא והמנכ"ל ארט פק יעזוב את החברה. בנוסף היא חתכה את תחזית הרווח השנתית שלה. מניית גאפ צנחה בכ-10% במסחר המאוחר בוול סטריט.</p>
      <p>"פק יפנה את כיסאו לאחר תקופת מעבר קצרה", מסרה גאפ, ולא סיפקה הסברים נוספים.</p>
      <p>יו"ר גאפ, רוברט ג'י פישר, ישמש נשיא ומנכ"ל באופן זמני. פישר הוא בנו של מייסד גאפ, וכבר שימש מנכ"ל זמני של החברה ב-2007.</p>
      <p>פק הצטרף לגאפ לפני כ-15 שנה, ומונה למנכ"ל ב-2015. בפברואר הוא הודיע על תוכניתו לפצל את גאפ לשתי חברות נסחרות ב-2020: האחת תחזיק במותג הצומח אולד נייבי, והשנייה תחזיק במותגים גאפ, בננה ריפבליק ועוד.</p>
      <p>"בשם הדירקטוריון, אני רוצה להודות לארט על תרומתו הרבה לגאפ ב-15 השנים שהוא עובד בחברה", מסר פישר.</p>
      <p>גאפ מסרה כי המכירות בחנויות זהות ברבעון השלישי ירדו ב-4%, לעומת יציבות ברבעון המקביל. מכירות המותג גאפ נפלו ב-7%, ומכירות בננה ריפבליק ואולד נייבי ירדו ב-3% ו-4%, בהתאמה.</p>
      <figure>
        <img src="https://images1.calcalist.co.il/PicServer3/2016/12/13/687411/18_l.jpg"/>
        <figcaption>ארט פק <br/>צילום: בלומברג</figcaption>
      </figure>
      <p>כאמור, גאפ גם חתכה את תחזית הרווח שלה. החברה מצפה כי הרווח הנקי ברבעון השלישי יהיה 50-52 סנט למניה; הרווח המתואם יהיה 34-36 למניה.</p>
      <p>עבור השנה כולה, החברה מצפה לרחח של 1.7-1.75 דולר למניה, לעומת תחזית קודמת של 2.05-2.15 דולר למניה.</p>
      <p>הדו"ח המלא של גאפ לרבעון השלישי יפורסם ב-21 בנובמבר.</p>
    </article>
  </body>
</html>