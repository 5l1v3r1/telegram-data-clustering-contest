<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697180/%D8%A2%D8%BA%D8%A7%D8%B2-%D9%85%D8%B0%D8%A7%DA%A9%D8%B1%D8%A7%D8%AA-%D8%A8%DB%8C%D9%86-%D8%A8%D8%A7%DB%8C%D8%B1%D9%86-%D9%85%D9%88%D9%86%DB%8C%D8%AE-%D8%A8%D8%A7-%D8%A2%D8%B1%D8%B3%D9%86-%D9%88%D9%86%DA%AF%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="آغاز مذاکرات بین بایرن مونیخ با آرسن ونگر"/>
    <meta property="og:description" content="همچنین سرمربی باتجربه فرانسوی به مدیران بایرن مونیخ اعلام کرده هانس فلیک، سرمربی موقت و فعلی بایرن مونیخ نیز از این تیم جدا نخواهد شد و در کادر فنی وی جای خواهد داشت."/>
  </head>
  <body>
    <article>
      <h1>آغاز مذاکرات بین بایرن مونیخ با آرسن ونگر</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <p>
        <b>همچنین سرمربی باتجربه فرانسوی به مدیران بایرن مونیخ اعلام کرده هانس فلیک، سرمربی موقت و فعلی بایرن مونیخ نیز از این تیم جدا نخواهد شد و در کادر فنی وی جای خواهد داشت.</b>
      </p>
      <figure>
        <img src="https://cdn.asriran.com/files/fa/news/1398/8/16/1034312_225.jpg"/>
      </figure>
      <p>به نظر می رسد آرسن ونگر تبدیل به گزینه اصلی بایرن مونیخ برای هدایت این تیم شده است.</p>
      <p>به گزارش "ورزش سه"، بایرن مونیخ در ابتدای هفته تصمیم به اتمام همکاری با نیکو کوواچ، سرمربی جوان و کروات خود گرفت و از آن موقع نام های زیادی به عنوان گزینه های هدایت این تیم مطرح شده اند که در بین آنها اسم آرسن ونگر، سرمربی سابق و فرانسوی آرسنال به چشم می خورد. خود آرسن ونگر نیز اخیرا ابراز تمایل کرده بود هدایت بایرن را بر عهده گیرد.</p>
      <p>اما نشریه بیلد امشب و در جدیدترین گزارش خود از وضعیت نیمکت بایرن مونیخ مدعی شد مذاکرات بین بایرن و آرسن ونگر آغاز شده و طرفین در حال رایزنی در مورد شرایط آغاز همکاری هستند. قرار است یک جلسه شخصی بعد از بازی بایرن مونیخ مقابل دورتموند در روز شنبه برگزار شود تا در مورد زمان و دوره قرارداد صحبت شود. باشگاه آلمانی به دنبال یک راه حل کوتاه مدت تا تابستان بعدی و در آن مقطع استخدام یک سرمربی جوان است که آرسن ونگر مشکلی با پذیرش این شرایط ندارد.</p>
      <p>همچنین سرمربی باتجربه فرانسوی به مدیران بایرن مونیخ اعلام کرده هانس فلیک، سرمربی موقت و فعلی بایرن مونیخ نیز از این تیم جدا نخواهد شد و در کادر فنی وی جای خواهد داشت. بدین ترتیب به نظر می رسد در حال حاضر آرسن ونگر مهم ترین گزینه هدایت باواریایی ها باشد و احتمالا اگر اتفاق خاصی رخ ندهد، او طی دو هفته آینده به عنوان سرمربی جدید بایرن مونیخ معرفی خواهد شد.</p>
    </article>
  </body>
</html>