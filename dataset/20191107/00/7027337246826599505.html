<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697265/%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF-%D8%AA%D9%88%D8%AC%D9%87-%D8%A8%D9%87-%D9%85%D8%B9%DB%8C%D8%B4%D8%AA-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%AF%D8%B1-%D8%A7%D9%88%D9%84%D9%88%DB%8C%D8%AA-%D9%82%D8%B1%D8%A7%D8%B1-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="وزیر ارشاد: توجه به معیشت خبرنگاران در اولویت قرار دارد"/>
    <meta property="og:description" content="وزیر ارشاد گفت: توجه به معیشت خبرنگاران در اولویت قرار دارد و این وزارتخانه برای رفع مشکلات اصحاب رسانه در تلاش است."/>
  </head>
  <body>
    <article>
      <h1>وزیر ارشاد: توجه به معیشت خبرنگاران در اولویت قرار دارد</h1>
      <address><time datetime="2019-11-07T00:00:00+00:00">07 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/16/1034553_600.jpg"/>
      </figure>
      <p>وزیر ارشاد گفت: توجه به معیشت خبرنگاران در اولویت قرار دارد و این وزارتخانه برای رفع مشکلات اصحاب رسانه در تلاش است.</p>
      <p>به گزارش ایلنا، سید عباس صالحی امروز پنجشنبه در دیدار با آیت الله سید محمد شاهچراغی نماینده ولی فقیه در استان سمنان گفت: در اربعین امسال بیش از سه میلیون زائر از ایران برای بهره‌مندی از پیاده روی اربعین حسینی در کشور عراق شرکت کردند و برگزاری آیین‌های از این دست نشان دهنده عمق پیوندهای دینی دو کشور است.</p>
      <p>وی ادامه داد: دشمنان در صدد رخنه برای اختلاف بین دو ملت هستند اما پیوندهای میان ایران و عراق جدایی‌ناپذیر است.</p>
      <p>وزیر فرهنگ و ارشاد اسلامی با اشاره به سفر یک‌روزه خود به استان سمنان ضمن ابلاغ سلام ویژه رئیس جمهوری به آیت الله شاهچراغی، مسئولان و مردم این استان خاطرنشان کرد: نگاه دکتر روحانی به استان سمنان با توجه به ظرفیت‌های موجود، ویژه است.</p>
      <p>صالحی تصریح کرد: هماهنگی و هم‌فکری بسیار خوبی بین مسئولان استان برای رفع مشکلات زیرساختی در بخش‌های هنر و فرهنگ وجود دارد که از این فضای وحدت برای رفع مشکلات باید به بهترین نحو استفاده شود.</p>
      <p>وی ادامه داد: در سال جاری بیش از ۸۰ هزار حاجی از ایران برای بهره‌مندی معنوی به حج تمتع اعزام شدند که با وجود مشکلات، این اعزام‌ها عزتمندانه بود.</p>
      <p>وزیر فرهنگ و ارشاد اسلامی گفت: در بخش اوقاف سیاست‌های جدیدی تعریف شده است که سازمان اوقاف و امور خیریه در بخش دانش بنیان فرهنگ، بنیان توسعه استانی و کشور، وقف موتور، توسعه اقتصادی و فرهنگی با تحرک‌های جدید اقدام‌های لازم را انجام می دهد.</p>
      <p>صالحی ابراز داشت: بیش از ۲۰ هزار کانون فرهنگی و هنری مساجد در کشور فعال است که در این کانون‌ها دست‌کم دو میلیون نفر عضو هستند.</p>
      <p>وی یادآور شد: در فعالیت‌های قرآنی در سال‌های گذشته در کشور اقدام‌های خوبی انجام شده است.</p>
      <p>از سال ۹۲ تا امروز ۹۵۰ کتابخانه در سراسر کشور تاسیس شده است</p>
      <p>وزیر ارشاد تصریح کرد: در سال گذشته ۱۰۰ هزار عنوان کتاب در کشور چاپ شده است که این آمار نشان می دهد که بعد از پیروزی انقلاب اسلامی چاپ کتاب از نظر کمی و کیفی رشد قابل توجه و چشمگیری داشته است. رشد کمی و کیفی مکتوب‌ها در علوم محض، انسانی و اسلامی در دهه‌های گذشته در کشور چشمگیر بوده است.</p>
      <p>وی گفت: از سال ۹۲ تاکنون دست‌کم ۸۰۰ کتابخانه و در سال ۹۷ بیش از ۱۰۰ کتابخانه در کشور تاسیس شد.از ابتدای سال ۹۸ تاکنون نیز بیش از ۵۰ کتابخانه در کشور تاسیس شده و باشگاه‌های کتابخوانی در نقاط مختلف کشور راه اندازی شده است.</p>
      <p>
        <b>توجه به معیشت خبرنگاران در اولویت قرار دارد</b>
      </p>
      <p>صالحی گفت: ارتباط خوبی بین دولت و رسانه‌های مکتوب و خبرگزاری‌ها برقرار است، رسانه‌ها در انعکاس اخبار به مسایل خاص و منافع ملی توجه دارند که این مسایل بسیار دارای اهمیت است. توجه به معیشت خبرنگاران در اولویت قرار دارد و این وزارتخانه برای رفع مشکلات اصحاب رسانه در تلاش است.</p>
      <p>وزیر فرهنگ و ارشاد اسلامی اضافه کرد: دولت در دیگر بخش‌های هنری و فرهنگی از جمله هنرهای نمایشی و هنر عام دغدغه دارد و نسبت به رشد کمی و کیفی آنها تلاش می کند.</p>
      <p>سیدعباس صالحی روز پنجشنبه در سفری یک روزه به منظور شرکت در چند برنامه فرهنگی به استان سمنان سفر کرده است.</p>
    </article>
  </body>
</html>