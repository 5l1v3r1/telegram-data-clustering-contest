<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773235,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="מיה שרבני “מנבאת” את העתיד על פי ספרי בישול"/>
    <meta property="og:description" content="שרבני מציגה בתערוכה במוזיאון יפו ציורי שמן (זית) על נייר אפייה משומש. שאר האלמנטים בתערוכה כוללים סדרת צילומים של כלי אוכל והגשה שצילמה בבתים של סביה וסבותיה"/>
  </head>
  <body>
    <article>
      <h1>מיה שרבני “מנבאת” את העתיד על פי ספרי בישול</h1>
      <h2>שרבני מציגה בתערוכה במוזיאון יפו ציורי שמן (זית) על נייר אפייה משומש. שאר האלמנטים בתערוכה כוללים סדרת צילומים של כלי אוכל והגשה שצילמה בבתים של סביה וסבותיה</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">רעות ברנע</a></address>
      <p>במרכז חלל התצוגה של "אתר" במוזיאון יפו עומדת טינה (נעמי) סיידא ו"פותחת" בספרי בישול לקהל המבקרים. כן, כמו קוראות בקפה או בכף היד או בקלפים, היא מתארת את העתיד בעזרת מתכונים בספרים שונים. המבקרים מוזמנים לשתול בתוך ספרי הבישול פתקים עם שאלות לגבי חייהם, וסיידא, על פי המתכון בדף שבו פתחה - עונה להם.</p>
      <p>סיידא לא עלתה (בינתיים) על נתיב מקצועי חדש של ידעונות. מדובר בדמות פיקטיבית שאותה משחקת האמנית מיה שרבני, במסגרת תערוכת היחיד שלה "הצעת הגשה" (אוצרת - רות אופנהיים. עד 12.11, כולל בסוף השבוע של אירועי "אוהבים אמנות" של עיריית תל אביב). “אני יכולה להציג גם כ'מיה'”, היא אומרת, “אבל אני מרגישה שכשאני עושה אותה כ'טינה' יוצאים דברים אחרים, גם ממנה וגם מהאנשים שלהם היא קוראת".</p>
      <figure>
        <img src="https://images1.calcalist.co.il/PicServer3/2019/11/06/945708/Shahar-101019-0906-calcalist_853329_l.jpg"/>
        <figcaption>מיה שרבני ועבודה מתוך התערוכה “הצעת הגשה”. מוסיפה תבלינים של הומור <br/>צילום: טל שחר</figcaption>
      </figure>
      <p>
        <b>איך קוראים בספר בישול?</b>
      </p>
      <p>"אני מוציאה את הפתק עם השאלה ועונה תשובה לפי מה שהספר עצמו מגלה לי. יש בזה המון לוגיקה והמון הומור”.</p>
      <figure>
        <img src="https://images1.calcalist.co.il/PicServer3/2019/11/06/945719/CAL162454_l.jpg"/>
        <figcaption>עבודה מתוך התערוכה</figcaption>
      </figure>
      <p>שאר האלמנטים בתערוכה כוללים סדרת צילומים של כלי אוכל והגשה שצילמה בבתים של סביה וסבותיה - רק עם ידי האדם הרלבנטי שמחזיק את הכלי. סדרה נוספת היא ציורים בשמן (זית), שהם בעצם ניירות אפייה שעליהם אפתה שרבני דברים שונים, והיא מציגה את מה שנשאר עליהם - הסימנים שמותיר השמן אחרי שהאוכל נפרד מהנייר.</p>
      <p>בכל העבודות של שרבני בולטים מוטיבים של הומור. "אין מספיק הומור באמנות היום, וגם לא מספיק נדיבות", היא מסכמת. "וזה מה שאני מנסה להביא ברוב הפרויקטים שלי".</p>
    </article>
  </body>
</html>