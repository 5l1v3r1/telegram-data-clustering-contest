<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773241,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-07T00:00:00+00:00"/>
    <meta property="og:title" content="תל אביב קברה תוספת של אלפי חדרי מלון"/>
    <meta property="og:description" content="למרות המחסור בחדרי מלון והתפשטות ההשכרה דרך Airbnb, נגנזה תוכנית להוספת 4,000 חדרים: &quot;יש מספיק יוזמות למלונות&quot;. המלונאים: &quot;החלטה מדאיגה”"/>
  </head>
  <body>
    <article>
      <h1>תל אביב קברה תוספת של אלפי חדרי מלון</h1>
      <h2>למרות המחסור בחדרי מלון והתפשטות ההשכרה דרך Airbnb, נגנזה תוכנית להוספת 4,000 חדרים: "יש מספיק יוזמות למלונות". המלונאים: "החלטה מדאיגה”</h2>
      <address><time datetime="2019-11-07T00:00:00+00:00">07 Nov 2019</time> by <a rel="author">שלומית צור</a></address>
      <p>על אף המחסור בחדרי מלון בתל אביב, שבא לידי ביטוי בהתפשטות השכרת דירות נופש דרך Airbnb, החליטה העירייה לגנוז תוכנית להוספת אלפי חדרי מלון, שאושרה כחלק מתוכנית המתאר העירונית.</p>
      <p>תכנית המתאר העירונית תא/5000, שקיבלה תוקף ב־2015, כללה סעיף שלפיו הוועדה המקומית תבחן, לצורך עידוד מלונאות, אפשרות להוסיף קומה למלונות קיימים ולמגרשים המיועדים למלונאות מעבר לגובה המקסימלי המאושר כיום. מבדיקה שערך "כלכליסט" עולה כי התוכנית הזו, שהעירייה יזמה בעצמה, כוללת תוספת של 2,000 חדרי מלון למלונות קיימים ו־2,000 חדרים למלונות מתוכננים שטרם קמו.</p>
      <p>התנאי למימוש התוכנית היה הכנת מסמך מדיניות על ידי הוועדה המקומית לתכנון ולבנייה, אלא שזה לא הוכן מעולם, ונכון להיום נראה כי לעירייה אין כוונה ליישמו.</p>
      <p>העירייה מצדה טוענת כי בשלוש השנים שחלפו מאז אישור תוכנית המתאר המלונאים באים לעיר גם ללא תמריץ: "הסעיף המתייחס להכנת מסמך מדיניות נכתב בתקופה בה היה נדרש לעודד יוזמות למלונאות. בשנים האחרונות, לאור עלייה משמעותית ביוזמות להקמת מלונות חדשים ולהסבת מבנים קיימים לבתי מלון, לא ברור אם עדיין נדרש מסמך עידוד מסוג זה. בכל מקרה, תוכנית המתאר לא קצבה זמן להכנת מסמך מסוג זה".</p>
      <p>בענף המלונאות הופתעו מעמדת העירייה. "תגובת העירייה מפתיעה ומדאיגה, וסותרת לחלוטין את הצהרות ראש העירייה ויו"ר הוועדה המקומית בדבר הצורך לתמרץ ולעודד את פיתוח המלונות בתל אביב", אמר ל"כלכליסט" ליאור רביב, מנכ"ל ישרוטל. "על אף יוזמות להקמת והסבת בתי מלון, קיים עדיין מחסור גדול מאוד בחדרי מלון בתל אביב לאור הביקוש ההולך וגובר. בכוונתי לפנות לראש העיר בנושא".</p>
      <p>
        <b>"נאיץ הליכי בנייה"</b>
      </p>
      <p>בשנה האחרונה החלה העירייה לקדם תוכנית אב לתיירות שמטרתה המוצהרת היא הכפלת מספר התיירים בעיר ל־4 מיליון עד שנת 2030. במסיבת עיתונאים ביוני האחרון התייחס ראש העירייה רון חולדאי לאתגרים שניצבים בפני העירייה בנושא זה, ובהם "היעדר חדרי מלון בכמות מספקת", שאף הביא לדבריו לתופעה של השכרת דירות לתיירים בלבד, בעיקר באמצעות Airbnb. עוד הצהיר חולדאי כי העירייה תסדיר את השימוש בדירות Airbnb מבחינה רגולטורית.</p>
      <p>איתן שוורץ, מנכ"ל עיר עולם ותיירות, הזרוע התיירותית של העירייה, היה חריף יותר בדבריו: "אחד מכל שלושה תיירים לן בדירה. אם לא נטפל בשוק הפרוץ הזה, זה יפגע בנו בשנים הבאות. יש שכונות שהפגיעה בהן כבר מתחילה להיות בלתי נסבלת". שוורץ הוסיף: "כדי לעמוד בביקושים לחדרי לינה נהיה חייבים להוסיף 7,000 עד 10,000 חדרי מלון בתוך עשר שנים. על הנייר אושרו 12 אלף חדרים נוספים וכבר היינו אמורים להגיע ליעד, אבל התוכניות לא מתממשות והיזמים לא ממהרים מכל מיני סיבות. נאיץ את הליכי הבנייה".</p>
      <p>למרות דברים אלה, עד כה לא הסדירה העירייה את השימוש בדירות למרות נופש ומספרן ממשיך לעלות בקצב גבוה, בעיקר בשכונות מרכז העיר הסמוכות לים. מניתוח נתונים של חברת Airdna, המנטרת את Airbnb, בתקופה שבין מאי 2017 לאפריל 2018 הוצעו להשכרה 17,000 יחידות (דירה שלמה או חדר בדירה). בפועל מדי חודש הושכרו 4,400-5,900 יחידות. שיעור הנכסים המושכרים לתיירים בתל אביב גדול פי שבעה מאשר שיעורם בניו יורק, ופי חמישה לעומת אמסטרדם.</p>
      <p>מהתאחדות המלונות נמסר: "לא ידענו שבמסגרת תוכנית המתאר בכוונה העירייה לקבוע זכויות בנייה מוגדלות למלונאות, משמע תוספת של קומה אחת. הדבר מפתיע כי בשנה האחרונה ניסינו לקדם היתר בנייה למלון וביקשנו להגדיל את זכויות הבנייה בקומה אחת וסורבנו על ידי העירייה".</p>
      <p>צעד נוסף שהוצג בתוכנית האב להגדלת היצע היחידות המלונאיות הוא הסבת מבני משרדים למלונאות. אלא שלדברי מלונאים עמם שוחחנו, על אף שעד כה גילו עניין בתוכנית עשרות בעלי בנייני משרדים — גם בפני תוכנית זו ניצב חסם משמעותי: דרישת העירייה לתשלום של היטל השבחה גבוה על הסבת ייעוד ממשרדים למלונאות.</p>
      <p>מעיריית תל אביב נמסר כי היא אינה מזהה חסם בנושא זה: "זהו שיקול בתוך מכלול השיקולים שמרכיבים תוכנית עסקית להקמת מלון, אך זה לא עצר אף אחד מעשרות היזמים שאנו מלווים, ויעידו על כך התיקים הרבים המטופלים כעת במינהל ההנדסה, בבקשות של יזמים להסבה של משרדים למלונאות. ככל שקיימת השבחה היא נבחנת למול הנתונים הספציפיים של הנכס (היתרים, מצב תכנוני קודם, מימושים קודמים וכו') ומחויבת כחוק".</p>
      <p>
        <b>בונים מלונות קטנים</b>
      </p>
      <p>על פי נתוני התאחדות המלונות בתל אביב, מספר חדרי המלון בתל אביב עומד כיום על 8,800. בעירייה מעריכים כי מספרם גבוה יותר ועומד על 10,500. שיעור התפוסה בהם על פי הלשכה המרכזית לסטטיסטיקה (הלמ”ס) עמד בשנתיים האחרונות על 76.5% בממוצע, כאשר ברוב חודשי הקיץ עומדת התפוסה הממוצעת על למעלה מ־80%. בתי המלון החדשים שהוקמו בשנים האחרונות בעיר הם ברובם מלונות קטנים הכוללים עשרות בודדות של חדרים והקמתם אורכת זמן רב. לעומת זאת, הסבתה של דירת מגורים למטרת נופש כרוכה לכל היותר בשיפוץ בן מספר שבועות, ללא צורך בהליך תכנוני. </p>
    </article>
  </body>
</html>