<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/zdraveopazvane/ananiev-oglasi-koy-shche-poluchi-poveche-sredstva-s-noviya-byudzhet_news707982.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-07T16:36:00+00:00"/>
    <meta property="og:title" content="Ананиев огласи кой ще получи повече средства с новия бюджет"/>
    <meta property="og:description" content="Протестиращите са уведомени, че могат да им бъдат отпуснати около 800 хиляди лева за ремонт само на две от клиниките"/>
  </head>
  <body>
    <article>
      <h1>Ананиев огласи кой ще получи повече средства с новия бюджет</h1>
      <h2>Протестиращите са уведомени, че могат да им бъдат отпуснати около 800 хиляди лева за ремонт само на две от клиниките</h2>
      <address>
        <time datetime="2019-11-07T16:36:00+00:00">07 Nov 2019, 16:36</time>
      </address>
      <p>https://blitz.bg/obshtestvo/zdraveopazvane/ananiev-oglasi-koy-shche-poluchi-poveche-sredstva-s-noviya-byudzhet_news707982.html Blitz.bg</p>
      <figure>
        <img src="https://static.blitz.bg/documents/thumbnails/730/201906/1559812614-img-3939jpg.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>С новия бюджет всичко е регламентирано и са предвидени средства за всички болници, не само за Александровска. Това увери здравният министър Кирил Ананиев, предаде БГНЕС.</b><br/><br/>Ананиев се надява по този начин да не се достига до продължителни протести, за каквито загатнаха по-рано днес медиците в Александровска болница.<br/><br/><b>Лекари от Александровска болница излязоха на протест</b> заради лошите условия на труд и мизерия в помещенията за лечение на пациенти.<br/><br/>Организаторите на протеста национален синдикат „Защита“ са информирали здравното министерство за лошото състояние на сградата, в която се помещават клиниките по алергология, хематология и ендокринология.<br/><br/>Протестиращите са уведомени, че <b>могат да им бъдат отпуснати около 800 хиляди лева за ремонт </b>само на две от клиниките.<br/><br/>В болницата работят близо 1500 души. Протестът е подкрепен и от медици, които не са членове на синдиката.<br/><br/>Излязохме, защото не може да продължи така заради тежкото състояние на две от отделенията в болницата. Условия, при които нито може да се работи, нито да се обучават студенти, нито да се лекуват пациенти. Протестираме заради тоталната липса на реакция от страна на здравно министерство“, коментира д-р Андрей Коцев, председател на синдикалния съюз „Защита“ в болницата.<br/><br/>"Средствата, които е предвидило министерството са твърде малко и то в отговор на протеста", допълни той.<br/><br/>„За проблемите в болницата сме писали писма още преди една година. Предупреждавахме, че това, което се случи през август - рухването на таван в алергологията, може да се повтори. Късмет беше, че нямаше човек там и да загине“.<br/><br/>Според Коцев за ремонт само на една от сградите, която се намира пред централната арка на болницата са нужни 13.5 млн. лева.“Така че предвидените 800 000 лева са напълно недостатъчни“.<br/><br/><b>Лекарят смята, че министерството е забравило от години за нуждите и проблемите на „Александровска“ болница</b>, затова и протестите ще продължат. Коцев уверява, че бунтът на медиците няма да се отрази на пациентите, които ще бъдат лекувани адекватно и в условията на протести.</p>
    </article>
  </body>
</html>