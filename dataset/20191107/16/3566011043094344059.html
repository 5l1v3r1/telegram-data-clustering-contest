<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545469.html/%D8%B4%D9%81%D8%A7%D9%81%DB%8C%D8%AA-%D9%88-%D8%AF%D9%88%D8%B1%DB%8C-%D8%A7%D8%B2-%D9%81%D8%B3%D8%A7%D8%AF-%D9%84%D8%A7%D8%B2%D9%85%D9%87-%D8%A7%DB%8C%D8%AC%D8%A7%D8%AF-%D8%B4%D9%87%D8%B1-%D9%87%D9%88%D8%B4%D9%85%D9%86%D8%AF-%D8%A7%D8%B3%D8%AA--%D8%AD%D8%B6%D9%88%D8%B1-%DA%A9%D9%85%D8%B1%D9%86%DA%AF-%D8%A8%D8%AE%D8%B4-%D9%87%D8%A7%DB%8C-%D8%AA%D8%AE%D8%B5%D8%B5%DB%8C-%D8%AF%D8%B1-%D9%86%D9%85%D8%A7%DB%8C%D8%B4%DA%AF%D8%A7%D9%87-%DA%A9%D8%AA%D8%A7%D8%A8-%D9%85%D8%B4%D9%87%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T16:19:00+00:00"/>
    <meta property="og:title" content="شفافیت و دوری از فساد لازمه ایجاد شهر هوشمند است/ حضور کمرنگ بخش‌های تخصصی در نمایشگاه کتاب مشهد"/>
    <meta property="og:description" content="تقی ابراهیمی سالاری با اشاره به مسئولیت «شهر هوشمند» بر عهده معاونت برنامه ریزی شهرداری است گفت: لازمه ایجاد شهر هوشمند، شفافیت و دوری از فساد است و در مرحله بعد کاهش هزینه‌ها است."/>
  </head>
  <body>
    <article>
      <h1>شفافیت و دوری از فساد لازمه ایجاد شهر هوشمند است/ حضور کمرنگ بخش‌های تخصصی در نمایشگاه کتاب مشهد</h1>
      <h2>رئیس مرکز پژوهش‌های شورای شهر مشهد:</h2>
      <address>
        <time datetime="2019-11-07T16:19:00+00:00">07 Nov 2019, 16:19</time>
      </address>
      <p>تقی ابراهیمی سالاری با اشاره به مسئولیت «شهر هوشمند» بر عهده معاونت برنامه ریزی شهرداری است گفت: لازمه ایجاد شهر هوشمند، شفافیت و دوری از فساد است و در مرحله بعد کاهش هزینه‌ها است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ تقی ابراهیمی سالاری، رئیس مرکز پژوهش‌های شورای شهر مشهد در گفت‌وگو با <a href="http://sobhtoos.ir/">صبح توس</a>، اظهار کرد: طرح ها و لوایحی که در شورای شهر مطرح می‌شود نیازمند دقت ها و فعالیت های کارشناسانه است.</p>
      <p>وی با بیان اینکه تعداد 9 کمیسیون تخصصی وجود دارد و بر همین اساس 9 میز در مرکز پژوهش ها فعالیت دارد افزود: کار اصلی ما پژوهش و مشاوره دادن به اعضا و کمیسیون های شورای شهر مشهد در حوزه های مختلف شهری است.</p>
      <p>استاد اقتصاد دانشگاه فردوسی مشهد گفت: طرح ها و لوایح با نگاه نخبگانی که در سطح شهر، دانشگاه و مراکز اجرایی وجود دارد بررسی می‌شود تا طرح ها به بهترین نحو منافع مردم را تأمین کند.</p>
      <p>وی افزود: مسئولیت «شهر هوشمند» بر عهده معاونت برنامه ریزی شهرداری است و بخشی از موضوع شهر هوشمند به عادات فرهنگی و نوع رفتار مردم بازمی گردد.</p>
      <p>
        <b>لازمه ایجاد شهر هوشمند، شفافیت و دوری از فساد است</b>
      </p>
      <p>ابراهیمی سالاری تصریح کرد: برخلاف نظر عامه مبنی بر لزوم وجود زیرساخت های الکترونیکی برای تحقق شهر هوشمند، باید ابتدا رفتار و دغدغه‌های مردم عکس‌العمل هوشمندی داشته باشد.</p>
      <p>وی با اشاره به تغییر رفتار نهادهای دولتی و شهرداری در موفقیت شهر هوشمند تأثیرگذار است افزود: لازمه ایجاد شهر هوشمند، شفافیت و دوری از فساد است و در مرحله بعد کاهش هزینه‌ها است.</p>
      <p>رئیس مرکز پژوهش‌های شورای شهر مشهد خاطرنشان کرد: این موضوع اهمیت دارد که مردم ما چه میزان به «فاش» اعتنا می کنند؛ صحن علنی مجلس پخش می شود آیا مردم و بخش های ذی نفع حساسیت نشان می دهند و عکس العمل دارند؟.</p>
      <p>وی افزود: عادات فرهنگی و حساسیت نسبت به سرنوشت خود و مردم باید ایجاد شود و در تصمیم‌گیری های مردم تأثیر داشته باشد.</p>
      <p>استاد اقتصاد دانشگاه فردوسی مشهد گفت: نمایشگاه بین‌المللی کتاب می تواند از نرم افزارهای نوین استفاده کند و کتاب های بااهمیت را بهتر تبلیغ و معرفی کنند.</p>
      <p>
        <b>در نمایشگاه کتاب مشهد، بخش‌های تخصصی وجود نداشت</b>
      </p>
      <p>وی با بیان اینکه در روش های سنتی برگزاری نمایشگاه کتاب باید تجدیدنظر شود و این اقدام مقدمات نرم افزاری نیاز دارد افزود: امسال در نمایشگاه کتاب مشهد، بخش های تخصصی وجود نداشت و کمرنگ بود که فرهیختگان رشته های مختلف را به این عرصه ترغیب کند.</p>
      <p>ابراهیمی سالاری اظهار کرد: باید ذائقه مردم برای کتابخوانی تحریک شود تا مخاطب از استفاده از کتاب لذت ببرد.</p>
      <p>وی افزود: باتوجه به مسائل مهم زیست محیطی، پژوهشی را در شورای شهر در دستور کار داریم تا سواد زیست محیطی مردم سنحیده شود و نحوه چگونگی ارتقای ان در حال مطالعه است که ظرف یکسال اینده به نتیجه خواهد رسید.</p>
      <p>انتهای پیام/</p>
    </article>
  </body>
</html>