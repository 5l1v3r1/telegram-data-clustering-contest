<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2024732/i-moscha-ine-etimi-na-paradosi-sto-parisi-ta-osta-stratigou-tou-napoleonta.html"/>
    <meta property="og:site_name" content="News.gr"/>
    <meta property="article:published_time" content="2019-11-07T16:19:11+00:00"/>
    <meta property="og:title" content="Η Μόσχα είναι έτοιμη να παραδώσει στο Παρίσι τα οστά στρατηγού του Ναπολέοντα"/>
    <meta property="og:description" content="Yπήρξε ένας από τους πιο στενούς συνεργάτες του"/>
  </head>
  <body>
    <article>
      <h1>Η Μόσχα είναι έτοιμη να παραδώσει στο Παρίσι τα οστά στρατηγού του Ναπολέοντα</h1>
      <address>
        <time datetime="2019-11-07T16:19:11+00:00">07 Nov 2019, 16:19</time>
      </address>
      <h3>Yπήρξε ένας από τους πιο στενούς συνεργάτες του</h3>
      <p>Η <b><a href="https://www.news.gr/tag/rosia">Ρωσία</a></b> είναι έτοιμη να παραδώσει στη <b><a href="https://www.news.gr/tag/gallia">Γαλλία</a> </b>τα οστά του στρατηγού Σεζάρ Σαρλ Ετιέν Γκουντέν που υπήρξε ένας από τους πιο στενούς συνεργάτες του Ναπολέοντα, εφόσον η Γαλλία το επιθυμεί, δήλωσε ο εκπρόσωπος Τύπου του Ρώσου προέδρου Ντμίτρι Πεσκόφ.</p>
      <p>Τα οστά, η κυριότητα των οποίων είχε προβληματίσει τους εμπειρογνώμονες, βρέθηκαν εφέτος το καλοκαίρι κατά την διάρκεια ανασκαφών στο Βασιλικό οχυρό που βρίσκεται στον κήπο Λαπάτκιν στην πόλη Σμολένσκ. Η πραγματογνωμοσύνη που έγινε με βάση το DNA επιβεβαίωσε ότι τα οστά πράγματι ανήκουν στον στενό συνεργάτη του <b><a href="https://www.news.gr/tag/napoleontas">Ναπολέοντα</a> </b>στρατηγό Σεζάρ Σαρλί Ετιέν Γκουντέν.</p>
      <p>«Πράγματι η ιστορία αυτή είναι αρκετά γνωστή. Πράγματι οι δικοί μας και οι Γάλλοι αρχαιολόγοι συνεργάστηκαν άριστα, μελέτησαν τα σχετικά έγγραφα και πραγματοποίησαν από κοινού ανασκαφές. Στην ουσία όλες οι εξετάσεις του DNA, απ’ όσο αντιλαμβάνομαι, επιβεβαίωσαν ότι πρόκειται για τον στρατηγό Γκουντέν. Ο πρόεδρος Πούτιν έχει ενημερωθεί ήδη γι' αυτή την ιστορία. Και φυσικά, αν η γαλλική πλευρά δείξει ενδιαφέρον για το θέμα αυτό, φυσικά και θα παράσχουμε κάθε είδους συνδρομή», δήλωσε ο Πεσκόφ.</p>
      <p>Ο Σαρλ Ετιέν Γκουντέν (1768-1812) κατά την διάρκεια της εκστρατείας του 1812 ήταν διοικητής της 3ης μεραρχίας του 1ου σώματος του γαλλικού στρατού. Συμμετείχε ενεργά στην μάχη του Σμολένσκ. Τραυματίσθηκε θανάσιμα στην μάχη κοντά στο ύψωμα Βαλουτίνα στις 19 Αυγούστου 1812, όταν από οβίδα κανονιού έχασε και τα δύο του πόδια. Σύμφωνα με μαρτυρίες της εποχής ο Γκουντέν διακομίσθηκε σχεδόν αμέσως στο Σμολένσκ και ο Ναπολέων βρίσκονταν διαρκώς στο πλευρό του, έως την στιγμή που πέθανε.</p>
      <p>Η αρχαιολογική αποστολή στο Σμολένσκ διοργανώθηκε στο πλαίσιο ενός προγράμματος, την εποπτεία του οποίου είχε το γάλλο-ρωσικό φόρουμ «Ο διάλογος του Τριανόν» που συγκροτήθηκε με πρωτοβουλία των προέδρων της Ρωσίας και της Γαλλίας Βλαντίμιρ Πούτιν και Εμανουέλ Μακρόν</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2024225/sok-ston-vitho-antriko-anthropino-cheri-vrethike-sto-stomachi-enos-karcharia.html"/>
        <a href="https://www.news.gr/kosmos/article/2023100/lixi-sinagermou-gia-iparxi-vomvas-se-likio-tis-milouz.html"/>
        <a href="https://www.news.gr/kosmos/article/2023034/sinagermos-sti-gallia-apili-gia-vomva-se-scholio-tis-milouz.html"/>
      </related>
    </article>
  </body>
</html>