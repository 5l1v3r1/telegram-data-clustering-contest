<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/07/kolonka/denys-popovych/bezpeka/omanlyvi-rekordy-chy-dopomozhe-armiyi-najbilshyj-byudzhet-2020-roku"/>
    <meta property="og:site_name" content="Слово і Діло"/>
    <meta property="article:published_time" content="2019-11-07T16:23:28+00:00"/>
    <meta property="og:title" content="Оманливі рекорди: чи допоможе армії найбільший бюджет 2020 року"/>
    <meta property="og:description" content="Навіть рекордний Державний бюджет 2020 року не забезпечить якісного розвитку Збройних сил України."/>
  </head>
  <body>
    <article>
      <h1>Оманливі рекорди: чи допоможе армії найбільший бюджет 2020 року</h1>
      <address><time datetime="2019-11-07T16:23:28+00:00">07 Nov 2019, 16:23</time> by <a rel="author">Денис Попович</a></address>
      <p>
        <b>У вівторок, 5 листопада, Кабінет міністрів представив <a href="https://www.slovoidilo.ua/2019/11/05/novyna/polityka/radu-vnesly-doopraczovanyj-proekt-derzhbyudzhetu-2020">проєкт державного бюджету на 2020 рік</a>, який пропонується винести на друге читання. У ньому передбачено істотне збільшення оборонного бюджету, зокрема коштів, які планується виділити на потреби ЗСУ. Якщо бюджет буде ухвалений у запропонованому вигляді, то наступного року армія отримає на 14 млрд грн більше, ніж у 2019 році. Багато це чи мало?</b>
      </p>
      <p>Згідно з проєктом бюджету на 2020 рік, який два дні тому представив Кабмін, на безпеку та оборону буде виділено 5,45% від прогнозованого ВВП або 245,8 млрд грн. З них 116,1 млрд отримає Міністерство оборони. Отже, загальні оборонні витрати держави в 2020 році зростуть приблизно на 33 млрд грн. Бюджет військового відомства також зросте на 14 млрд грн. Зазначимо, що у 2019 році він становив 102 млрд. грн.</p>
      <p>«<i>Пріоритетом бюджету стане розвиток і закупівля озброєння і військової техніки</i>», – розповів <a href="https://www.slovoidilo.ua/2019/11/07/infografika/polityka/zelenskyj-dav-novi-doruchennya-ministram-onovlenyj-chek-list">міністр оборони Андрій Загороднюк</a>. Він також зазначив, що державні гарантії на закупівлю озброєння і техніки складуть 9 млрд грн (проти 3 млрд грн у 2019 році). Все це дозволяє нової влади цілком обгрунтовано стверджувати, що військові витрати 2020 року стануть рекордними за всю історію незалежності України.</p>
      <p>Починаючи з 2014 року військові бюджети неухильно зростають. Буквально кожен рік визнавався в цьому сенсі рекордним. Втім, запити військових ще ніколи не задовольнялися в повному обсязі – армія завжди отримувала на половину менше від бажаних сум. Зокрема, запит на 2020 рік, озвучений у серпні начальником управління соціальних виплат Департаменту фінансів Міноборони В'ячеславом Салаховим, становив 218,7 млрд грн. Отже, ситуація, при якій ЗСУ отримують вдвічі менше, ніж просять, актуальна для військових і у 2020 році.</p>
      <p>Зростання військових витрат пояснюється збройним конфліктом на Донбасі, а також необхідністю слідувати за зростанням самого ВВП. Однак рекорд 2020 року – це багато чи мало?</p>
      <p>Вважається, що баланс на утримання Збройних сил повинен мати настпуні показники: 30% бюджету – на бойову підготовку, 30% – на закупівлю озброєння і 40% – на грошове забезпечення. Вважається також, що $10 млрд повинні йти на утримання армії чисельністю до 100 тис. осіб. Оскільки чисельність ЗСУ складає 250 тисяч чоловік, а бюджет 2020 року не перевищує $5 млрд, абсолютно очевидно, що в нашій ситуації цього балансу не дотримуються. Тим більше, що за словами Салахова, на утримання персоналу повинно було йти 55% бюджету, а на розвиток озброєнь – 23%. Але це лише в тому разі, якщо держава задовольнила запит у 218 млрд. грн. А оскільки цього не сталося, то про якісний розвиток ЗСУ говорити, як і раніше, не доводиться.</p>
      <p>Що ж нового може отримати армія в 2020 році на запропоновані кошти? Передусім йдеться про появу в розпорядженні ЗСУ нових ракетних систем. Це високоточний комплекс «Вільха-М», який відрізняється від ухваленої торік «Вільхи» збільшеною дальністю ураження коректувальної ракети: до 130 км проти 70. Крім того, не виключено, що наступного року в розпорядження ЗСУ почнуть надходити комплекси крилатих ракет «Нептун» у наземному варіанті базування. Вони призначені для захисту українського морського узбережжя. Обидві системи на сьогодні активно тестуються, а фінансування для завершення випробувань наступного року також буде виділено.</p>
      <p>Іншими словами, побоювання, які лунали раніше, що нова влада скорочуватиме військові витрати на тлі свого бажання врегулювати конфлікт на Донбасі, не підтверджуються. Однак великого прориву в питаннях фінансування і модернізації Збройних сил, принаймні в перший рік правління Володимира Зеленського, очікувати, вочевидь, не доводиться.</p>
      <p><i>Денис Попович, спеціально для «Слово і Діло»</i>.</p>
      <related>
        <h4>Читайте також</h4>
        <a href="https://www.slovoidilo.ua/2019/10/22/novyna/bezpeka/potreb-zsu-rozrobyly-nove-ozbroyennya"/>
        <a href="https://www.slovoidilo.ua/2019/07/31/novyna/bezpeka/zsu-otrymaly-cherhovu-partiyu-tankiv"/>
        <a href="https://www.slovoidilo.ua/2019/09/03/novyna/polityka/minoborony-ta-henshtab-zsu-rozdilyat-povnovazhennya-kincya-2020-roku"/>
      </related>
    </article>
  </body>
</html>