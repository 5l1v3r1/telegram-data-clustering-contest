<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/setback-to-bjp-sena-mlas-back-uddhav-thackeray-on-power-sharing454.html"/>
    <meta property="og:site_name" content="DoolNews"/>
    <meta property="article:published_time" content="2019-11-07T16:48:00+00:00"/>
    <meta property="og:title" content="'അന്തിമ തീരുമാനം പാര്‍ട്ടി അധ്യക്ഷന്റേത്'; താക്കറെയ്ക്കു കൂട്ടത്തോടെ ഐക്യദാര്‍ഢ്യം പ്രഖ്യാപിച്ച് ശിവസേനാ എം.എല്‍.എമാര്‍"/>
    <meta property="og:description" content="Bjp Maharashtra National News Sanjay Raut Shivsena Uddhav Thackeray India മുംബൈ: ശിവസേനാ എം.എല്‍.എമാരെ ചാക്കിട്ടുപിടിക്കാന്‍ ശ്രമിക്കുന്ന ബി.ജെ.പിക്കു കനത്ത തിരിച്ചടി നല്"/>
  </head>
  <body>
    <article>
      <h1>'അന്തിമ തീരുമാനം പാര്‍ട്ടി അധ്യക്ഷന്റേത്'; താക്കറെയ്ക്കു കൂട്ടത്തോടെ ഐക്യദാര്‍ഢ്യം പ്രഖ്യാപിച്ച് ശിവസേനാ എം.എല്‍.എമാര്‍</h1>
      <address><time datetime="2019-11-07T16:48:00+00:00">07 Nov 2019, 16:48</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ശിവസേനാ എം.എല്‍.എമാരെ ചാക്കിട്ടുപിടിക്കാന്‍ ശ്രമിക്കുന്ന ബി.ജെ.പിക്കു കനത്ത തിരിച്ചടി നല്‍കി ഉദ്ധവ് താക്കറെ. താക്കറെയുടെ നേതൃത്വത്തില്‍ ഇന്നു വൈകിട്ട് നടന്ന യോഗത്തില്‍ എല്ലാ എം.എല്‍.എമാരും പങ്കെടുക്കുകയും സേനയുടെ 50:50 ഫോര്‍മുലയോട് ഐക്യദാര്‍ഢ്യം പ്രഖ്യാപിക്കുകയും ചെയ്തതായി മുംബൈ മിറര്‍ റിപ്പോര്‍ട്ട് ചെയ്തു.</p>
      <p>ഇന്നുച്ചയ്ക്കു ശേഷം താക്കറെയുടെ വീട്ടില്‍ വെച്ചു നടന്ന യോഗത്തില്‍, തുടര്‍നടപടികള്‍ തീരുമാനിക്കാനുള്ള അധികാരം എം.എല്‍.എമാര്‍ അദ്ദേഹത്തിനു നല്‍കുകയും ചെയ്തു.</p>
      <p>ബി.ജെ.പി വാഗ്ദാനങ്ങള്‍ പാലിക്കുകയാണെങ്കില്‍ മാത്രമേ സര്‍ക്കാര്‍ രൂപീകരണത്തിന് സേന പിന്തുണയ്‌ക്കേണ്ടതുള്ളൂ എന്ന കാര്യത്തിലും യോഗത്തില്‍ തീരുമാനമായി. നേരത്തേ സേനാ എം.എല്‍.എമാരെ ഹോട്ടലിലേക്കു മാറ്റിയിരുന്നു. ഇവിടെനിന്നാണ് അവര്‍ യോഗത്തിനായി എത്തിയത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>‘സേനാ അധ്യക്ഷന് തീരുമാനമെടുക്കാനുള്ള എല്ലാ അധികാരവും ഞങ്ങള്‍ നല്‍കി. അദ്ദേഹമാണു ഞങ്ങള്‍ക്ക് അവസാന വാക്ക്. മുഖ്യമന്ത്രിപദം തുല്യമായി വീതിക്കുമെന്നു നേരത്തേ പറഞ്ഞിരുന്നതു പോലെതന്നെ ശിവസേനയില്‍ നിന്നു മുഖ്യമന്ത്രിയുണ്ടാകും.’- സില്ലോദില്‍ നിന്നുള്ള എം.എല്‍.എ അബ്ദുള്‍ സത്താര്‍ നബി പറഞ്ഞു.</p>
      <related>
        <a href="https://www.doolnews.com/bjp-not-ready-to-form-a-minority-governent-at-maharashtra.html?utm_source=doolnews&amp;utm_medium=related"/>
      </related>
      <p>ബി.ജെ.പി സംസ്ഥാനാധ്യക്ഷന്‍ ചന്ദ്രകാന്ത് പാട്ടില്‍, കഴിഞ്ഞ മന്ത്രിസഭയിലെ അംഗങ്ങളായ സുധീര്‍ മുംഗട്ടിവാര്‍, ആശിഷ് ഷെലാര്‍ എന്നിവര്‍ ഗവര്‍ണറെ കാണുന്നതിനു മുന്‍പാണ് അടിയന്തരമായി സേന യോഗം ചേര്‍ന്നത്.</p>
      <p>അതേസമയം പാര്‍ട്ടി തീരുമാനത്തില്‍ മാറ്റമില്ലെന്ന് സേനാ നേതാവ് സഞ്ജയ് റാവത്ത് വ്യക്തമാക്കി. ബി.ജെ.പി സര്‍ക്കാര്‍ രൂപീകരണത്തിനായി അവകാശവാദം മുഴക്കുന്നതില്‍ ഞങ്ങള്‍ക്ക് ആശങ്കയില്ല. രാഷ്ട്രീയ അസ്ഥിരതയ്ക്കു കാരണമായവര്‍ സംസ്ഥാനത്തെ നശിപ്പിക്കുകയാണ്. സേനയില്‍ നിന്നു മാത്രമേ മുഖ്യമന്ത്രിയുണ്ടാവൂ എന്നും അദ്ദേഹം പറഞ്ഞു.</p>
      <p>മഹാരാഷ്ട്രയില്‍ ഏത് സാഹചര്യത്തിലായാലും ഒരു ന്യൂനപക്ഷ സര്‍ക്കാരുണ്ടാക്കാന്‍ ബി.ജെ.പി തയ്യാറല്ലെന്ന് മുംഗട്ടിവാര്‍ നേരത്തേ പറഞ്ഞിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>നേരത്തെ ശിവസേന ഇല്ലാതെ സര്‍ക്കാരുണ്ടാക്കണം എന്ന നിലപാടിലായിരുന്നു ബി.ജെ.പി. അതിനെ തുടര്‍ന്നാണ് വ്യാഴാഴ്ച രാവിലെ ഗവര്‍ണറെ കാണാന്‍ തീരുമാനിച്ചത്. ഈ തീരുമാനം പെട്ടെന്ന് പിന്‍വലിക്കുകയായിരുന്നു.</p>
      <p>ഏത് സാഹചര്യത്തിലായാലും ഒരു ന്യൂനപക്ഷ സര്‍ക്കാരുണ്ടാക്കാന്‍ ബി.ജെ.പി തയ്യാറല്ലെന്ന് സുധീര്‍ മുംഗട്ടിവാര്‍ ഉറപ്പിച്ച് പറഞ്ഞു.</p>
      <figure>
        <iframe src="https://www.youtube.com/embed/0seQqbuQ9mA" width="500" height="281" data-service="Youtube" scrolling="no"/>
      </figure>
    </article>
  </body>
</html>