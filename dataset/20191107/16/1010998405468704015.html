<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/poveche-ot-polovinata-rusnaci-ne-znajat-koj-e-postroil-berlinskata-stena.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T16:29:00+00:00"/>
    <meta property="og:title" content="Повече от половината руснаци не знаят кой е построил Берлинската стена"/>
    <meta property="og:description" content="Една трета от анкетираните посочват, че виждат в обединението на Германия повече предимства за интересите на Русия"/>
  </head>
  <body>
    <article>
      <h1>Повече от половината руснаци не знаят кой е построил Берлинската стена</h1>
      <h2>Една трета от анкетираните посочват, че виждат в обединението на Германия повече предимства за интересите на Русия</h2>
      <address>
        <time datetime="2019-11-07T16:29:00+00:00">07 Nov 2019, 16:29</time>
      </address>
      <p>Практически всеки руснак знае или е чувал за падането на Берлинската стена през 1989 година, но повече от половината (60%) се затрудняват да отговорят кой я е построил. Това показват данните от анкета на Руския център за изучаване на общественото мнение, проведена по случай 30-тата годишнина от това събитие, съобщи ТАСС.</p>
      <p>В отговор на въпрос за причините за това събитие, руснаците отговарят, че до това е довела смяната на политическия курс на СССР (17%), решението на Михаил Горбачов (13%), недоволството на жителите на Германия (11%), затоплянето на отношенията между страните (5%) и политическите промени по света (5%).</p>
      <p>„Най-често руснаците казват, че по време на падането на Берлинската стена са реагирали положително на това събитие (28% през 2019 г. и 32% през 2009 и 2005 г.) От 11% до 15% през различни години твърдят, че тогава не са успели да преценят ситуация, а от 10% до 14% виждат плюсове и минуси в това събитие.</p>
      <p>Само от 4% до 8% през различните години заявяват предимно негативно отношение към падането на Берлинската стена, се казва в материала на изследователския център.</p>
      <p>Мненията на руснаци относно последствията от падането на Берлинската стена за СССР са разделени.</p>
      <p>Повече от една трета от анкетираните - 37% - смятат, че падането й има положителни последици, други 35% са на противоположно мнение. В същото време проучването показа, че руснаците се отнасят по-скоро положително към изтеглянето на съветските войски от Германия (44%), а не отрицателно (28%).</p>
      <p>Освен това почти една трета от анкетираните (31% срещу 44% през 2009 г.) посочват, че виждат в обединението на Германия повече предимства за интересите на Русия, отколкото минуси.<br/><br/>Берлинската стена е един от символите на Студената война. Тя е издигната през 1961 г. по инициатива на ръководителя на Германската демократична република Валтер Улбрихт и с одобрението на ръководството на Съветския съюз на фона на масов отлив на работна ръка и млади специалисти към Западна Германия. Според някои сведения до началото на 60-те години около 1,6 милиона германци са избягали на Запад.</p>
    </article>
  </body>
</html>