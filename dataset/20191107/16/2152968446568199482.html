<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/07/zaloviha-obirdjii-na-cyrkvi-v-ruse.428896"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T16:20:00+00:00"/>
    <meta property="og:title" content="Заловиха обирджии на църкви в Русе"/>
    <meta property="og:description" content="Крали от пет православни храма в региона | Dnes.bg"/>
  </head>
  <body>
    <article>
      <h1>Заловиха обирджии на църкви в Русе</h1>
      <h2>Крали от пет православни храма в региона</h2>
      <address><time datetime="2019-11-07T16:20:00+00:00">07 Nov 2019, 16:20</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Двама мъже са арестувани за серия кражби от пет православни храма в Русенско. Това съобщиха от областната дирекция на МВР в Русе.</p>
      <p>От полицията припомнят, че кражбите са извършени в периода между 24 октомври и 6 ноември тази година в храмовете в русенските села Пет кладенци, Острица, Каран Върбовка, Кацелово и Пепелина. Църквата в последното населено място е разбивана два пъти за този период.</p>
      <p>От храмовете са откраднати парични дарения, чиято обща стойност все още не е установена. В една от църквите е имало около 100 лева на монети. Крадците са взели общо 30 икони от църковните олтари, като най-голямата е "Богородица с младенеца" - с размери 110 см на 74 см, църковни одежди и други предмети.</p>
      <p>При разследването, в което са се включили служители на главна дирекция "Национална полиция" и на областните полицейски дирекции в Русе и в Търговище, са арестувани двама мъже на 45 и на 49 години - съответно от град Опака и от село Водица, област Търговище. Задържаните са известни на органите на реда.</p>
      <p>Разследването продължава, като полицаите са открили и иззели до момента 19 икони, свещници, инструменти за взломяване и други вещи.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/05/naglost-kradci-obraha-dva-pyti-cyrkva-v-rusensko-za-sedmica.428641"/>
        <a href="https://www.dnes.bg/stranata/2019/01/13/rusenski-hram-ostana-bez-kambana-a-cyrkvata-nehae.399068"/>
      </related>
    </article>
  </body>
</html>