<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191107-ukrayina-pragne-rozvyvaty-dobrosusidski-vidnosyny-z-yes-i-nato-kondratyuk/"/>
    <meta property="og:site_name" content="ФАКТИ"/>
    <meta property="article:published_time" content="2019-11-07T16:40:30+00:00"/>
    <meta property="og:title" content="Україна прагне розвивати добросусідські відносини з ЄС і НАТО – Кондратюк"/>
    <meta property="og:description" content="Україна розуміє важливість діалогу із сусідніми західними державами і прагне розвивати з ними добросусідські відносини."/>
  </head>
  <body>
    <article>
      <h1>Україна прагне розвивати добросусідські відносини з ЄС і НАТО – Кондратюк</h1>
      <address>
        <time datetime="2019-11-07T16:40:30+00:00">07 Nov 2019, 16:40</time>
      </address>
      <p>Україна розуміє важливість діалогу із сусідніми західними державами і прагне розвивати з ними добросусідські відносини.</p>
      <p>Заступниця голови Верховної Ради Олена Кондратюк вважає, що діалог із західними сусідами України має розвиватися за принципами добросусідства, взаємоповаги та спільної реалізації наших інтересів, зокрема з ЄС і НАТО.</p>
      <p>Про це Контратюк сказала під час робочого сніданку з послами Польщі, Словаччини, Угорщини, Чехії і Литви.</p>
      <blockquote>– Ми дуже добре усвідомлюємо важливість діалогу між Україною та сусідніми західними державами, – сказала заступниця голови парламенту.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191106-energetyka-kiberbezpeka-i-klimat-ukrayina-rozshyryuye-spivpratsyu-z-yes/">Енергетика, кібербезпека і клімат: Україна розширює співпрацю з ЄС</a>
      </p>
      <p>Вона висловила прохання щодо подальшого сприяння Україні на шляху інтеграції до ЄС та НАТО, підтримки в рамках міжнародних організацій та структур, зокрема ООН, ОБСЄ, Ради Європи.</p>
      <p>Кондратюк також заявила, що Україна зацікавлена в участі у спільних економічних проектах, зокрема в рамках ініціативи Трьох морів, а також у формуванні надійного поясу безпеки і співпраці у Балто-Чорноморсько-Адріатичному регіоні.</p>
      <p>Вона закликала дбати про українських трудових мігрантів, які роблять значний внесок в економіку країн, в які їздять на заробітки.</p>
      <p>За її словами, Україна готова до взаємодії у питаннях їх правового та соціального захисту.</p>
      <p>Крім того, Кондратюк запросила учасників робочого сніданку взяти участь в Українському Жіночому Конгресі, який має відбутися 10-11 грудня 2019 року.</p>
      <p>До слова, віце-прем’єр-міністр з питань європейської та євроатлантичної інтеграції Дмитро Кулеба заявив, що Україна запропонувала ЄС <a href="https://fakty.com.ua/ua/ukraine/20191107-do-ugody-pro-asotsiatsiyu-z-yes-zaproponuvaly-novyj-dodatok-kuleba/">внести новий додаток в Угоду про асоціацію.</a></p>
      <p><b>Фото:</b> <a href="https://iportal.rada.gov.ua/news/Novyny/184051.html">Верховна Рада</a></p>
    </article>
  </body>
</html>