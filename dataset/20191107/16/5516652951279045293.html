<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425325/diamartyries-ergazomenwn-gia-ton-dhmo-nisyroy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-07T16:15:01+00:00"/>
    <meta property="og:title" content="Διαμαρτυρίες εργαζομένων για τον δήμο Νισύρου"/>
    <meta property="og:description" content="Στο δημοτικό συμβούλιο που πραγματοποιήθηκε στις 30 του Οκτώβρη ο Σύλλογος Εργαζομένων Δήμου Νισύρου για ακόμα μια φορά πραγματοποίησε παρέμβαση για τα τεράστια προβλήματα που αντιμετωπίζουν οι εργαζόμενοι."/>
  </head>
  <body>
    <article>
      <h1>Διαμαρτυρίες εργαζομένων για τον δήμο Νισύρου</h1>
      <h2>Τι αναφέρουν σε ανακοίνωσή τους</h2>
      <address>
        <time datetime="2019-11-07T16:15:01+00:00">07 Nov 2019, 16:15</time>
      </address>
      <p>
        <b>Στο δημοτικό συμβούλιο που πραγματοποιήθηκε στις 30 του Οκτώβρη ο Σύλλογος Εργαζομένων Δήμου Νισύρου για ακόμα μια φορά πραγματοποίησε παρέμβαση για τα τεράστια προβλήματα που αντιμετωπίζουν οι εργαζόμενοι.</b>
      </p>
      <p>Στην ανακοίνωση που εξέδωσαν τονίζουν:<br/>«Αναδείξαμε την απαράδεκτη κατάσταση που επικρατεί στο χώρο του αμαξοστασίου όπου επί της ουσίας έχει μετατραπεί σε μια παράνομη χωματερή με αποτέλεσμα να τίθεται σε άμεσο κίνδυνο η υγεία και η ασφάλεια των συναδέλφων. Για τα οχήματα, τα περισσότερα για να μην πούμε όλα είναι ασυντήρητα με αποτέλεσμα να είναι ακινητοποιημένα.</p>
      <p>Όσο δε αφορά τα Μέσα Ατομικής Προστασίας ξανά ενημερώσαμε ότι για το 2019 δεν έχουν δοθεί σε κανέναν συνάδελφο, ούτε καν στους συναδέλφους που έχουν προσληφθεί μέσα από το πρόγραμμα Κοινωφελής Εργασίας. Και βέβαια δεν έχουν γίνει ούτε οι προληπτικές εξετάσεις και οι εμβολιασμοί στους συναδέλφους. Αποτέλεσμα να υπάρχει άμεσος κίνδυνος για την υγεία μας.</p>
      <figure>
        <img src="https://www.rodiaki.gr/medias/2019/11/06/0ebb6b6ab4214e36db1e532e71a1dd6d.jpg"/>
      </figure>
      <p>Επίσης τονίσαμε ότι θα πρέπει άμεσα να στελεχωθεί το σύνολο των υπηρεσιών με μόνιμο προσωπικό αναφέροντας χαρακτηριστικά ότι η μονάδα αφαλάτωσης λειτουργεί χωρίς το αναγκαίο – εξειδικευμένο προσωπικό. Και βέβαια ότι άμεσα θα πρέπει να προσληφθεί Τεχνικός Ασφαλείας.</p>
      <p>Στην απάντησή του ο Δήμαρχος αλλά και συνολικά η δημοτική αρχή προσπάθησε να παρουσιάσει το μαύρο άσπρο.</p>
      <p>Για το αμαξοστάσιο μας δήλωσε ότι όντως υπάρχουν κάποια κλαδιά, χόρτα και κάποια ξύλα αλλά αυτά βρίσκονται εκεί γιατί γίνεται διαλογή για την ανακύκλωση.</p>
      <p>Όσο για τα οχήματα δεν υπάρχει κανένα πρόβλημα και ότι ο στόλος θα αντικατασταθεί μέχρι το 2030 με ηλεκτροκίνητα οχήματα. Σχετικά με αυτό να σας αναφέρουμε ότι από τα πέντε (5) ηλεκτροκίνητα τρίκυκλα, μόνο το ένα (1) είναι σε λειτουργία.</p>
      <p>Ενώ όσον αφορά τη μονάδα αφαλάτωσης μας δήλωσε ότι οι δύο εργαζόμενοι είναι αρκετοί, ότι δεν υπάρχει μηχανικός να τοποθετηθεί στη μονάδα, ούτε θα προσληφθεί προσωπικό διότι η δημοτική αρχή μελλοντικά θα αποφασίσει για το αν δοθεί η μονάδα αφαλάτωσης σε ιδιώτη.</p>
      <p>Ενημερωτικά σας δηλώνουμε ότι υπάρχει στο Δήμο μας μηχανικός για το εργοστάσιο αφαλάτωσης, όπου εργαζόταν και στο παρελθόν εκεί. Ενώ όσον αφορά την πρόσληψη Τεχνικού Ασφαλείας μας δήλωσε ότι ο ένας από τους τρεις ειδικούς συνεργάτες του Δημάρχου θα επωμισθεί και την αρμοδιότητα του Τεχνικού Ασφαλείας.</p>
      <p>Για τα Μέσα Ατομικής Προστασίας η απάντηση δόθηκε από τη πρόεδρο του Δημοτικού Συμβουλίου η οποία «έριξε» την ευθύνη στη συνάδελφο λέγοντας ότι φταίει η υπηρεσία και ότι από τη μεριά της διοίκησης δεν υπάρχει καμιά ευθύνη. Ενώ όσον αφορά τους εμβολιασμούς και τις προληπτικές εξετάσεις μας δήλωσε ότι θα πρέπει να τα κάνουμε μόνοι μας. Η Πρόεδρος προφανώς δεν γνωρίζει τη σχετική Νομοθεσία ούτε τη Συλλογική Σύμβαση Εργασίας.</p>
      <figure>
        <img src="https://www.rodiaki.gr/medias/2019/11/06/1a7af3d25bb39d6e207ee792145e728b.jpg"/>
      </figure>
      <p>Συμπέρασμα. Για ακόμα μια φορά επιβεβαιώνεται ότι η δημοτική αρχή του Δήμου Νισύρου, βρίσκεται μακριά από τα προβλήματα των εργαζομένων που έχουν να κάνουν με την υγιεινή και ασφάλεια. Δεν διστάζουν να βαφτίζουν το μαύρο άσπρο προκειμένου να μειώσουν ακόμα περισσότερο το λεγόμενο κόστος αδιαφορώντας βέβαια για την υγεία και την ασφάλεια των εργαζομένων.</p>
      <p>Η δημοτική αρχή συνειδητά υποβαθμίζει τις υπηρεσίες από προσωπικό και από υλικοτεχνική υποδομή γιατί έχουν σχέδιο να προχωρήσουν άμεσα στην ιδιωτικοποίηση των υπηρεσιών, το κάνουν με τη μεταφορά των λυμάτων, με τη συγκοινωνία του νησιού, το παραδέχτηκαν μέσα από την απάντηση που μας έδωσαν όσον αφορά την αφαλάτωση. Δεν μας λένε βέβαια ποιος θα πληρώσει το κόστος;</p>
      <p>Για εμάς το πρώτο και το κύριο είναι η υγεία και η ασφάλεια των εργαζομένων.<br/>Καλούμε τη δημοτική αρχή να αναλογιστεί και να αναλάβει τις ευθύνες της όσον αφορά τα μέτρα υγιεινής και ασφάλειας».</p>
      <p><b>Σχόλιο της ΔΑΣ-ΟΤΑ Ρόδου</b><br/>«Με αφορμή δελτίο Τύπου που εξέδωσε το Δ.Σ. του Συλλόγου Εργαζομένων Νισύρου για την παρέμβαση που πραγματοποίησε κατά τη διάρκεια της συνεδρίασης του Δημοτικού Συμβουλίου Νισύρου της 30ης Οκτώβρη, για ζητήματα που απασχολούν τους συνάδελφους του νησιού.</p>
      <p>Το σχόλιό μας έχει να κάνει με την ταύτιση των προβλημάτων των εργαζομένων σε όλους τους δήμους. Προβλήματα που αφορούν την υποβάθμιση των υπηρεσιών (έλλειψη προσωπικού, ασυντήρητα κι επικίνδυνα οχήματα) καθώς και την αδιαφορία για την υγιεινή και ασφάλεια των εργαζομένων (Προληπτική ιατρική, Μέσα Προστασίας, γάλα).</p>
      <p>Ο στόχος βέβαια, κυβέρνηση και δημοτικών αρχών, είναι κοινός: Η ιδιωτικοποίηση των υπηρεσιών με μεταφορά του κόστους στις πλάτες των δημοτών μέσω των τελών», τονίζει σε ανακοίνωσή της η Δημοκρατική Αγωνιστική Συνεργασία (ΔΑΣ-ΟΤΑ) Ρόδου.</p>
    </article>
  </body>
</html>