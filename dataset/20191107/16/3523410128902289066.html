<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638702/%D8%AA%D9%88%D9%84%DB%8C%D8%AF-25-%D8%AA%D9%86-%DA%AF%D8%A7%D8%B2%D9%87%DA%AF%D8%B2%D8%A7%D9%81%D9%84%D9%88%D8%B1%D8%A7%DB%8C%D8%AF-%D8%A7%D8%B2-%D9%BE%D8%B3%D9%85%D8%A7%D9%86%D8%AF%D9%87%D8%A7%DB%8C-%DA%AF%D8%B0%D8%B4%D8%AA%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-07T16:22:00+00:00"/>
    <meta property="og:title" content="تولید 25 تن گازهگزافلوراید از پسماندهای گذشته"/>
    <meta property="og:description" content="سخنگوی سازمان انرژی اتمی با اشاره به تولید 25 تن گاز هگزافلوراید اورانیوم از پسماندهای گذشته، گفت: 2 تن از این گاز به فردو منتقل شد و در 6 ..."/>
  </head>
  <body>
    <article>
      <h1>
        <a href="https://www.bultannews.com/fa/news/638702/%D8%AA%D9%88%D9%84%DB%8C%D8%AF-25-%D8%AA%D9%86-%DA%AF%D8%A7%D8%B2%D9%87%DA%AF%D8%B2%D8%A7%D9%81%D9%84%D9%88%D8%B1%D8%A7%DB%8C%D8%AF-%D8%A7%D8%B2-%D9%BE%D8%B3%D9%85%D8%A7%D9%86%D8%AF%D9%87%D8%A7%DB%8C-%DA%AF%D8%B0%D8%B4%D8%AA%D9%87">تولید 25 تن گازهگزافلوراید از پسماندهای گذشته</a>
      </h1>
      <h2>سخنگوی سازمان انرژی اتمی با اشاره به تولید 25 تن گاز هگزافلوراید اورانیوم از پسماندهای گذشته، گفت: 2 تن از این گاز به فردو منتقل شد و در 6 ...</h2>
      <address><time datetime="2019-11-07T16:22:00+00:00">07 Nov 2019, 16:22</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>«بهروز کمالوندی» معاون و سخنگوی سازمان <b>انرژی اتمی</b> در گفتگویی درباره نشست شورای حکام آژانس بین‌المللی انرژی اتمی در وین در خصوص ایران، درباره نتیجه این نشست گفت: این یک پیش جلسه است و جلسه اصلی فردا برگزار می‌شود که درباره نحوه اجرای پادمان در ایران است که هر از چند وقت یک بار این جلسات برگزار می‌شود و غریب آبادی نماینده دائم <b>ایران</b> در آژانس در جلسه شرکت و مواضع ایران را تشریح خواهد کرد.</p>
      <p>سخنگوی سازمان انرژی اتمی درباره رسیدن ایران به ظرفیت تولید 9 هزار و 500 سو گفت: ما با ماشین‌های جدید که در گام سوم مستقر کردیم و 15 نوع ماشین جدید داریم پسماند و محصول را قاطی نمی‌کنیم و اینها را جدا می‌کنیم، این بدان مفهوم است که حدود 2 هزار و 600 سو به ظرفیت ما اضافه شده است.</p>
      <p>وی که با خبر شبکه یک صحبت می کرد، افزود: امروز هم کار فردو به انتها رسید و البته به تدریج ظرفیت افزایش می‌یابد با توجه به اینکه چهار آبشار به ظرفیت فعلی اضافه می‌شود، چیزی در حدود 700 و خورده‌ای سو اضافه می‌شود که 9 هزار و 500 سو خواهیم داشت. وضعیت قبل از برجام هزار سو بیشتر است، ولی تفاوتی که دارد ماشین‌های زیادی که از نوع پیشرفته هستند دارند کار می‌کنند و هر چه جلوتر می‌رویم، برداشت ما بیشتر می‌شود و دانشی که به آن می‌رسیم کمک می‌کند که کیفیت و کارایی دستگاه‌ها را بالا ببریم.</p>
      <p>کمالوندی عنوان کرد: حدود 2 هزار کیلوگرم هگزافلورایدی UF6 که از سایت نطنز به فردو منتقل کردیم، تولیدی است که از پسماندهای سال‌های گذشته داشتیم. حدود 25 تن تولید از پسماندهای گذشته داشتیم که 2 تن آن را به فردو منتقل کردیم و بدان معناست که در 6 سال آینده می‌توانیم از تولیدات پسماند نیاز فردو را تأمین کنیم و به لحاظ اقتصادی و استراتژیک قابل توجه است.</p>
      <p>سخنگوی سازمان انرژی اتمی همچنین در گفتگویی با شبکه خبر اعلام کرد: ما مشغول برداشت محصول اورانیوم غنی شده هستیم که به تدریج به سطح پایداری مستمر می‌رسد و تلقی ما این است که تا روز شنبه صبح برداشت مستمردائم 4.5 درصد را خواهیم داشت و همه این فرآیند با حضور بازرسان آژانس بوده است.</p>
      <p>به گزارش فارس، سازمان انرژی اتمی دیروز (چهارشنبه) عملیات گازدهی به سانتریفیوژها در تأسیسات غنی سازی شهید علیمحمدی فردو را آغاز و غنی سازی در این سایت مجددا از سر گرفته شد و عملا ایران وارد گام چهارم کاهش تعهدات برجامی شد.</p>
    </article>
  </body>
</html>