<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vechtpartij-in-rechtbank-na-uitspraak-tegen-autochtone-bende/"/>
    <meta property="og:site_name" content="SCEPTR"/>
    <meta property="article:published_time" content="2019-11-07T16:36:57+00:00"/>
    <meta property="og:title" content="Vechtpartij in rechtbank na uitspraak tegen autochtone bende"/>
    <meta property="og:description" content="De correctionele rechtbank van Antwerpen heeft de ‘Bende van horen, zien en zwijgen’ veroordeeld voor een hele reeks geweldsdelicten en overvallen in Antwerpen, Boom en Stabroek, zo meldt BELGA. Opmerkelijk echter: nadat strenge straffen tot 14 jaar werden uitgesproken, brak een vechtpartij uit in de rechtbank. De ‘Bende van horen, zien en zwijgen’ rond spilfiguur […]"/>
  </head>
  <body>
    <article>
      <h1>Vechtpartij in rechtbank na uitspraak tegen autochtone bende</h1>
      <address><time datetime="2019-11-07T16:36:57+00:00">07 Nov 2019, 16:36</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>De correctionele rechtbank van Antwerpen heeft de ‘Bende van horen, zien en zwijgen’ veroordeeld voor een hele reeks geweldsdelicten en overvallen in Antwerpen, Boom en Stabroek, <a href="https://www.hln.be/in-de-buurt/antwerpen/vechtpartij-in-rechtszaal-na-uitspraak-van-celstraffen-tot-14-jaar-voor-sadistische-jongerenbende~a6e0a87d/">zo meldt BELGA.</a> Opmerkelijk echter: nadat strenge straffen tot 14 jaar werden uitgesproken, brak een vechtpartij uit in de rechtbank. De ‘Bende van horen, zien en zwijgen’ rond spilfiguur <a href="https://sceptr.net/tag/Dylan-VA">Dylan V.A.</a> (19) is duidelijk zijn streken nog niet verleerd. De misdrijven in kwestie waren onder meer een moordpoging, foltering, gewapende overvallen en andere geweldsdelicten.</b>
      </p>
      <p>Dylan V.A, de bendeleider, kreeg deze ochtend maar liefst 14 jaar celstraf. Hij zou direct geboeid worden, maar bood verzet en zocht ruzie met de politie. Het kwam tot een vechtpartij, waarna andere bendeleden zich ook mengden in het gevecht. Het schabouwelijke tafereel spreidde zich zelfs uit naar het publieksgedeelte van de rechtbank, waar ook familieleden van de beklaagden zaten. <i>“Kalm, kalm”</i>, schreeuwde een vrouw – BELGA vermoedt de moeder van Dylan V.A. – nog door de zittingszaal.</p>
      <h3>‘Bende van horen, zien en zwijgen’ </h3>
      <p>Met veel moeite kon de politie de zaal ontruimen, nadat de rechters en de andere magistraten zich in veiligheid konden brengen. Dit echter niet zonder de herriemakers manu militari uit het gerechtsgebouw te zetten. De politie bleef zelfs met enkele manschappen achter in de rechtszaak in het geval familieleden zouden terug keren om opnieuw keet te schoppen. Er werd ook een PV opgesteld, bevestigt het Antwerps parket na het incident rond bedreigingen, weerspannigheid en slagen en verwondingen.</p>
      <p>De uitgesproken straffen zijn zwaar – en allicht ook de reden voor de heisa in de rechtbank – maar dat zijn de misdrijven in kwestie evenzeer. Deze zouden allemaal in een periode van twee maanden hebben plaatsgevonden. Het gaat onder meer om een ‘home invasion’ op 30 oktober 2018. Hierbij werd de zoon des huizes gekneveld, gewurgd en geslagen. Er werden op 3 november tevens twee jongeren afgeperst en een dag later een winkel overvallen in Antwerpen. Op 16 november pleegde de bende dan weer een woninginbraak in Stabroek. Het zwaarste feit vond echter plaats op 28-29 oktober. Toen werd een minderjarig kameraadje – die ze verdachten van klikken bij de politie – twee dagen lang gevangen gehouden en gefolterd, op het appartement van Ellen C. (een van de beklaagden).</p>
      <h4>(Lees verder na de tweet uit februari.)</h4>
      <figure>
        <iframe data-src="https://twitter.com/atvbe/status/1095992361094733824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Folterslachtoffer kon aan de dood ontsnappen via schuifdeur</h3>
      <p>De jongeman moest uren en uren nagenoeg naakt en vastgebonden doorbrengen in een stoel. Hij werd bespoten met brandende deodorant, werd afgeranseld met buizen en beklaagden Edwin M. (26) en Virginia D.W. (19) staken de jongen zelfs met een schroevendraaier. Die laatste jonge vrouw probeerde zelfs zijn oog uit te duwen. Hiernaast werd nog een brandende sigaret uitgeduwd in de jongen zijn mond en verbrandde Dylan V.A. de arm van het slachtoffer met een stijltang. Xena B. (20) en Ellen C. (20) – duidelijk niet van de snuggersten – hadden meerdere foto’s en filmpjes van de praktijken op hun GSM’s en zijn lachend en poserend te horen en zien naast het slachtoffer. Het beeldmateriaal droeg op die manier bij aan het bezwarend bewijsmateriaal in de zaak.</p>
      <p>Het slachtoffer kon uiteindelijk door het schuifraam ontsnappen nadat hij de bende plannen hoorde maken over het dumpen van het lichaam. Hij werd in zijn ondergoed op het dak van een tuinhuis in Boom zwaargewond aangetroffen. De betrokkenen, die dus lachend en poserend gefilmd werden, beweerden dat ze onder druk van bendeleider Dylan V.A. handelden, maar daar ging de rechtbank niet in mee. <i>“Alle beklaagden hebben uit vrije wil deelgenomen, ofwel door actief mee te doen aan de folterpraktijken, ofwel door de anderen aan te moedigen, te filmen of door mee te poseren”</i>, luidde het. Dylan V.A. kreeg 14 jaar cel en werd bovendien maar liefst 15 jaar ter beschikking gesteld van de rechtbank. De zes andere bendeleden kregen celstraffen van 4 tot 12 jaar.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/moordenaar-ridoan-was-in-2015-toonbeeld-van-integratie/"/>
        <a href="https://sceptr.net/2019/11/antwerpen-justitie-vraagt-hulp-aan-spoeddiensten-rond-granaataanslag/"/>
        <a href="https://sceptr.net/2019/11/allochtoon-bekent-moord-op-kleermaker-in-antwerpen/"/>
      </related>
    </article>
  </body>
</html>