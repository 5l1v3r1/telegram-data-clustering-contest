<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zelenskiy-pidpisav-zmini-do-derzhbyudzhetu-2019-328843_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T16:59:00+00:00"/>
    <meta property="og:title" content="Зеленський підписав зміни до держбюджету-2019"/>
    <meta property="og:description" content="Закон забезпечує виплати зарплат шахтарям, а також інші соцвиплати."/>
  </head>
  <body>
    <article>
      <h1>Зеленський підписав зміни до держбюджету-2019</h1>
      <h2>Закон забезпечує виплати зарплат шахтарям, а також інші соцвиплати.</h2>
      <address>
        <time datetime="2019-11-07T16:59:00+00:00">07 Nov 2019, 16:59</time>
      </address>
      <p>Президент України Володимир <b><a href="https://dt.ua/POLITICS/zelenskiy-pidpisav-zakon-pro-pozbavlennya-deputativ-progulnikiv-finansovogo-zabezpechennya-327437_.html">Зеленський підписав</a></b> законопроект <a href="http://w1.c1.rada.gov.ua/pls/zweb2/webproc4_1?pf3511=67114">№2283</a>, яким вносяться зміни в державний бюджет на 2019 рік. Про це зазначено на сайті Верховної Ради.</p>
      <p>Згідно з документом, передбачається зниження плану доходів через відставання за надходженнями ПДВ на імпортні товари і ввізного мита в результаті надпланового зміцнення гривні, що буде компенсовано скороченням витрат на обслуговування держборгу.</p>
      <p>Зміни дозволять профінансувати програми міністерств, а також забезпечать зарплати шахтарями і соцвиплати, наголошується в пояснювальній записці до документа.</p>
      <p>Зокрема, в бюджеті додали 1 млрд грн на програму "Реструктуризація вугільних шахт". Згідно з пояснювальною запискою до документа, це дозволить виплатити зарплати шахтарям і не допустити відключення від електропостачання шахт.</p>
      <p>Передбачено збільшення на 1,4 млрд грн забезпечення військовослужбовців Держприкордонслужби, СБУ, Нацгвардії, Головного управління розвідки Міноборони, Управління державної охорони до рівня виплат у Збройних Силах.</p>
      <p>Збільшено на 300 млн грн витрати по держпрограмі доступного житла для внутрішньо переміщених осіб, на 200 млн грн - на придбання житла для учасників АТО і ООС.</p>
      <p>На 500 млн грн збільшено фінансування резервного фонду з ліквідації наслідків надзвичайних ситуацій.</p>
      <p>Крім того, на 354,6 млн грн зросте фінансування для громадян, постраждалих внаслідок Чорнобильської катастрофи; на 787 млн грн - для осіб з інвалідністю, щоб поліпшити забезпечення технічними та іншими засобами реабілітації.</p>
      <p>Фінансування на утримання автодоріг загального користування збільшили майже на 1,17 млрд грн. Зокрема, на будівництво магістралі через Дніпро в Запоріжжі (траса Н-08 Бориспіль - Дніпро - Запоріжжя (через Кременчук) - Маріуполь виділена сума 750,6 млн грн.</p>
      <p>Раніше, 6 листопада, <b><a href="https://dt.ua/ECONOMICS/golovne-u-doopracovanomu-proekti-derzhbyudzhetu-2020-328574_.html">Кабмін представив доопрацьований проект закону</a></b> "Про Державний бюджет України на 2020 рік", який підготував до другого читання у Верховній Раді. У документі <b><a href="https://dt.ua/ECONOMICS/kabmin-zbilshiv-vitrati-na-finansuvannya-derzhshaht-328590_.html">Кабмін пропонує збільшити витрати </a></b>на фінансове забезпечення державних шахт в 2020 році на 622,8 млн грн.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>