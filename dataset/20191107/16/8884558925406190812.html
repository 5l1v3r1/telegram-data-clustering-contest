<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/znesel-se-je-tudi-nad-inventarjem"/>
    <meta property="og:site_name" content="Primorske novice"/>
    <meta property="article:published_time" content="2019-11-07T16:46:51+00:00"/>
    <meta property="og:title" content="Znesel se je tudi nad inventarjem"/>
    <meta property="og:description" content="Danes ob 7.35 so policisti obravnavali vlom v eno od trgovin v Šempetru pri Gorici, kjer se je neznanec znesel tudi nad notranjim inventarjem. Po prvih zbranih podatkih je storilec iz trgovine ukradel nekaj sto evrov blagajniškega minimuma in nekaj pločevink pijače."/>
  </head>
  <body>
    <article>
      <h1>Znesel se je tudi nad inventarjem</h1>
      <address><time datetime="2019-11-07T16:46:51+00:00">07 Nov 2019, 16:46</time> by <a rel="author">Spletno uredništvo</a></address>
      <p>
        <b>Danes ob 7.35 so policisti obravnavali vlom v eno od trgovin v Šempetru pri Gorici, kjer se je neznanec znesel tudi nad notranjim inventarjem. Po prvih zbranih podatkih je storilec iz trgovine ukradel nekaj sto evrov blagajniškega minimuma in nekaj pločevink pijače.</b>
      </p>
      <figure>
        <img src="https://static.primorske.si/foto/highres/gnweb/718812_policist2.jpg"/>
        <figcaption>Foto: STA</figcaption>
      </figure>
      <p><b>PRIMORSKA</b> &gt; Okoliščine navedenega kaznivega dejanja policisti še preiskujejo in bodo po njenem zaključku podali kazensko ovadbo na Okrožno državno tožilstvo v Novi Gorici.</p>
      <h3>Torbica je izginila</h3>
      <p>Danes ob 11.36 so policisti obravnavali nedavni tatvino ženske torbice iz ene od trgovin večjega nakupovalnega centra v Novi Gorici. Zaradi omenjenega kaznivega dejanja je bila gospodarski družbi povzročena škoda v višini 150 evrov. Na podlagi predloga za pregon s strani odgovorne osebe pravne osebe bodo policisti po zaključku preiskave navedene tatvine podali kazensko ovadbo na Okrožno državno tožilstvo v Novi Gorici.</p>
      <h3>Dve osebi sta se poškodovali</h3>
      <p>Policisti so včeraj ob 18.20 obravnavali prometno nesrečo na glavni cesti Solkan-Plave, kjer sta trčili dve osebni vozili. Dve osebi sta se laže poškodovali. Na kraju je bilo ugotovljeno, da je 34-letni voznik vozil iz naselja Plave proti Novi Gorici in v kraju Dolga njiva je njegovo vozilo v ovinku zaradi neprimerne hitrosti začelo zanašat. Na ravnem deluje trčil v nasproti vozeče osebno vozilo, s katerim se je peljal 47-letni voznik. Na kraju so poleg novogoriških policistov posredovali tudi gasilci JZ GRD Nova Gorica in reševalci NMP ZD Nova Gorica, ki so ju oskrbeli in ju zaradi suma lahke telesne poškodbe z reševalnim vozilom odpeljal na nadaljnje zdravljenje v šempetrsko bolnišnico. 34-letnemu povzročitelju prometne nesreče bo zaradi kršitve prometne zakonodaje izdan plačilni nalog.</p>
      <h3>Prometna nesreča v Kromberku</h3>
      <p>Policisti so včeraj ob 17.25 obravnavali prometno nesrečo zaradi neprilagojene hitrosti v Kromberku pri Novi Gorici. Na kraju so prometni policisti ugotovili, da je v semaforiziranem križišču v omenjenem naselju 66-letni voznik zaradi neprilagojene hitrosti trčil v drugo osebno vozilo, s katerim se je peljal 40-letni voznik. V prometni nesreči se je 40-letni udeleženec prometne nesreče lažje poškodoval. V nadaljevanju postopka je bil povzročitelju prometne nesreče odrejen tudi preizkus alkoholiziranosti in rezultat je 0,83 miligrama alkohola v litru izdihanega zraka. 66-letnega povzročitelja prometne nesreče čaka še srečanje s sodnikom, saj bo zoper njega podan obdolžilni predlog na okrajno sodišče.</p>
      <h3>Prepovedali so mu nadaljnjo vožnjo</h3>
      <p>Policisti so danes ob 10.45 na območju naselja Miren ustavili 33-letnega voznika avtomobila in mu v nadaljevanju postopka odredili hitri test zaradi suma vožnje pod vplivom prepovedanih drog. Rezultat je bil pozitiven, zato so mu policisti odredili strokovni pregled, vendar ga je voznik odločno odklonil. Vozniku je bila prepovedana nadaljnja vožnja in začasno odvzeto vozniško dovoljenje, zaradi kršitve prometne zakonodaje ga čaka še srečanje s sodnikom, saj bo zoper njega podan obdolžilni predlog na pristojno okrajno sodišče.</p>
      <h3>Iz garaže ukradli skuter</h3>
      <p>V Luciji je nekdo iz garaže ukradel skuter znamke bulevart 50, rdeče barve, registrske številke KP BC-89, vreden 800 evrov.</p>
      <h3>Vlomili v stanovanje</h3>
      <p>V Kopru so vlomili v stanovanje. Odnesli so gotovino, nakit, prenosni računalnik in Ipad.</p>
      <h3>Avto je po trčenju odbilo čez ograjo</h3>
      <p>Včeraj ob 5.16 se je v bližini mejnega prehoda Starod, na cesti proti Račicam, zgodila prometna nesreča. Policisti so na kraju ugotovili, da je 40-letni državljan Srbije vozil tovorno vozilo s priklopnikom. Zaradi neprilagojene hitrosti je priklopnik zdrsnil na nasprotno smerno vozišče v trenutku, ko je z nasprotne smeri pravilno, po svojem smernem vozišču, pripeljal 49-letni državljan Italije z avtomobilom. Po trčenju je avto odbilo čez varovalno ograjo izven vozišča, kjer je obstalo. Državljana Italije so poškodovanega odpeljali v izolsko bolnišnico, povzročitelju pa je bil izdan plačilni nalog.</p>
      <h3>Nelegalno čez mejo</h3>
      <p>Na območju koprske policijske uprave so policisti od srede do četrtka obravnavali 17 oseb, ki so nedovoljeno prestopile državno mejo med Hrvaško in Slovenijo. Policisti so obravnavali deset državljanov Sirije, pet državljanov Bangladeša ter državljana Maroka in državljana Somalije.</p>
    </article>
  </body>
</html>