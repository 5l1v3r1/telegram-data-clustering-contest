<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/trade-war-china-says-it-has-agreed-with-us-to-cancel-tariffs-in-phases"/>
    <meta property="og:site_name" content="euronews"/>
    <meta property="article:published_time" content="2019-11-07T16:35:20+00:00"/>
    <meta property="og:title" content="چین: با آمریکا بر سر حذف تدریجی تعرفه‌های اضافی به توافق رسیدیم"/>
    <meta property="og:description" content="«جنگ تجاری با تعرفه‌ها آغاز شد و با حذف تعرفه‌ها هم باید پایان یابد. در مرحله اول، نسبت تعرفه‌های حذف شده برای هر دو طرف باید یکی باشد، اما در مورد شمار دقیق تعرفه‌هایی که باید حذف شوند، می‌توان گفتگو کرد.»"/>
  </head>
  <body>
    <article>
      <h1>چین: با آمریکا بر سر حذف تدریجی تعرفه‌های اضافی به توافق رسیدیم</h1>
      <address><time datetime="2019-11-07T16:35:20+00:00">07 Nov 2019, 16:35</time> by <a rel="author">یورونیوز فارسی </a></address>
      <p>دولت چین می‌گوید با آمریکا بر سر حذف تدریجی تعرفه‌های اضافی وضع شده بر واردات کالا به توافق رسیده است.</p>
      <p>بعد از ماه‌ها تنش و جنگ تجاری میان آمریکا و چین و افزایش تعرفه کالاهای وارداتی دو کشور، وزارت بازرگانی چین روز پنج‌شنبه ۱۶ آبان اعلام کرد قرار شده تعرفه‌های اضافه شده در این مدت به صورت تدریجی برداشته شوند.</p>
      <p>انتظار می‌رود که در همین زمینه توافق‌نامه موقتی میان آمریکا و چین امضا شود، توافقی که بر اساس آن آمریکا اعمال حقوق گمرکی اضافی به ارزش ۱۵۶ میلیارد دلار را که برای واردات کالاهای چینی از تاریخ ۲۴ آذر پیش‌بینی کرده بود، حذف کند. این کالاها به ویژه شامل گوشی تلفن همراه، لپ‌تاپ و اسباب‌بازی می‌شود.</p>
      <p>گائو فنگ، سخنگوی وزارت بازرگانی چین روز پنج‌شنبه در نشست خبری عادی خود با اعلام این خبر گفت که حذف تعرفه‌ها یکی از شرایط مهم برای رسیدن به هر گونه توافقی با آمریکا در این زمینه بوده است. این مقام چینی با تأکید بر این که در «مرحله نخست»، هر دو کشور باید به طور همزمان برخی تعرفه‌های اعمال شده بر کالاهای وارداتی یکدیگر را لغو کنند، گفت: «جنگ تجاری با تعرفه‌ها آغاز شد و با حذف تعرفه‌ها هم باید پایان یابد. در مرحله اول، نسبت تعرفه‌های حذف شده برای هر دو طرف باید یکی باشد، اما در مورد شمار دقیق تعرفه‌هایی که باید حذف شوند، می‌توان گفتگو کرد.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/01/china-us-trade-war-effects-american-households-costs">جنگ تجاری چین و آمریکا؛ با «حسن نیت» ترامپ اعمال تعرفه‌ بر کاهالای چینی عقب افتاد</a>
        </li>
        <li>
          <a href="https://farsi.euronews.com/2019/08/24/china-warns-u-s-to-stop-wrong-trade-actions-or-face-consequences">هشدار تجاری شدید چین به آمریکا: اقدام اشتباه کنید تلافی می‌کنیم</a>
        </li>
      </ul>
      <p>آقای گائو فنگ با یادآوری این که در دو هفته گذشته مذاکره‌کنندگان اصلی دو کشور گفتگوهای «جدی» و «سازنده‌ای» برای یافتن راه حل مناسب برای مشکلات مختلف فیمابین داشته‌اند، اضافه کرد: «ضمن آن که طرفین توافق کردند تعرفه‌های اضافی طی مراحل مختلف حذف کنند، پیشرفت‌های قابل توجه دیگری نیز در مذاکرات به دست آمد.»</p>
      <p>سخنگوی وزارت بازرگانی چین با این حال در مورد تقویم اجرای مراحل مختلف این توافق، جزئیاتی ارائه نداد.</p>
      <p>پس از این سخنان، خبرگزاری رسمی چین، شین‌هوا اعلام کرد مسئولان گمرک این کشور با وزارت کشاورزی درباره حذف گام به گام محدودیت‌ها بر واردات مرغ از آمریکا مشورت کرده‌اند. چین از ژانویه ۲۰۱۵ به دنبال شیوع آنفلوانزای مرغی، واردات مرغ و تخم مرغ از آمریکا را ممنوع کرده بود.</p>
      <p>خبرگزاری رویترز می‌نویسد که توافق مورد ادعای چین احتمالا در ماه جاری میلادی نهایی خواهد شد و تنها می‌ماند این که شی جین‌پینگ و دونالد ترامپ رؤسای جمهوری چین و آمریکا در مورد مکانی که باید توافق‌نامه را در آنجا امضا کنند، به نتیجه برسند.</p>
    </article>
  </body>
</html>