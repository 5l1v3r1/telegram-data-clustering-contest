<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/militant-conductor-accidental-campanya-CUP_0_2339766165.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T16:06:42+00:00"/>
    <meta property="og:title" content="El militant que fa de conductor accidental del &quot;bus&quot; de campanya de la CUP"/>
    <meta property="og:description" content="La delicada situació econòmica obliga la formació anticapitalista a buscar solucions imaginatives"/>
  </head>
  <body>
    <article>
      <h1>El militant que fa de conductor accidental del "bus" de campanya de la CUP</h1>
      <h2>La delicada situació econòmica obliga la formació anticapitalista a buscar solucions imaginatives</h2>
      <address>
        <time datetime="2019-11-07T16:06:42+00:00">07 Nov 2019, 16:06</time>
      </address>
      <p>La delicada situació econòmica de la CUP per la pèrdua de diputats al Parlament i de regidors als ajuntaments, que donen part del sou al partit, ha comportat que la formació anticapitalista s’hagi hagut d’estrènyer el cinturó en aquesta campanya electoral. La CUP, que no demana mai crèdits a bancs, ha recorregut a donatius per finançar una campanya que té un cost de poc més de 92.000 euros. Una de les primeres conseqüències ha sigut que no s’ha enviat propaganda electoral als domicilis perquè el cost (246.000 euros) triplicaria la despesa dels cupaires en la cita electoral.</p>
      <p>Un altre efecte de la contenció econòmica, menys visible això sí, és que la CUP no ha pogut posar cap autobús per als periodistes que segueixen la campanya. Arran de la demanda d'alguns mitjans que els facilitessin el transport, la formació anticapitalista ha tirat de militància. I aquí entra en escena en Jordi, un militant del partit que ha ofert la seva furgoneta per portar els periodistes als mítings. "Just abans de la campanya van preguntar als militants amb una circular en què podíem ajudar i jo els vaig respondre que disposava d'una furgoneta i que tenia disponibilitat a les tardes", assenyala en Jordi, que viu a Sant Esteve Sesrovires i és director d'un centre de menors. </p>
      <p>No amaga que no s'imaginava que acabaria portant candidats i periodistes a la seva furgoneta. "No havia fet mai de conductor i no m'ho esperava", admet. Després d'aquesta experiència, que l'ha portat a fer únicament els trajectes més llargs, com a Lleida, Reus, Vic i Manresa, deixa clar que li agrada conduir però que no s'hi dedicaria: "És una feina més relaxada, però no és tan divertida com la meva". L'únic ensurt el va tenir anant a Vic, quan es van trobar un control policial a l'autopista. "Vam dubtar si dir que érem de la CUP, perquè només hi havia periodistes i per no tenir problemes, però al final no ens van aturar", explica rient.</p>
    </article>
  </body>
</html>