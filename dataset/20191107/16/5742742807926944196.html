<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/pripravena-na-vse-testujeme-odolnou-nokii-800-tough-se-systemem-kaios-39382"/>
    <meta property="og:site_name" content="mobilenet.cz"/>
    <meta property="article:published_time" content="2019-11-07T16:00:00+00:00"/>
    <meta property="og:title" content="Připravena na vše! Testujeme odolnou Nokii 800 Tough se systémem KaiOS"/>
    <meta property="og:description" content="Po první dnech testování můžeme konstatovat, že se lze těšit na velkou a pohodlnou klávesnici Prostředí je přehledné, nicméně práce s náročnějšími aplikacemi je pomalejší Displej není dotykový a jen průměrně čitelný Veškeré sloty a konektory jsou chráněné krytkami"/>
  </head>
  <body>
    <article>
      <h1>Připravena na vše! Testujeme odolnou Nokii 800 Tough se systémem KaiOS</h1>
      <address><time datetime="2019-11-07T16:00:00+00:00">07 Nov 2019, 16:00</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Po první dnech testování můžeme konstatovat, že se lze těšit na velkou a pohodlnou klávesnici <br/>   •  Prostředí je přehledné, nicméně práce s náročnějšími aplikacemi je pomalejší <br/>   •  Displej není dotykový a jen průměrně čitelný <br/>   •  Veškeré sloty a konektory jsou chráněné krytkami</b>
      </p>
      <p>Na letošním veletrhu IFA 2019 byla představena jedna velmi originální novinka od HMD Global. Jedná se o obrněnou Nokii 800 Tough, která si našla cestu nejen na český trh, ale také do naší redakce. Telefon je na dnešní poměry skutečně originální, je totiž z části věrný „staré škole“. Vzhledově tak připomíná telefony z minulé dekády. Má nedotykový 2,4palcový displej s QVGA rozlišením. Jas si regulujete sami a pokud nenastavíte 100% úroveň, je čitelnost venku horší. Kapitolou sama pro sebe je pak čitelnost z úhlů, která je žalostná.</p>
      <figure>
        <img src="https://cdn.24net.cz/1/obrazek/nokia-800-tough-308405/614w"/>
      </figure>
      <p>Pod displejem je rozměrná klávesnice. Jednotlivá tlačítka jsou gumová, mají mírně tužší stisk, na druhou stranu si budete vždy zcela jisti, že jste danou klávesu stiskli. Tlačítek je na můj osobní vkus možná trošku moc. Bájná jednoduchost v podobě Navi key se již bohužel nikdy nevrátí.</p>
      <slideshow>
        <figure>
          <img src="https://cdn.24net.cz/1/obrazek/nokia-800-tough-308413/614w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308414/614w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308415/614w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308416/614w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308417/614w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308412/614w"/>
        </figure>
      </slideshow>
      <p>Telefon je opatřen skutečně zvýšenou odolností, přičemž nejde jen o obligátní stupeň krytí IP68 a vojenský standard MIL-STD810G, kdy tedy telefon odolá pádům, vodě a prachu. Pogumované boky zaručují, že po pádu se telefonu v podstatě nemůže nic stát. Sloty a konektory jsou pak chráněné krytkami, což je zřejmě forma ústupku s ohledem na cenu. Pod krytkami je tak schován šuplíček pro dvě nano SIM karty a konektory micro USB + 3,5mm jack.</p>
      <figure>
        <img src="https://cdn.24net.cz/1/obrazek/nokia-800-tough-308408/614w"/>
      </figure>
      <p>Nokia 800 Tough je na dnešní poměry vcelku malým telefonem. Na druhou stranu však na výšku téměř atakuje současné smartphony a tloušťka 16,1 milimetrů je jednoznačně nadstandardní. Do ruky novinka padne perfektně, příjemný je i zdrsněný materiál zadní strany, který zaručuje, že vám v žádném případě nevyklouzne z ruky. Ačkoliv se zdá, že je telefon uživatelsky rozebíratelný, není tomu tak. Důrazně na to, že šroubovák nepotřebujete, upozorňuje i manuál přímo v krabičce.</p>
      <slideshow>
        <figure>
          <img src="https://cdn.24net.cz/1/obrazek/nokia-800-tough-308404/210w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308406/210w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308410/210w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308411/211w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308409/210w"/>
        </figure>
      </slideshow>
      <p>Na displeji se ihned po zapnutí rozehrává prostředí KaiOS, které jsme mohli letos vidět už třeba ve véčku <a href="https://mobilenet.cz/katalog/nokia-2720-flip">Nokia 2720 Flip</a>. Systém je to stále mladý, avšak neustále se rozvíjející. Menu je letos už skutečně obsáhlé a je v něm spousta aplikací: například Google Mapy nebo sociální sítě v podobě Facebooku, YouTube, Twitteru a WhatsApp. Všechny tyto náročnější aplikace nabíhají poněkud vlažněji a jejich obsluha není nejsnadnější. Například Facebook se snaží vypadat stejně jako na smartphonu, což nesvědčí velikosti a rozlišení displeje a ani ovládání čtyřsměrnou klávesou. Běžný chod prostředí, pokud jde o práci s kontakty, kalendářem či multimediálními soubory, je bezproblémový.</p>
      <blockquote>Bájná jednoduchost v podobě Navi key se již bohužel nikdy nevrátí.</blockquote>
      <p>Na závěr zde tradičně máme ochutnávku z fotoaparátu. Tentokrát to však nebude žádná velká podívaná. Nokia 800 Tough je vybavena pouze 2megapixelovým snímačem s přisvětlovací diodou. Je tak jasné, že výsledky se hodí maximálně v nouzi a následné prohlížení je ideální jen na displeji telefonu.</p>
      <slideshow>
        <figure>
          <img src="https://cdn.24net.cz/1/obrazek/nokia-800-tough-308423/105w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308424/105w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308422/105w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308421/105w"/>
        </figure>
        <figure>
          <img src="https://cdn.24net.cz/1/obrazek/nokia-800-tough-308425/105w"/>
        </figure>
        <figcaption>Ukázkové fotografie</figcaption>
      </slideshow>
      <p>Zbrusu novou Nokii 800 Tough v redakci nadále testujeme. Pokud vás cokoliv zajímá, neváhejte se nás zeptat přímo v diskuzi pod tímto článkem.</p>
      <h3>Technické parametry Nokia 800 Tough</h3>
      <p>
        <a href="https://mobilenet.cz/katalog/nokia-800-tough/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>145,4 × 62,1 × 16,1 mm, 161 g, konstrukce: klasická, odolnost: IP68 / MIL-810G</td>
        </tr>
        <tr>
          <th>Displej</th>
          <td>TFT TN, 2,4" (240 × 320 px)</td>
        </tr>
        <tr>
          <th>Fotoaparát</th>
          <td>2 Mpx (1 600 × 1 200), LED dioda, video: 320 × 240 px, 10 FPS</td>
        </tr>
        <tr>
          <th>Chipset</th>
          <td>Qualcomm Snapdragon 205, CPU: 2×1,1 GHz, GPU: Adreno 304</td>
        </tr>
        <tr>
          <th>Paměť</th>
          <td>RAM: 512 MB, vnitřní paměť: 4 GB, paměťové karty: microSDHC</td>
        </tr>
        <tr>
          <th>Datové funkce</th>
          <td>HSPA: ano, LTE: 150 / 50 Mb/s, Wi-Fi: 802.11b/g/n, Bluetooth: 4.0, NFC: ne</td>
        </tr>
        <tr>
          <th>Operační systém</th>
          <td>KaiOS</td>
        </tr>
        <tr>
          <th>Navigace</th>
          <td>vestavěná GPS: ano (A-GPS), Google Mapy</td>
        </tr>
        <tr>
          <th>Akumulátor</th>
          <td>2 100 mAh, bezdrátové nabíjení: ne</td>
        </tr>
        <tr>
          <th>Dostupnost</th>
          <td>říjen 2019, <a href="https://www.srovname.cz/nokia-800-4g-dual-sim-cerna/srovnani-cen/k.4484379">2 990 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/vecko-a-tank-dorazily-na-cesky-trh-vstupuje-nokia-2720-flip-a-800-tough-39166"/>
        <a href="https://mobilenet.cz/clanky/tank-s-klavesnici-a-podporou-lte-to-je-nova-nokia-800-tough-38802"/>
        <a href="https://mobilenet.cz/clanky/neni-tank-jako-tank-jak-vypada-nokia-800-tough-nazivo-38841"/>
        <a href="https://mobilenet.cz/clanky/samsung-ukazuje-opravdu-odolny-telefon-pro-zachranare-a-dalsi-vladni-slozky-39313"/>
        <a href="https://mobilenet.cz/clanky/cat-s52-je-odolny-telefon-s-fotoaparatem-z-pixelu-3-a-brzy-androidem-10-39293"/>
        <a href="https://mobilenet.cz/clanky/doogee-s95-pro-je-multimedialni-obrnenec-ktery-vydrzi-4-hodiny-pod-vodou-39247"/>
      </related>
    </article>
  </body>
</html>