<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2024897/mitarakis-perissoteri-ergazomeni-plirous-apascholisis-ke-me-kaliterous-misthous.html"/>
    <meta property="og:site_name" content="News.gr"/>
    <meta property="article:published_time" content="2019-11-07T16:29:06+00:00"/>
    <meta property="og:title" content="Μηταράκης: Περισσότεροι εργαζόμενοι πλήρους απασχόλησης και με καλύτερους μισθούς   "/>
    <meta property="og:description" content="«Το θετικό στοιχείο είναι ότι βλέπουμε την ανεργία σιγά σιγά να απομειώνεται»"/>
  </head>
  <body>
    <article>
      <h1>Μηταράκης: Περισσότεροι εργαζόμενοι πλήρους απασχόλησης και με καλύτερους μισθούς   </h1>
      <address>
        <time datetime="2019-11-07T16:29:06+00:00">07 Nov 2019, 16:29</time>
      </address>
      <h3>«Το θετικό στοιχείο είναι ότι βλέπουμε την ανεργία σιγά σιγά να απομειώνεται»</h3>
      <p>Για το ζήτημα της ανεργίας μίλησε ο υφυπουργός Εργασίας, αρμόδιος για θέματα Κοινωνικής Ασφάλισης, <a href="https://www.news.gr/tag/noths-mhtarakhs"><b>Νότης Μηταράκη</b></a>ς, στο ραδιοφωνικό σταθμό Αθήνα 98,4, τονίζοντας ότι η βασική στοχοθεσία του υπουργείου Εργασίας είναι περισσότεροι εργαζόμενοι πλήρους απασχόλησης και με καλύτερους ονομαστικούς μισθούς.</p>
      <p>Συγκεκριμένα, είπε: «Αυτήν τη στιγμή, το θετικό στοιχείο είναι ότι βλέπουμε την ανεργία σιγά σιγά να απομειώνεται. Έχουμε τα στοιχεία της ΕΛΣΤΑΤ για τον Αύγουστο του 2019, βάσει των οποίων το ύψος της ανεργίας εκτιμάται στο 16,7% από 18,9% που ήταν τον αντίστοιχο μήνα το 2018. Αυτό δίνει μία θετική ροπή στην απασχόληση. Έχουμε βάλει δύο στοιχήματα: το πρώτο αφορά στην ενίσχυση της συμμετοχής στην αγορά εργασίας, ενώ το δεύτερο μεγάλο μας στοίχημα παραμένει η μετατροπή της μερικής απασχόλησης σε πλήρη, καθώς ένα από τα βασικά προβλήματα που είδαμε να δημιουργούνται τα τελευταία χρόνια, ήταν εκείνο της αύξησης των θέσεων εργασίας μερικής απασχόλησης».</p>
      <p>Ερωτηθείς για το ύψος των μισθών που συναντάμε αυτήν τη στιγμή στην αγορά εργασίας, ο υφυπουργός Εργασίας απάντησε: «Στόχος της κυβέρνησης είναι τα επόμενα χρόνια να δούμε μία επιτάχυνση της αύξησης του κατώτατου μισθού, καθώς βελτιώνεται η ανταγωνιστικότητα της ελληνικής οικονομίας».</p>
      <p>Προς την επίτευξη της βασικής στοχοθεσίας του υπουργείου Εργασίας για περισσότερους εργαζόμενους πλήρους απασχόλησης και με καλύτερους ονομαστικούς μισθούς, ο κ. Μηταράκης υπογράμμισε: «Θα λάβουμε μία σειρά μέτρων, όπως η επικείμενη μείωση των ασφαλιστικών εισφορών μόνο για τους εργαζομένους πλήρους απασχόλησης, προκειμένου να δώσουμε κίνητρο στις επιχειρήσεις να προσλαμβάνουν εργαζόμενους πλήρους και όχι μερικής απασχόλησης. Από το καλοκαίρι του 2020, το μέτρο αυτό θα μπει στη φαρέτρα του υπουργείου Εργασίας, ενώ συνεχίζεται η γενικότερη προσπάθεια για την ανάκτηση της αξιοπιστίας της χώρας και την προσέλκυση επενδύσεων».</p>
      <p>Αναφορικά με τα μέτρα της κυβέρνησης για την ενίσχυση της απορρόφησης των εργαζομένων από την αγορά εργασίας, ο υφυπουργός Εργασίας σημείωσε: «Η αναδιοργάνωση του Οργανισμού Απασχόλησης Εργατικού Δυναμικού (ΟΑΕΔ) είναι ένας βασικός μας στόχος, καθώς και η κατεύθυνση των πόρων για εκπαίδευση των ανέργων σε επαγγέλματα στα οποία βρίσκουν ανταπόκριση στην αγορά εργασίας. Υπάρχει μία αναντιστοιχία μεταξύ των δεξιοτήτων που αναζητά η αγορά εργασίας με τις δεξιότητες που έχουν ή εκπαιδεύονται να έχουν, όσοι προετοιμάζονται για την είσοδό τους σε αυτήν».</p>
      <p>Τέλος, αναφερόμενος στο φαινόμενο του brain drain, o κ. Μηταράκης δήλωσε: «Το γεγονός πως η Ελλάδα ιστορικά και για πάρα πολλά χρόνια ήταν σε μία θέση ουραγού στην προσέλκυση Άμεσων Ξένων Επενδύσεων (ΑΞΕ,) έχει παίξει πολύ σημαντικό ρόλο στην ανεργία εκείνων που διαθέτουν εξειδικευμένες γνώσεις. Το γεγονός αυτό οδήγησε τα τελευταία χρόνια στο "περίφημο" brain drain, όπου είδαμε εκατοντάδες χιλιάδες νέους να φεύγουν στο εξωτερικό.</p>
      <p>Το φαινόμενο αυτό, ωστόσο, αποτελεί και ένα μελλοντικό ισχυρό όπλο για την ελληνική οικονομία. Όταν στη χώρα μας δημιουργηθούν οι συνθήκες εκείνες που θα επιτρέψουν σε όσους έχουν αναγκαστεί να φύγουν στο εξωτερικό, να γυρίσουν πίσω, τότε, μέσα από τη διάχυση των γνώσεων και της εμπειρίας που έχουν αποκομίσει από σημαντικές αγορές στο εξωτερικό, θα αποτελέσουν μεγάλη δύναμη ανάπτυξης για τη χώρα».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2024275/elstat-sto-167-i-anergia-ton-avgousto-tou-2019.html"/>
        <a href="https://www.news.gr/oikonomia/article/2022449/perissoteri-apo-300-000-ofiletes-stis-120-dosis-pros-ta-asfalistika-tamia.html"/>
        <a href="https://www.news.gr/politikh/article/2020837/mitarakis-eleftheri-epangelmaties-me-polla-eti-asfalisis-tha-lamvanoun-ipsiloteres-sintaxis.html"/>
      </related>
    </article>
  </body>
</html>