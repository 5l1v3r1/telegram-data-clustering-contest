<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682874/tsipras-apo-livadeia-na-ftiaxoume-apo-ta-kato-ton-syriza"/>
    <meta property="og:site_name" content="enikos.gr"/>
    <meta property="article:published_time" content="2019-11-07T16:34:00+00:00"/>
    <meta property="og:title" content="Τσίπρας από Λιβαδειά: Να φτιάξουμε από τα κάτω τον ΣΥΡΙΖΑ"/>
    <meta property="og:description" content="Ο πρόεδρος του ΣΥΡΙΖΑ είπε πως η ΝΔ «φαίνεται να ακολουθεί μια τακτική εκδικητικότητας»..."/>
  </head>
  <body>
    <article>
      <h1>Τσίπρας από Λιβαδειά: Να φτιάξουμε από τα κάτω τον ΣΥΡΙΖΑ</h1>
      <address>
        <time datetime="2019-11-07T16:34:00+00:00">07 Nov 2019, 16:34</time>
      </address>
      <p>Από τη <a href="https://www.enikos.gr/politics/675912/mitsotakis-den-tha-parameino-kleismenos-sto-megaro-maximou-i-epoc">Λιβαδειά</a> ξεκίνησε την περιοδεία του στη Βοιωτία ο <a href="https://www.enikos.gr/politics/682694/me-tin-gianna-angelopoulou-daskalaki-synantithike-o-alexis-tsipra">Αλέξης Τσίπρας,</a> στο πλαίσιο του δημοκρατικού καλέσματος για ένταξη στον ΣΥΡΙΖΑ - Προοδευτική Συμμαχία, και σε συζήτησή μου με κατοίκους μίλησε για τον στόχο «να φτιάξουμε από τα κάτω τον ΣΥΡΙΖΑ και να δημιουργήσουμε σε στέρεες βάσεις τη δημοκρατική παράταξη».</p>
      <p>Ο πρόεδρος του ΣΥΡΙΖΑ απευθυνόμενος στο κοινό του σε κεντρική καφετέρια της πόλης ανέφερε χαρακτηριστικά πως «αυτές οι συζητήσεις μας βοηθούν να κάνουμε ‘ταμείο'», «μας δίνεται ο χρόνος να έρθουμε σε επαφή με τους ανθρώπους του μόχθου», προσθέτοντας ότι ο ΣΥΡΙΖΑ δεν επιλέγει τον εύκολο δρόμο, αλλά τον δρόμο μιας νέας αδιαμεσολάβητης επικοινωνίας με τους πολίτες.</p>
      <p>Σε αυτήν την προσπάθεια έχουν σημαντικό ρόλο οι νέες τεχνολογίες, είπε, παραπέμποντας στην ψηφιακή πλατφόρμα που εγκαινίασε το κόμμα ευελπιστώντας ότι θα αποτελέσει πλατφόρμα διαλόγου. Στόχος, όπως υπογράμμισε, «να πετύχουμε ένα πείραμα συμμετοχής, φτιάχνοντας το κόμμα της νέας εποχής».</p>
      <p>Είπε ότι αυτό το «πείραμα» δεν γίνεται σε μια μέρα, για να σημειώσει πως στον δρόμο για το Συνέδριο, «θέλουμε να είμαστε προετοιμασμένοι για να δώσουμε απαντήσεις στα μεγάλα προβλήματα της εποχής». «Εμείς δεν γεννηθήκαμε στις καρέκλες της εξουσίας», σχολίασε και τόνισε πως ο ΣΥΡΙΖΑ «δεν είναι ο Τσίπρας», δηλαδή ο πρόεδρός του, αλλά ο κόσμος του και τα απλά στελέχη.</p>
      <p>Ο κ. Τσίπρας αναφέρθηκε ειδικότερα στα προβλήματα της ανεργίας, στο προσφυγικό, την κλιματική αλλαγή. Ασκώντας κριτική στην κυβέρνηση, ο κ. Τσίπρας είπε πως στο προσφυγικό «δεν αρκεί η επικοινωνία» και πως η κυβέρνηση «σήμερα βρίσκεται αντιμέτωπη με το τέρας που εξέθρεψε».</p>
      <p>Ο πρόεδρος του ΣΥΡΙΖΑ είπε πως ποτέ άλλοτε από τη Μεταπολίτευση «δεν υπήρξε τέτοια συσσώρευση Μέσων για να στηρίξει ένα σύστημα και ένα κόμμα». Πρόσθεσε ότι η ΝΔ «φαίνεται να ακολουθεί μια τακτική εκδικητικότητας» και πως «το πρώτο που έκανε αυτή η κυβέρνηση, ήταν να ξηλώσει τον χώρο της εργασίας», κάτι που, όπως είπε, «θα έχει σαν αποτέλεσμα μειώσεις στους μισθούς».</p>
      <p>Συμπερασματικά, ανέφερε ότι «είμαστε μπροστά στην παλινόρθωση του κράτους της δεξιάς», τονίζοντας πως «οφείλουμε να μην το αντιμετωπίσουμε μόνο ως κόμμα», αλλά ότι είναι θέμα δημοκρατίας και, συνεπώς, ότι πρέπει «να ταχθούμε από κοινού σε ένα αγώνα για να υπερασπιστούμε τις κατακτήσεις».</p>
      <p>Νωρίτερα, κατά τον περίπατό του στην πόλη, είχε την ευκαιρία να συνομιλήσει με πολίτες, ενώ μεταξύ των στιγμιοτύπων, και ένα θερμό τετ-α-τετ που είχε στον πεζόδρομο με τον δεξιοτέχνη του κλαρίνου Γιώργο Μάγκα. Ο λαϊκός μουσικός βρισκόταν ανάμεσα στους πολίτες που περίμεναν να υποδεχθούν τον πρόεδρο του ΣΥΡΙΖΑ στην πόλη τους. «Να ξανακερδίσεις, για να μπορέσεις να βοηθήσεις τον απλό κόσμο», του ευχήθηκε, αγκαλιάζοντάς τον και καλώντας τον να μείνει «αιώνια». «Όχι ρε φίλε αιώνια, αιώνια είναι η τέχνη η δικιά σου», του απάντησε, χαμογελώντας ο Αλέξης Τσίπρας.</p>
      <related>
        <h4>σχετικά άρθρα</h4>
        <a href="http://www.enikos.gr/politics/682796/giannoulis-tha-xanaekana-ti-dilosi-gia-to-barmpekiou-ego-kai-i-sy%0A%20%20%20%20%0A"/>
        <a href="http://www.enikos.gr/politics/682694/me-tin-gianna-angelopoulou-daskalaki-synantithike-o-alexis-tsipra%0A%20%20%20%20%0A"/>
        <a href="http://www.enikos.gr/politics/682762/lappas-se-epitropi-tis-voulis-gia-ton-poiniko-kodika-ti-adikima-d%0A%20%20%20%20%0A"/>
        <a href="http://www.enikos.gr/politics/682741/i-apantisi-tou-ypourgeiou-prostasias-tou-politi-ston-syriza%0A%20%20%20%20%0A"/>
        <a href="http://www.enikos.gr/politics/682705/syriza-gia-diloseis-chrysochodi-kyniki-omologia-tis-apotychias-ti%0A%20%20%20%20%0A"/>
        <a href="http://www.enikos.gr/politics/682737/piges-tis-nd-o-k-tsipras-as-afisei-ta-fake-news-kai-ton-gnosto-la%0A%20%20%20%20%0A"/>
        <a href="http://www.enikos.gr/politics/682731/i-anartisi-tou-giannouli-kai-i-proeidopoiisi-gia-kathe-nea-apeili%0A%20%20%20%20%0A"/>
        <a href="http://www.enikos.gr/politics/682719/epithesi-tsipra-se-mitsotaki-gia-to-prosfygiko-as-apomonosei-kai-%0A%20%20%20%20%0A"/>
        <a href="http://www.enikos.gr/politics/682684/to-scholio-tou-bogdanou-gia-ti-dilosi-giannouli-peri-barmpekiou-p%0A%20%20%20%20%0A"/>
      </related>
    </article>
  </body>
</html>