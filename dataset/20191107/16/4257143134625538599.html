<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/07/megtortent-az-elso-lepes-az-uj-oriasceg-kialakitasa-fele"/>
    <meta property="og:site_name" content="infostart"/>
    <meta property="article:published_time" content="2019-11-07T16:01:00+00:00"/>
    <meta property="og:title" content="Megtörtént az első lépés az új óriáscég kialakítása felé"/>
    <meta property="og:description" content="Hónapokig tart, mire teljesen összeolvad a magyar piacon az Extreme Digital és az eMAG, utána pedig intenzív növekedést terveznek. Beszámoltak arról is, hogyan érinti mindez a Black Friday-t és az ünnepi nagyüzemet."/>
  </head>
  <body>
    <article>
      <h1>Megtörtént az első lépés az új óriáscég kialakítása felé</h1>
      <address><time datetime="2019-11-07T16:01:00+00:00">07 Nov 2019, 16:01</time> by <a rel="author">InfoRádió</a></address>
      <h3>Hónapokig tart, mire teljesen összeolvad a magyar piacon az Extreme Digital és az eMAG, utána pedig intenzív növekedést terveznek. Beszámoltak arról is, hogyan érinti mindez a Black Friday-t és az ünnepi nagyüzemet.</h3>
      <p>Elkezdődött a magyar tulajdonú Extreme Digital és a dél-afrikai hátterű eMAG magyarországi leányvállalatának egyesülése, miután októberben a Gazdasági Versenyhivatal jóváhagyta a fúziót, a végleges összeolvadás hét-nyolc hónap alatt történik meg.</p>
      <p>Az eMAG magyarországi leányvállalatát működtető Dante Kft. megvásárolja az Extreme Digital 100 százalékos tulajdonrészét, az adásvétel jogi része novemberben lezárul.</p>
      <blockquote>A létrejövő cégben 52 százalékos tulajdonrésze lesz a Dante Kft.-nek, és 48 százalékos részesedése az Extreme Digitalnak.</blockquote>
      <p>Magyarországon ez a két cég a két legnagyobb e-kereskedő a 21019-es adatok szerint, idén mindkét cég várhatóan nettó 40 milliárdos árbevételt fog elérni. Az egyesüléssel a műszaki termékeknél az új cégcsoport részesedése 20 százalék lesz - részletezte Várkonyi Balázs az InfoRádióban. Az Extreme Digital ügyvezetője kifejtette: a két cég egyesülésével egy itthoni társaság is versenyképes tud lenni a multik mellett.</p>
      <p>Az új cégcsoportban főként a kiszolgálást, az operáció területét, az ügyfélszolgálatot és a logisztikát érinti majd a racionalizálás, ugyanakkor küzdenek a szakemberhiánnyal is. A fúzióval egy 600 dolgozót foglalkoztató, 80 milliárd forint nettó árbevételű vállalat jön létre a magyar piacon, a cél ennek megháromszorozása öt éven belül.</p>
      <blockquote>A két online áruház az idei ünnepi szezonra még külön készül, mindkét megszokott webcímen lehet vásárolni.</blockquote>
      <p>Ez hosszabb távon is így marad, a két külön nevet a közös irányítás alatt is megtartják.</p>
      <p>Az előző évihez képest 25 százalékos bővülést vár az internetes kereskedelemben a novemberi Black Friday akciókkal két hónaposra bővült év végi csúcsidőszaktól az Extreme Digital ügyvezetője.</p>
      <aside>Black Friday<br/><b>Az idei slágertermék</b> az Extreme Digital szerint az elektromos roller és az okosóra lehet, szokásosan az okostelefon, a plazmatévé és a notebook mellett - mondta Várkonyi Balázs a <a href="https://www.vg.hu/gazdasag/gazdasagi-hirek/a-black-friday-fontosabb-a-karacsonynal-2-1853499/">Világgazdaságnak</a>. Várhatóan sokan vesznek mosógépet vagy hűtőt a fekete pénteken, ez pedig hozzájárul ahhoz, hogy a nagy háztartási gépek eladásának a 15-20 százaléka már a virtuális térben zajlik.<br/><b>A Black Friday alkalmával több százezer új felhasználóval</b> kerülnek kapcsolatba, ezért ez az időszak elsősorban az ügyfélszerzésről szól, a látványosan növekvő megrendelések miatt pedig kedvezőbb feltételeket csikarhatnak ki a beszállítókból.</aside>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Extreme Digital-eMAG egyesülés</p>
      <figure>
        <audio src="https://infostart.hu/audio/00004/00004f5ab.mp3"/>
      </figure>
      <p> </p>
    </article>
  </body>
</html>