<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/incident-z-ostravske-d1-kamera-zlomila-policistovi-vaz-pripad-miri-k-soudu-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-07T16:26:00+00:00"/>
    <meta property="og:title" content="Incident z ostravské D1: Kamera zlomila policistovi vaz, případ míří k soudu"/>
    <meta property="og:description" content="K soudu míří kauza policisty dálničního oddělení Ostrava, který se letos v lednu postaral o mezinárodní ostudu. Dnes již bývalý ochránce zákona převzal od polského řidiče po několikaminutovém licitování pokutu ve výši 400 zlotých, aniž by mu vydal bločky nebo jiné potvrzení. Vše natočila palubní kamera pokutovaného motoristy. Záběry se objevily v polských a posléze i našich médiích."/>
  </head>
  <body>
    <article>
      <h1>Incident z ostravské D1: Kamera zlomila policistovi vaz, případ míří k soudu</h1>
      <address><time datetime="2019-11-07T16:26:00+00:00">07 Nov 2019, 16:26</time> by <a rel="author">Jaroslav Perdoch</a></address>
      <p>Případ dozorovalo Krajské státní zastupitelství v Ostravě, které v těchto dnech vypracovalo obžalobu. Tu nyní postoupilo Okresnímu soudu v Ostravě. Expolicista je obžalován ze zneužití pravomoci úřední osoby a podvodu ve stadiu pokusu. Hrozí mu až pět let vězení. Proces by mohl začít počátkem příštího roku.</p>
      <h3>KONTROLA</h3>
      <p>Vše odstartovala kontrola v ostravské části dálnice D1, kde policejní auto v civilním provedení zastavil automobil s polskou registrační značkou.</p>
      <figure>
        <iframe src="https://www.youtube.com/embed/lh4oDHGTQwI" width="630" height="354" data-service="Youtube" scrolling="no"/>
      </figure>
      <p>Policista po chvíli odchází se 400 zlotými v kapse. Vše zachytila palubní kamera. Samotný ochránce zákona sice na záběrech není, jeho hlas je ale zřetelný. Plynulou polštinou motoristovi oznamuje, že mu za údajně vysoké překročení rychlosti hrozí roční zákaz řízení a pětadvacet tisíc korun pokuty. Po krátkém rozhovoru naznačuje, že se dá vše řešit i jinak. Poláci se snaží vyváznout pouze s domluvou, neuspějí však.</p>
      <h3>SMLOUVÁNÍ</h3>
      <p>„Nevím, jak to chcete vyřešit. Nejméně je to pět tisíc korun,“ je slyšet policistu, který vzápětí žádá ekvivalent v eurech. Pak se spokojí i s polskými zlotými, nakonec mu stačí 400 zlotých. Polák mu bankovky odevzdává a bez jakéhokoliv potvrzení odjíždí.</p>
      <figure>
        <img src="https://g.denik.cz/57/84/191107-2-ostrava-krasobrusleni-fire-on-ice-70_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/ve-fire-on-ice-zarily-hvezdy-svetoveho-krasobrusleni-vzdaly-hold-sabovcikovi-20191107.html">Ve Fire on Ice zářily hvězdy světového krasobruslení. Vzdaly hold Sabovčíkovi Přečíst článek ›</a>
      </aside>
      <p>Motorista později při prověřování přes GPS zjistil, že v úseku, kde je povolená rychlost 80 kilometrů v hodině jel maximálně o sedm kilometrů více. Podle něj se tedy rozhodně nejednalo o výrazné překročení rychlosti. Vše se pak rozhodl řešit přes svého právníka. Ten kontaktoval moravskoslezskou policii, vyšetřování poté převzala Generální inspekce bezpečnostních sborů. Policista byl ještě v únoru propuštěn ze služebního poměru.</p>
      <figure>
        <img src="https://g.denik.cz/57/15/201910ovaondymikula2-012_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/zahada-ostravy-kdo-je-hvezda-tiktoku-ondy-mikula-20191107.html">Záhada Ostravy: kdo je hvězda TikToku Ondy Mikula? Přečíst článek ›</a>
      </aside>
    </article>
  </body>
</html>