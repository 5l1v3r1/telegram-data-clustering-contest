<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740517"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T16:18:00+00:00"/>
    <meta property="og:title" content="ญัตติด่วนตั้งกมธ.แก้รธน.ส่อถูกดอง คาดถกปลายพ.ย."/>
    <meta property="og:description" content="ญัตติด่วนตั้งกมธ.แก้รัฐธรรมนูญส่อถูกดอง ด้าน“วีระกร”ชี้เลื่อนยาวไปปลายเดือนพ.ย."/>
  </head>
  <body>
    <article>
      <h1>ญัตติด่วนตั้งกมธ.แก้รธน.ส่อถูกดอง คาดถกปลายพ.ย.</h1>
      <address>
        <time datetime="2019-11-07T16:18:00+00:00">07 Nov 2019, 16:18</time>
      </address>
      <p>
        <b>ญัตติด่วนตั้งกมธ.แก้รัฐธรรมนูญส่อถูกดอง ด้าน“วีระกร”ชี้เลื่อนยาวไปปลายเดือนพ.ย.</b>
      </p>
      <p> <br/>เมื่อวันที่ 7 พ.ย. ผู้สื่อข่าวรายงานจากรัฐสภาว่า ในการประชุมสภาผู้แทนราษฎร ซึ่งมีวาระการพิจารณาญัตติด่วนเรื่องการให้สภาผู้แทนราษฎรตั้งคณะกรรมาธิการวิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ และการใช้อำนาจของหัวหน้าคณะรักษาความสงบแห่งชาติ ตามมาตรา44 นั้น แต่ปรากฏว่า ที่ประชุมสภาฯยังไม่สามารถพิจารณาการตั้งกมธ.ดังกล่าวได้ทัน เนื่องจากมีวาระรับทราบเรื่องต่างๆตกค้างอยู่จำนวนหลายเรื่อง แต่ละเรื่องมีส.ส.สนใจอภิปรายเป็นจำนวนมาก ทำให้การพิจารณาญัตติด่วนเรื่องการตั้ง กมธ.ดังกล่าวถูกเลื่อนไปพิจารณาในสัปดาห์หน้า<br/><br/>อย่างไรก็ตามล่าสุดปรากฎว่า มีวาระเรื่องที่คณะกรรมาธิการวิสามัญคณะต่างๆ อาทิ คณะกรรมาธิการวิสามัญพิจารณาศึกษาปัญหาราคาพืชผลทางการเกษตรตกต่ำ ที่มีนายวีระกร คำประกอบ ส.ส.นครสวรรค์ พรรคพลังประชารัฐ เป็นประธาน และคณะกรรมาธิการวิสามัญยกร่างข้อบังคับว่าด้วยประมวลจริยธรรมสภาผู้แทนราษฎร ที่มีนายวันมูหะมัดนอร์ มะทา ส.ส.บัญชีรายชื่อ พรรคประชาชาติ เป็นประธาน ได้พิจารณาเรื่องเสร็จเรียบร้อยแล้ว เตรียมนำสู่ที่ประชุมสภาฯ<br/><br/>ซึ่งตามข้อบังคับประชุมสภาฯ เรื่องที่กมธ.พิจารณาเสร็จแล้ว จะถูกนำเข้ามาพิจารณาก่อนญัตติเร่งด่วน ทำให้ญัตติเร่งด่วนเรื่องการตั้งกมธ.วิสามัญศึกษาผลกระทบจากคำสั่ง คสช. และการตั้งกมธ.วิสามัญพิจารณาศึกษาหลักเกณฑ์และวิธีการแก้ไขเพิ่มเติมรัฐธรรมนูญ อาจจะถูกเลื่อนออกไปอีก ไม่ทันการพิจารณาในสัปดาห์หน้า<br/> <br/>นายวีระกร คำประกอบ ส.ส.นครสวรรค์ พรรคพลังประชารัฐ กล่าวว่า ขณะนี้กมธ.พิจารณาศึกษาปัญหาราคาพืชผลทางการเกษตรตกต่ำ ที่ตนเป็นประธานได้พิจารณาเสร็จเรียบร้อยแล้ว รอนำเข้าสู่ที่ประชุมสภาฯพิจารณาในวันที่ 13พ.ย.นี้ ซึ่งตามข้อบังคับการประชุมสภาฯ หากเป็นเรื่องที่กมธ.พิจารณาเสร็จแล้ว จะถูกบรรจุเข้าไปพิจารณาก่อนญัตติด่วนที่ค้างไว้ได้ทันที  ดังนั้นรายงานเรื่องปัญหาราคาพืชผลการเกษตรตกต่ำของตนจะถูกนำเข้ามาพิจารณาก่อนญัตติด่วน<br/><br/>ส่วนเรื่องการตั้งกมธ.วิสามัญพิจารณาผลกระทบจากการใช้มาตรา44 และการตั้งกมธ.วิสามัญพิจารณาศึกษาหลักเกณฑ์แก้ไขรัฐธรรมนูญที่จ่อคิวรออยู่ คาดว่า เรื่องการตั้งกมธ.วิสามัญพิจารณาผลกระทบจากการใช้มาตรา44 น่าจะเข้าสู่วาระพิจารณาได้เร็วสุดในวันที่ 14 พ.ย.นี้ ส่วนการตั้งการตั้งกมธ.วิสามัญพิจารณาศึกษาหลักเกณฑ์แก้ไขรัฐธรรมนูญ อาจจะถูกเลื่อนยาวออกไปเป็นช่วงปลายเดือนพ.ย.นี้ เพราะขณะนี้ทราบว่า มีเรื่องที่กมธ.ชุดต่างๆพิจารณาเสร็จแล้วหลายคณะ รอนำเข้าสู่ที่ประชุมสภาฯ.<br/> <br/> </p>
    </article>
  </body>
</html>