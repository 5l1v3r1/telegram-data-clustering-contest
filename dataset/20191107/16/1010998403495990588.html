<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/balgarite-naj-nedovolni-ot-zhivota-ot-finansovoto-si-polozhenie-i-ot-lichnite-si-otnoshenija-v-celija-es.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T16:09:00+00:00"/>
    <meta property="og:title" content="Българите – най-недоволни в ЕС от живота, финансовото си положение и личните си отношения"/>
    <meta property="og:description" content="Сред най-доволните от живота са гражданите на Финландия и Австрия"/>
  </head>
  <body>
    <article>
      <h1>Българите – най-недоволни в ЕС от живота, финансовото си положение и личните си отношения</h1>
      <h2>Сред най-доволните от живота са гражданите на Финландия и Австрия</h2>
      <address>
        <time datetime="2019-11-07T16:09:00+00:00">07 Nov 2019, 16:09</time>
      </address>
      <p>Българите са най-неудовлетворени от живота си, от финансовото си положение и от личните си отношения в целия ЕС. Това показва ново проучване на Европейската статистическа служба за удовлетвореността от живота.</p>
      <p>Сред най-доволните от живота са гражданите на Финландия и Австрия, най-голяма финансова удовлетвореност има в Дания, Финландия и Швеция, а най-доволни от личните си отношения са в Австрия, Малта и Словения.</p>
      <p>Колко доволни сте от живота, който водите в момента? Това е въпросът, на който отговарят гражданите на ЕС в новото проучване на Европейската статистическа служба ("Евростат").</p>
      <p>По скалата от 0 ("Въобще не съм удовлетворен") до 10 ("Изцяло съм удовлетворен") средната удовлетвореност на европейските граждани над 16 г. достига 7,3 през 2018 г. срещу 7 през 2013 г.</p>
      <p>Средната удовлетвореност по отношение на финансовото състояние на домакинството в ЕС също се е увеличила от 6 през 2013 г. на 6,5 през 2018 г.</p>
      <p>Средната удовлетвореност по отношение на личните отношения  остава почти без промяна, променяйки се от 7,8 през 2013 на 7,9 през 2018 г.</p>
      <p>
        <b>Най-високо удовлетворение от живота има във Финландия и Австрия, най-ниско – в България</b>
      </p>
      <figure>
        <img src="https://img.bg.sof.cmestatic.com/media/images/640x/Nov2019/2112017046.jpg"/>
      </figure>
      <p>През 2018 г. средната удовлетвореност, измерена по скала от 0 до 10, варира в широки граници между държавите-членки на ЕС.</p>
      <p>С обща средна стойност от 8,1, жителите на Финландия са най-доволни в ЕС от живота си, следвани от тези в Австрия (8,0) и Дания,Полша и Швеция (7,8 за всяка от страните).</p>
      <p>За разлика от тях, жителите на България (5,4) са най-малко удовлетворени, следвани от тези на Хърватия (6,3), Гърция, Литва и Унгария (по 6,4), както и Латвия и Португалия (6,7 всяка).</p>
      <p>
        <b>Най-голямо увеличение на удовлетвореността от живота се наблюдава в Кипър</b>
      </p>
      <p>В ЕС след 2013 г. удовлетвореността от живота като цяло се е увеличила в 19 държави-членки.</p>
      <p>Най-силно увеличение е регистрирано в Кипър (от 6,2 през 2013 г. на 7,1 през 2018 г. +0.9), в България (+0,6), както и в Чехия, Естония, Полша и Португалия (+0,5 за всяка).</p>
      <p>В сравнение с 2013 г. средната удовлетвореност от живота остава непроменена в две държави – членки:  Белгия и Хърватия.</p>
      <p>От друга страна, намаление е регистрирано в четири държави-членки:  в Литва (от 6,7 през 2013 г. на 6,4 през 2018 г. или -0,3), в Дания (-0,2) и в по-малка степен в Холандия и в Швеция (-0,1 всяка).</p>
      <p>
        <b>Най-голяма финансова удовлетвореност има в Дания, Финландия и Швеция.</b>
      </p>
      <figure>
        <img src="https://img.bg.sof.cmestatic.com/media/images/640x/Nov2019/2112017044.jpg"/>
      </figure>
      <p>Удовлетвореността от финансовото състояние на домакинствата варира значително в различните държави-членки на ЕС.</p>
      <p>Със средна оценка 7,6 жителите на Дания, Финландия и Швеция остават най-доволни от финансовото състояние на домакинствата.</p>
      <p>След тях се нареждат Холандия (7,4), Австрия (7,3), Белгия (7,0), Люксембург (6,9), Германия и Малта (6,8 всяка).</p>
      <p>За разлика от тях, жителите на България (4,3) са най-малко удовлетворени, следвани от тези в Хърватия, Гърция и Литва (по 5,2 всяка), Латвия и Португалия (5, 4 всяка), както и Унгария (5,5).</p>
      <p>В почти всички държави-членки, за които има данни за 2018 г., средната удовлетвореност от финансовото състояние се е увеличила в сравнение с 2013 г., с изключение на Дания и Люксембург и Холандия, където тя е останала непроменена, както и в Литва, където тя намалява от 5,8 през 2013 г. на 5,2 през 2018 г. (-0,6).</p>
      <p>Най-големи увеличения са регистрирани в Гърция, Кипър и Португалия (+ 0,9 за всяка) в Малта (+0,8), както и в Чехия, Италия и Словения (+0,7 всяка).</p>
      <p>
        <b>Най-високо удовлетворение от личните отношения има в Малта, Австрия и Словения</b>
      </p>
      <figure>
        <img src="https://img.bg.sof.cmestatic.com/media/images/640x/Nov2019/2112017047.jpg"/>
      </figure>
      <p>През 2018 г. средното удовлетворение от личните отношения варира значително в държавите-членки на ЕС.</p>
      <p>С обща средна стойност от 8,6, жителите на Малта, Австрия и Словения са най-доволни от личните си отношения в рамките на ЕС.</p>
      <p>След тях са тези от Кипър и Швеция (по 8,5), Финландия (8,4) и Чешката република (8,3).</p>
      <p>Обратно на тях, най-малко удовлетворени от личните си отношения са жителите на България (6,6), следвани от тези в Гърция (7,1), Хърватия (7,5) и Италия, Унгария и Румъния (7,6 за всяка).</p>
      <p>Средното удовлетворение от личните отношения се е увеличило след 2013 г. в 18 държави-членки на ЕС.</p>
      <p>Най-високо покачване има в България (от 5,7 през 2013 г. на 6,6 през 2018 г., +0.9), Кипър (+0.5), Испания (+0.4), в Естония, Италия, Португалия и Словения (+0,3 за всяка).</p>
      <p>В сравнение с 2013 г. средното удовлетворение от личните отношения остава непроменено в две държави-членки:  Унгария и Румъния. Спад е регистриран в пет държави-членки: Дания, Латвия и Холандия (по -0,3 всяка), както също Литва и Люксембург (-0,2 всяка).</p>
    </article>
  </body>
</html>