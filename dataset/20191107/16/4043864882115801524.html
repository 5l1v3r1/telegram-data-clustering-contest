<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231300/"/>
    <meta property="og:site_name" content="Українська правда"/>
    <meta property="article:published_time" content="2019-11-07T16:02:11+00:00"/>
    <meta property="og:title" content="Посол США: У Зеленського вважають Порошенка винним у наслідках війни на Донбасі"/>
    <meta property="og:description" content="Колишній спецпредставник США по Україні Курт Волкер натякав представникам Офісу президента про те, щоб вони відмовилися від ідеї кримінального переслідування колишнього президента Петра Порошенка."/>
  </head>
  <body>
    <article>
      <h1>Посол США: У Зеленського вважають Порошенка винним у наслідках війни на Донбасі</h1>
      <address>
        <time datetime="2019-11-07T16:02:11+00:00">07 Nov 2019, 16:02</time>
      </address>
      <p>Колишній спецпредставник США по Україні Курт Волкер натякав представникам Офісу президента про те, щоб вони відмовилися від ідеї кримінального переслідування колишнього президента Петра Порошенка.</p>
      <p>Про це стало відомо із публікації закритих свідчень повіреного у справах США в Україні Вільяма Тейлора перед Конгресом, огляд яких <b><a href="https://www.eurointegration.com.ua/articles/2019/11/7/7102737/">опублікувала "Європейська правда"</a></b>.</p>
      <p>Тейлор розповів про зустріч, яку він та Волкер мали 14 вересня із радником президента Зеленського Андрієм Єрмаком та позаштатним радником Ігорем Новіковим.</p>
      <p>"Посол Волкер натякнув Єрмаку цьому іншому українцю – його прізвище Новіков, що було б непогано не переслідувати експрезидента Порошенка. Адже були дані та навіть дії, які свідчили, що команда Зеленського збирається переслідувати Порошенка за цілою низкою питань, приміром, через інцидент у Керченській протоці. Президента Порошенка звинувачували у військових рішеннях, які він тоді прийняв", - сказав Тейлор.</p>
      <p>За його словами, після цього Єрмак та Новіков дістали свої мобільні телефони та показали фотографії своїх родичів, на яких були брат і двоюрідний брат, які були вбиті чи поранені на Донбасі.</p>
      <p>"Вони показали це Курту і мені, сказавши: Порошенко у цьому винний. У них на емоційному рівні глибока злість на Порошенка. Це – одна з речей, що мотивують атаки та судові справи на Порошенка, але не єдина. Були й інші. Олігарх Коломойський, про якого я згадував раніше, теж має зуб на Порошенка", - сказав посол.</p>
      <p>Нагадаємо, "Європейська правда" вже публікувала огляд розсекреченого допиту експосла США Марі Йованович (див. публікацію "<a href="https://www.eurointegration.com.ua/articles/2019/11/5/7102655/"><b>Підтримка Зеленського, боротьба з Луценком та помста Трампа</b></a>"), а також спільний огляд допитів Курта Волкера та Гордона Сондленда (публікація "<a href="https://www.eurointegration.com.ua/articles/2019/11/6/7102698/"><b>Хто формує думку Трампа про Україну</b></a>").</p>
      <related>
        <a href="https://www.pravda.com.ua/news/2019/11/7/7231296/"/>
        <a href="https://www.pravda.com.ua/news/2019/11/7/7231225/"/>
        <a href="https://www.pravda.com.ua/news/2019/11/7/7231217/"/>
      </related>
    </article>
  </body>
</html>