<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Comin-Puig-compareixeran-autoritats-belgues_0_2339166275.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T16:14:00+00:00"/>
    <meta property="og:title" content="La justícia belga deixa en llibertat sense fiança Comín i Puig mentre estudia les euroordres"/>
    <meta property="og:description" content="Els exconsellers s'han posat a disposició de les autoritats belgues aquest migdia"/>
  </head>
  <body>
    <article>
      <h1>La justícia belga deixa en llibertat sense fiança Comín i Puig mentre estudia les euroordres</h1>
      <h2>Els exconsellers s'han posat a disposició de les autoritats belgues aquest migdia</h2>
      <address>
        <time datetime="2019-11-07T16:14:00+00:00">07 Nov 2019, 16:14</time>
      </address>
      <p>Com ja s'esperava, els exconsellers Toni Comín i Lluís Puig han sortit en llibertat sense fiança aquest dijous a la tarda després d'haver declarat davant un jutge instructor com a conseqüència de la <a href="https://www.ara.cat/politica/Suprem-euroordre-contra-Ponsati-BBC_0_2338566224.html">reactivació de la tercera euroordre</a> per part del jutge del Tribunal Suprem Pablo Llarena. El jutge els ha deixat en llibertat sense fiança amb l'única condició de demanar permís si volen sortir del país, <a href="https://www.ara.cat/judici-presos-politics-1-octubre/Puigdemont-llibertat-declarar-voluntariament-autoritats_0_2327767227.html">com també ha de fer l'expresident Carles Puigdemont.</a> Aquest és el pas previ en un procés d'euroordre. Ara, ha de ser la primera instància judicial qui estudiï el fons de la qüestió, però encara no s'ha fixat la primera cita, que la defensa espera conèixer la pròxima setmana. </p>
      <p>Els exconsellers exiliats han estat unes quatre hores en dependències judicials després d'haver-se presentat a comissaria cap a les 12 del migdia. Quan han sortit, la seva defensa ha explicat que ara ha de ser el jutge de la Cambra del Consell de Brussel·les qui decideixi com estructura la causa tenint en compte que hi ha activats dos processos diferents, el de Carles Puigdemont i el dels dos exconsellers. La defensa de Comín i Puig intentarà que s'unifiquin les causes amb la de l'expresident que ja té fixada una primera cita el 16 de desembre, després de demanar un primer ajornament. </p>
      <p>"Ens hem presentat davant la justícia per tercera vegada, ja coneixen el cas i per tant ho hem fet amb relativa tranquil·litat", ha explicat a la sortida d'exconseller de Cultura a la sortida. En la mateixa línia s'ha pronunciat l'exconseller  de Salut, Toni Comín, que ha recordat que "és la tercera vegada que un jutge belga ens deixa en llibertat, cosa que ja demostra el contrast entre les dues justícies".  Cal recordar que al maig del 2018 la justícia <a href="https://www.ara.cat/politica/Suprem-compromis-Belgica-extraditar-consellers_0_2015798565.html">belga va rebutjar per un defecte de forma l'euroordre de Puigdemont, Comín, Serret i Puig</a>. </p>
      <p>Les defenses dels dos exconsellers exiliats també han avançat que per intentar refutar l'euroordre faran servir tant les declaracions del president espanyol en funcions, Pedro Sánchez, que aquest dimecres <a href="https://www.ara.cat/politica/Eleccions-generals-10-N-Sanchez-fiscalia_0_2339766151.html">va afirmar que l'Estat controla la Fiscalia</a>, com les paraules d'altres membres de l'executiu espanyol en aquesta direcció. També faran servir la decisió de les autoritats britàniques que han denegat, de moment, l'extradició de Clara Ponsatí. Segons Comín, aquestes declaracions reforcen una de les línies argumentals de la seva defensa: "les declaracions de Sánchez no fan res més que donar-nos més proves de la falta de separació de poders i la falta de qualitat de la democràcia espanyola". </p>
      <p>En el cas de Toni Comín, a més, ha al·legat immunitat parlamentària com va fer en el seu moment l'expresident Carles Puigdemont, per haver estat escollit eurodiputats, però en el seu moment el jutge instructor belga ja va assumir l'argument del Tribunal Suprem que és que no compten amb immunitat parlamentària i per això continua la causa. Tot i això, tant Puigdemont com Comín estructuraran part de la seva defensa en el procés que s'obre ara en un jutgat de primera instància al voltant d'aquesta immunitat parlamentària amb l'expectativa, a més, d'aconseguir que els tribunals de Bèlgica presentin una qüestió prejudicial al Tribunal de Justícia de la Unió Europea (TJUE) que encara dilati més el procés, com passa per exemple en el cas de Valtònyc. </p>
      <p>Preguntats per si han tingut algun tipus de vinculació amb els CDR com es desprèn del sumari conegut aquesta setmana del cas dels detinguts acusats de terrorisme, han assegurat que encara no s'han pogut llegir el document. En qualsevol cas, però, els dos exconsellers han negat -com Torra ja ha fet aquest matí- tot tipus de relació amb els comitès i, fins i tot, Puig ha insinuat que l'acusació és "ciència ficció".</p>
    </article>
  </body>
</html>