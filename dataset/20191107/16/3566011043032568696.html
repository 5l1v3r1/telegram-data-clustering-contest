<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545489.html/%D8%B1%D8%B3%DB%8C%D8%AF%D9%86-%D8%A8%D9%87-%D9%86%D9%82%D8%B7%D9%87-%D8%AA%D8%B9%D8%A7%D8%AF%D9%84-%D8%A8%D8%A7-%D8%BA%D8%B1%D8%A8%DB%8C-%D9%87%D8%A7-%D9%85%D9%85%DA%A9%D9%86-%D9%86%DB%8C%D8%B3%D8%AA--%D8%BA%D9%86%DB%8C-%D8%B3%D8%A7%D8%B2%DB%8C---%D8%AF%D8%B1%D8%B5%D8%AF%DB%8C-%D9%88-%D8%A7%D8%AE%D8%B1%D8%A7%D8%AC-%D8%A8%D8%A7%D8%B2%D8%B1%D8%B3%D8%A7%D9%86-%D8%A2%DA%98%D8%A7%D9%86%D8%B3-%D8%AF%D8%B1-%DA%AF%D8%A7%D9%85-%D9%87%D8%A7%DB%8C-%D8%A8%D8%B9%D8%AF%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-07T16:38:00+00:00"/>
    <meta property="og:title" content="رسیدن به نقطه تعادل با غربی ها ممکن نیست/ غنی سازی ۲۰درصدی و اخراج بازرسان آژانس در گام های بعدی ایران"/>
    <meta property="og:description" content="کارشناس مسائل بین الملل گفت: رسیدن به یک نقطه تعادل با غربی ها به علت نگاه تحقیر آمیز آنان به ملت های شرقی هیچگاه قابل دسترسی نیست، لذا جمهوری اسلامی ایران باید گام های بعدی را با قدرت بردارد و منتظر پاسخ اروپا نباشد، چرا که اگر آن ها می خواستند به تعهدات خود عمل کنند قبلا این کار را انجام می دادند."/>
  </head>
  <body>
    <article>
      <h1>رسیدن به نقطه تعادل با غربی ها ممکن نیست/ غنی سازی ۲۰درصدی و اخراج بازرسان آژانس در گام های بعدی ایران</h1>
      <h2>کارشناس مسائل بین الملل:</h2>
      <address>
        <time datetime="2019-11-07T16:38:00+00:00">07 Nov 2019, 16:38</time>
      </address>
      <p>کارشناس مسائل بین الملل گفت: رسیدن به یک نقطه تعادل با غربی ها به علت نگاه تحقیر آمیز آنان به ملت های شرقی هیچگاه قابل دسترسی نیست، لذا جمهوری اسلامی ایران باید گام های بعدی را با قدرت بردارد و منتظر پاسخ اروپا نباشد، چرا که اگر آن ها می خواستند به تعهدات خود عمل کنند قبلا این کار را انجام می دادند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسن هانی زاده کارشناس مسائل بین الملل در گفتگو با <a href="http://diyareaftab.ir/">دیار آفتاب</a>، در خصوص برداشتن گام چهارم کاهش تعهدات برجامی ایران با بیان اینکه سیاست کاهش تعهدات برجامی، سیاستی کاملا منطقی است، گفت: این سیاست ناشی از بد عهدی هایی است که آمریکا و سه کشور اروپایی یعنی انگلیس، فرانسه و آلمان طی ۴سال گذشته در قبال ایران داشته اند.</p>
      <p>
        <b>اروپایی ها در برجام منافقانه رفتار کردند</b>
      </p>
      <p>وی افزود: پس از امضای توافقنامه برجام انتظار می رفت تا کشورهای اروپایی به تعهدات یازده گانه خود در قبال ایران عمل کنند، ولی این کشورها پس از خروج آمریکا از برجام با اتخاذ شیوه های مشابه، دست به وقت کشی در اجرای تعهدات خود زده و منافقانه رفتار کردند.</p>
      <p>هانی زاده با بیان اینکه هدف از وقت کشی اروپایی ها، اجرای تعهدات برجامی به صورت یک طرفه از سوی جمهوری اسلامی ایران و امتیاز گیری بوده است، تصریح کرد: لذا ایران در اقدامی منطقی تصمیم به کاهش تعهدات خود گرفت و امروز شاهدیم که در گام چهارم، با شروع غنی سازی در فردو نوعی فشار را بر کشورهای اروپایی وارد آورد.</p>
      <p>این کارشناس مسائل بین الملل اضافه کرد: در صورت عکس العمل نشان ندادن کشورهای اروپایی در قبال گام چهارم ایران، قطعا گام های بعدی با قوت بیشتری دنبال خواهد شد.</p>
      <p>وی با بیان اینکه گام چهارم قطعا فشار بیشتر کشورهای اروپایی را در پی خواهد داشت، گفت: البته قطعا این گام نیز به مانند گام های دیگر تاثیری بر کشورهای انگلیس، فرانسه و آلمان نخواهد گذاشت و آن ها از این فضا برای فشار بیشتر به ایران استفاده خواهند کرد.</p>
      <p>
        <b>غنی سازی ۲۰درصدی و اخراج بازرسان آژانس در گام های بعدی ایران</b>
      </p>
      <p>هانی زاده با اشاره به اینکه گام پنجم ایران باید گامی عملی و قدرتمندانه باشد، افزود: ایران باید در گام پنجم به سمت غنی سازی ۲۰ درصدی حرکت و در گام بعد از آن نسبت به اخراج بازرسان آژانس و بازگشت به نقطه قبل از برجام اقدام کند.</p>
      <p>وی گفت: کشورهای غربی نشان داده اند که منصف نیستند، چرا که برایشان قابل تحمل نیست ایران به فناوری هسته ای دست پیدا کند در حالی که این حق تمامی کشورهاست.</p>
      <p>
        <b>رسیدن به نقطه تعادل با غربی ها ممکن نیست</b>
      </p>
      <p>این کارشناس مسائل سیاسی خاطرنشان کرد: به نظر می رسد که رسیدن به یک نقطه تعادل با غربی ها به علت نگاه تحقیر آمیز آنان به ملت های شرقی هیچگاه قابل دسترسی نباشد، لذا جمهوری اسلامی ایران باید گام های بعدی را با قدرت بردارد و منتظر پاسخ اروپا نباشد، چرا که اگر آن ها می خواستند به تعهدات خود عمل کنند قبلا این کار را انجام می دادند.</p>
      <p>انتهای پیام/</p>
      <p> </p>
    </article>
  </body>
</html>