<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596236/esseks-taftopoiithikan-kai-oi-39-soroi-tou-fortigou-tis-frikis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T16:25:00+00:00"/>
    <meta property="og:title" content="Έσσεξ: Ταυτοποιήθηκαν και οι 39 σοροί του φορτηγού της φρίκης"/>
    <meta property="og:description" content="Η βρετανική αστυνομία ανακοίνωσε σήμερα ότι ταυτοποίησε επίσημα τους 39 ανθρώπους που βρέθηκαν νεκροί στο πίσω μέρος ενός φορτηγού-ψυγείου κοντά στο..."/>
  </head>
  <body>
    <article>
      <h1>Έσσεξ: Ταυτοποιήθηκαν και οι 39 σοροί του φορτηγού της φρίκης</h1>
      <address><time datetime="2019-11-07T16:25:00+00:00">07 Nov 2019, 16:25</time> by <a rel="author">SigmaLive</a></address>
      <p><b>Η βρετανική αστυνομία ανακοίνωσε σήμερα ότι ταυτοποίησε επίσημα τους 39 ανθρώπους που βρέθηκαν νεκροί στο πίσω μέρος ενός φορτηγού-ψυγείου κοντά στο Λονδίνο τον Οκτώβριο και ότι έχει ενημερώσει τις οικογένειές τους.<br/></b> <br/>«Αυτό είναι ένα σημαντικό βήμα στην έρευνα και μας δίνει τη δυνατότητα να εργαστούμε από κοινού με τους συναδέλφους μας της αστυνομίας του Βιετνάμ προκειμένου να υποστηρίξουμε τις οικογένειες των θυμάτων αυτών», δήλωσε ο υψηλόβαθμος αξιωματικός, στον οποίο έχει ανατεθεί η έρευνα, ο βοηθός αρχιφύλακας του Έσεξ Τιμ Σμιθ.<br/> <br/>Από την πλευρά της η αστυνομία του Βιετνάμ δήλωσε ότι και οι 39 άνθρωποι που βρέθηκαν νεκροί στο πίσω μέρος ενός φορτηγού κοντά στο Λονδίνο τον περασμένο μήνα ήταν Βιετναμέζοι.<br/> <br/>Τα θύματα ήταν από έξι επαρχίες --Χάι Φονγκ, Χάι Ντoυόνγκ, Νγκε Αν, Χα Τιν, Κουάνγκ Μπιν και Χούε-- ανέφερε σε μια ανακοίνωση το υπουργείο Δημόσιας Ασφάλειας.<br/> <br/>«Μέχρι τις 20.00 μ.μ. [τοπική ώρα] της 7ης Νοεμβρίου, το υπουργείο Δημόσιας Ασφάλειας του Βιετνάμ και οι βρετανικές αρχές ήταν σε θέση να επιβεβαιώσουν ότι και τα 39 θύματα που εντοπίστηκαν νεκροί στο Έσεξ στις 23 Οκτωβρίου ήταν Βιετναμέζοι», ανέφερε σε μια ανακοίνωση το υπουργείο.</p>
    </article>
  </body>
</html>