<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/fatihte-olu-bulunan-4-kardesle-ilgili-yeni-detaylar-ortaya-cikti"/>
    <meta property="og:site_name" content="euronews"/>
    <meta property="article:published_time" content="2019-11-07T16:36:41+00:00"/>
    <meta property="og:title" content="Fatih'te ölü bulunan 4 kardeşle ilgili yeni detaylar ortaya çıktı"/>
    <meta property="og:description" content="İstanbul'un Fatih ilçesinde, 4 kardeşin siyanürle ölümüyle ilgili soruşturma devam ederken, yapılan incelemelerde yeni bir bulguya rastlandı."/>
  </head>
  <body>
    <article>
      <h1>Fatih'te ölü bulunan 4 kardeşle ilgili yeni detaylar ortaya çıktı</h1>
      <address><time datetime="2019-11-07T16:36:41+00:00">07 Nov 2019, 16:36</time> by <a rel="author">euronews </a></address>
      <p>İstanbul’un Fatih ilçesinde 4 kardeşin evlerinde ölü bulunmasına yönelik soruşturma sürerken, yapılan incelemelerde yeni bir bulguya rastlandı.</p>
      <p>İstanbul Cumhuriyet Başsavcılığınca sürdürülen soruşturma kapsamında kardeşlerden Mimar Sinan Güzel Sanatlar'da modelist olan Oya Yetişkin'in diğerlerinden daha sonra öldüğü belirlendi. Bu bulgu üzerine yetkililer, 54 yaşındaki Oya Yetişkin'in siyanürlü meyve suyunu önce kardeşlerine içirdiğini, dairenin kapısına 'Dikkat siyanür var' yazdıktan sonra da kendisinin içmiş olabileceğini düşünüyor.</p>
      <h3>İstanbul Cumhuriyet Başsavcılığı: Her ihtimal araştırılıyor</h3>
      <p>İstanbul Cumhuriyet Başsavcılığınca yapılan açıklamada, olayla ilgili soruşturmanın sürdüğü belirtildi.</p>
      <p>Açıklamada "Kimyasal inceleme devam etmekte ve kesin ölüm sebebi detaylı otopsi raporunda belirlenecek. Olayla ilgili her ihtimal çok yönlü araştırılıyor." ifadeleri kullanıldı.</p>
      <p>İstanbul Valiliği de Fatih'te 4 kardeşin evlerinde ölü bulunmasına ilişkin, "Tüm olgularda saptanan siyanür düzeyleri öldürücü olarak değerlendirilmiştir." açıklamasını yaptı.</p>
      <h3>Meyve suyu içtiklerine dair bulgu yok</h3>
      <p>Adli tıp kurumu uzmanının evde cesetler üzerinde yaptığı ilk incelemede, zehirlenme belirtileri olduğunu bildirdi. Evdeki incelemenin ardından Adli Tıp Kurumuna götürülen cesetlere yapılan otopside de siyanür zehirlenmesi bulgularına rastlandı.</p>
      <h3>Ne olmuştu?</h3>
      <p>Fatih’de meydana gelen olay, Mimar Sinan Güzel Sanatlar Üniversitesinden bir kişinin, model olarak çalışan ve bir süredir işe gelmeyen Oya Yetişkin'den haber alamadıklarını emniyete bildirmesi üzerine ortaya çıktı.</p>
      <p>Bu ihbar üzerine olay yerine giden ekipler, kapısında "Dikkat siyanür var, polisi arayın, içeri girmeyin." notuyla karşılaştıkları daireye girdiklerinde biri kadın biri erkek iki kardeşi yan yana sırtüstü yatar vaziyette bir odada, diğer kardeşleri de ayrı odalarda biri sırtüstü, biri yüzüstü yatar vaziyette buldu.</p>
      <p>Evde, olay yeri inceleme ekipleri, soruşturma savcısı, adli tıp uzmanının yanı sıra kapıdaki not ve evdeki koku nedeniyle ortamda kimyasal madde olması ihtimaline karşın AFAD görevlileri yaklaşık 2,5 saat inceleme yaptı.</p>
      <h3>Cenazeler için savcılığa başvuru</h3>
      <p>Bu arada, avukatıyla Çağlayan'daki İstanbul Adliyesine gelen ve ölen kardeşlerin yakın arkadaşı olduğunu söyleyen Serpil Alkan, savcılığa başvurarak cenazelerin defin için kendilerine teslim edilmesini talep etti.</p>
      <p>Ölen Cüneyt (48), Oya (54), Kamuran (60) ve Yaşar Yetişkin (56) kardeşlerin maddi durumlarının kötü olduğunu anlatan Alkan, bunun çok acı bir durum olduğunu dile getirdi.</p>
    </article>
  </body>
</html>