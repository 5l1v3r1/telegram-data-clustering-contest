<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/prestplenie/eto-kakvo-se-sluchva-s-izroda-plashil-s-ubiystvo-detsa-ot-zabavachka-v-pirinsko_news707969.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-07T16:27:00+00:00"/>
    <meta property="og:title" content="Ето какво се случва с изрода, плашил с убийство деца от забавачка в Пиринско"/>
    <meta property="og:description" content="Досъдебното производство по случая бе образувано седмица по-рано във връзка с извършено престъпление – закана с убийство против личността"/>
  </head>
  <body>
    <article>
      <h1>Ето какво се случва с изрода, плашил с убийство деца от забавачка в Пиринско</h1>
      <h2>Досъдебното производство по случая бе образувано седмица по-рано във връзка с извършено престъпление – закана с убийство против личността</h2>
      <address>
        <time datetime="2019-11-07T16:27:00+00:00">07 Nov 2019, 16:27</time>
      </address>
      <p>https://blitz.bg/kriminalni/prestplenie/eto-kakvo-se-sluchva-s-izroda-plashil-s-ubiystvo-detsa-ot-zabavachka-v-pirinsko_news707969.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573133508-sistemen-bufer-3.jpg"/>
      </figure>
      <p><b>Съдът е уважил искането на Районна прокуратура – Гоце Делчев за определяне на мярка за неотклонение „задържане под стража“ спрямо 27-годишния Шабан Меймиш.</b><br/><br/>Досъдебното производство по случая бе образувано седмица по-рано във връзка с извършено престъпление – закана с убийство против личността.<br/><br/>В хода на разследването, в качеството на обвиняем е бил привлечен Шабан Меймиш. На 28.10.2019 г., в гоцеделчевското село Лъжница, чрез социалната мрежа „Фейсбук“, той се заканил с убийство спрямо Нефсе Койнар от същото село, както и на нейното семейство, деца и учител в детска градина „Мечта“.<br/><br/>Освен отправените от мъжа заплахи за саморазправа спрямо двамата възрастни, той заявил, че „ще стреля с оръжие по децата и персонала, ще превърне детската градина в гробница, ще разпори гърлата на децата и ще ги закачи на дърветата около детската градина“, пише struma.com.<br/><br/>Към настоящия момент са разпитани директорът и учител в учебно-възпитателното заведение, които са обяснили за отправените им закани чрез видеоклипове по интернет. Същите били излъчени на 27.10.2019 г. и гледани на следващия ден, а впоследствие са били приобщени към делото.<br/><br/>Според изготвената видеотехническа експертиза, въпросните материали съдържат над четиридесет закани, като голямата част от тях са за убийства. На тях обвиняемият в детайли и с агресивен тон обяснява как ще ги извърши.<br/><br/>От показанията на близките на обвиняемия Меймиш се установява, че той е имал обезпокоителни промени в психическото си състояние, поради което са били взети мерки, свързани с лечението му. Същият е посещавал трима психиатри, като понякога състоянието му се подобрявало.<br/><br/>Последният път е бил при психиатър през м. август 2019 г., след което не е отишъл на контролен преглед.<br/><br/>С оглед проявата на агресивно поведение от негова страна се налага извод, че лечението му не е било проведено съобразно лекарските предписания. На свой ред, отправените закани биха могли да възбудят основателен страх за осъществяването им у пострадалите лица.<br/><br/>Съдебният състав е приел доводите на прокуратурата относно опасността обвиняемият Шабан Меймиш да се укрие, за да избегне наказателно преследване. Мъжът често пътувал извън страната, където работел по няколко месеца.<br/><br/><b>ОЧАКВАЙТЕ ПОДРОБНОСТИ В БЛИЦ</b><br/> </p>
    </article>
  </body>
</html>