<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/profesor-popilya-partiyata-na-slavi-i-novata-mu-televiziya_news707828.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-07T16:45:00+00:00"/>
    <meta property="og:title" content="Професор попиля партията на Слави и новата му телевизия"/>
    <meta property="og:description" content="Името на партията  - &quot;Няма такава държава&quot; - звучи като от жанра на пародийните политически проекти, смята Ивайло Дичев"/>
  </head>
  <body>
    <article>
      <h1>Професор попиля партията на Слави и новата му телевизия</h1>
      <h2>Името на партията  - "Няма такава държава" - звучи като от жанра на пародийните политически проекти, смята Ивайло Дичев</h2>
      <address>
        <time datetime="2019-11-07T16:45:00+00:00">07 Nov 2019, 16:45</time>
      </address>
      <p>https://blitz.bg/analizi-i-komentari/profesor-popilya-partiyata-na-slavi-i-novata-mu-televiziya_news707828.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573072939-sistemen-bufer-11.jpg"/>
      </figure>
      <p><b>Добро публицистично предаване, голяма доза сексизъм, понякога лош вкус и прости шегички. Но пък алтернатива в тотално овладения медиен пейзаж. Това е първото впечатление на Ивайло Дичев от телевизията на Слави Трифонов, пише "<a href="https://www.dw.com/bg/7-8-%D1%82%D0%B2-%D1%89%D0%BE-%D0%B7%D0%B0-%D1%82%D0%B5%D0%BB%D0%B5%D0%B2%D0%B8%D0%B7%D0%B8%D1%8F-%D0%BF%D1%80%D0%B0%D0%B2%D0%B8-%D1%82%D1%80%D0%B8%D1%84%D0%BE%D0%BD%D0%BE%D0%B2/a-51128635">Дойче веле</a>".</b><br/><br/>Слави Трифонов регистрира партията си "Няма такава държава". Преди броени дни стартира и телевизията му "7/8 ТВ".<br/><br/>Продължавам да съм скептичен по отношение на партията, която създаде Слави Трифонов. Необмисленият референдум вече нанесе сериозна щета на политическата система - той даде повод на премиера Борисов да фалира конкуриращите политически сили, практически ликвидирайки субсидиите.<br/><br/>Името на партията  - "Няма такава държава" - звучи като от жанра на пародийните политически проекти - като започнем от "Партията за умерен прогрес в рамките на закона", основана навремето от чешкия писател Ярослав Хашек, минем през кандидатурата на Кулеков и Бойчев на президентските избори през 1996 и стигнем до различните партии на любителите на бира и скорошната сръбска "Не си опитал сармата" на Лука Максимович, който през 2017 искаше да стане президент.<br/><br/>"Няма такава държава" ще е първата песен, превърната в партия. Дали целта е тотална подигравка с мизерията на българската политика? Или пък следва да очакваме някакъв български Бепе Грило или Володимир Зеленский? Предстои да разберем.<br/><br/>Тръгналата в понеделник телевизия "7/8 ТВ" вдъхва надежди, макар че определено не е за хора като мен. Всякаква алтернатива ще е полезна в тотално овладяния ни медиен пейзаж - независимо от лошия понякога вкус, от простите шеги, от липсата на балансирана журналистика.<br/><br/>Да, засега това е телевизия на мнението, едностранно, предсказуемо, предубедено.Но пък различно. Не разбрахме само с какво БТВ е пречело до сега на Слави Трифонов, та тръгва да прави сам нещата "по своя начин", както пее Франк Синатра.<br/><br/>Вероятно нещо откъм тези пусти баланси, с които големите медии често направляват работата на журналистите. Може пък това с "моя начин" просто да си е рекламно мъжкарско пъчене, едва ли ще разберем.<br/><br/>Но г-н Трифонов очевидно е смел човек - не само в политически, но и в икономически смисъл. Защото телевизията е скъпо занимание. В последните години видяхме опити да се направят два опозиционни проекта на едно по-интелектуално ниво - RE: TV и BIT.<br/><br/>Едната не издържа финансово, въпреки че зад нея стояха по-богати хора от г-н Трифонов; другата купиха и целенасочено унищожиха вероятно приближени до властовия център "инвеститори". Та ако с високата журналистика не потръгна, надеждата е сега покрай чалгата и майтапите да се поддържа и някакъв критичен дух у хората.<br/><br/>Колкото и да се хвали с първоначалния зрителски успех (1 400 000 гледали програмата му първата вечер), г-н Трифонов едва ли ще оцелее само на комерсиален принцип при нивото на българския рекламен пазар и пренаситеността с медии. А ако тръгне да търси политически покровители, просто ще загуби публиката си.<br/><br/>По-добрият път вероятно би бил привличането на външен инвеститор, но тогава пак ще възникне опасност да запее Синатра. Говорим за перспективата "7/8 ТВ" да стане истинска телевизия, която покрива по-голяма част от деня, излиза извън студиата, прави разследвания, продукции и т.н.<br/><br/>Усещането за телевизията от първите два дни е неравно. Сериозно и критично звучи публицистичното предаване "Студио Хъ", което веднага се нареди до най-добрите в жанра си. Започнаха с актуалната Мая Манолова, поискала касиране на изборите.<br/><br/>Чухме сериозен анализ на бюджета, дадоха думата на един от най-яростните критици на Борисов - Арман Бабикян. Разбира се, личния живот на известни личности е задължителен елемент от всяка народна телевизия, няма да минем без него.<br/><br/>Разочароващо и объркано беше първото издание на "Вечерта на Иван Кулеков". Вероятно е трябвало да бъде смешно, макар че обявяването на предаването будеше други очаквания.<br/><br/>Самият Слави си е същият. Но на феновете явно не им омръзва. Носталгия, подаръци, Мерцедес S класа, спечелен от обикновен зрител в рекламираща телевизията лотария. Изобщо усещане за някаква компания, някакъв Биг Брадър, с който феновете са свикнали вече 19 години.<br/><br/>Оттук и една известна клаустрофобия, която навява затворения кръг от водещи, наследени от шоуто. Ако това ще става истинска телевизия, ще трябват още много и различни хора. Но това, както вече стана дума, иска много пари.<br/><br/><b>Мъжкарски брутализъм и ирония</b><br/><br/>Иначе този екран изглежда удивително сексистки - дами се появяват само в ролята на безмълвни дългокраки танцьорки и дори прогнозата за времето се съобщава от Ванката.<br/><br/>Мъжкарският брутализъм избликва тук-там в по някоя обидна или умерено расистка реплика, но да не издребняваме - такъв е таргетът. Пък и хумористите тук са къде по-възпитани в сравнение с българския парламент!<br/><br/>Като се надявам "7/8 ТВ" да оцелее, ясно съзнавам, че тук се проявява опасната тенденция да гледаме на света все по-иронично. Новините като майтап, сюжетите от деня, разиграни в театрални гегове, абсурдизма на куриозното - това са симптоми за деградирането на публичния човек. Не обвинявам г-н Трифонов.<br/><br/>Той просто улавя вятъра на една световна тенденция. Отчуждили сме се от публичните дела дотам, че ги гледаме като сеир - очакваме новия сериал за Брекзит, новото самохвалство на Тръмп, новите безумства на Сидеров. Вероятно това иронично отчуждение ще подхранва новата телевизия, под звуците на иначе страстната ръченица в седем осми и лазерните светлини.<br/><br/>На добър час! Но дано възникват и други проекти за алтернативни медии, които ще разчитат по-малко на забава и повече на сериозна журналистика.</p>
    </article>
  </body>
</html>