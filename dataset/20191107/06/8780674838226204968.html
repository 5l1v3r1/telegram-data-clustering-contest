<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/07/trivandrum-facebook-post.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T06:05:00+00:00"/>
    <meta property="og:title" content="നസീമിന്റെ ഫെയ്സ് ബുക്ക് പോസ്റ്റിന് 'നെഗറ്റീവ് കമന്റ്'; രണ്ടുപേർക്ക് മർദ്ദനം"/>
    <meta property="og:description" content="തിരുവനന്തപുരം ∙ കത്തിക്കുത്ത് കേസിലെ പ്രതി നസീമിന്റെ ഫെയ്സ്ബുക്ക് പോസ്റ്റിനെതിരെ പ്രതികരിച്ച മുൻ യൂണിവേഴ്സിറ്റി കോളജ് വിദ്യാർഥിക്കും സുഹൃത്തിനും.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>നസീമിന്റെ ഫെയ്സ് ബുക്ക് പോസ്റ്റിന് 'നെഗറ്റീവ് കമന്റ്'; രണ്ടുപേർക്ക് മർദ്ദനം</h1>
      <address><time datetime="2019-11-07T06:05:00+00:00">07 Nov 2019, 06:05</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ കത്തിക്കുത്ത് കേസിലെ പ്രതി നസീമിന്റെ ഫെയ്സ്ബുക്ക് പോസ്റ്റിനെതിരെ പ്രതികരിച്ച മുൻ യൂണിവേഴ്സിറ്റി കോളജ് വിദ്യാർഥിക്കും സുഹൃത്തിനും മർദനം. 2015– 2018 വർഷം യൂണിവേഴ്സിറ്റി കോളജിൽ പഠിച്ച തമലം സ്വദേശി അനൂപ് , ആര്യങ്കോട് സ്വദേശി ശ്യാം എന്നിവർക്കാണു മർദനമേറ്റത്. സംസ്കൃത കോളജിലെ പാർട്ടിക്കാരുടെ നേതൃത്വത്തിൽ നടത്തിയ മർദനത്തിൽ കത്തിക്കുത്ത് കേസിൽ ഉൾപ്പെട്ട ആളുകളും പങ്കാളികളായതായി പൊലീസ് പറഞ്ഞു.</p>
      <p>മർദനമേറ്റു ജനറൽ ആശുപത്രിയിൽ ചികിത്സ തേടിയ  അനൂപ്  പാർട്ടിക്കാരുടെ ഭീഷണിയിൽ കേസ് വേണ്ടെന്നു വച്ചു.സുഹൃത്തുക്കൾ തമ്മിലുള്ള പ്രശ്നത്തിൽ പരാതിയില്ലെന്നു അറിയിച്ചതിനാൽ മൊഴി രേഖപ്പെടുത്താതെ പൊലീസ് മടങ്ങി.  പഠനം പൂർത്തിയാക്കിയ ഇരുവരും ടിസി വാങ്ങാനായി ഇന്നലെ കോളജിൽ എത്തിയിരുന്നു. ഇതറിഞ്ഞ് സംസ്കൃത കോളജിലെ  സംഘം എത്തി ഇരുവരെയും ഇവിടെയുള്ള ഇടി കേന്ദ്രത്തിൽ എത്തിച്ച് ചോദ്യം ചെയ്തു.</p>
      <p>നസീമിന്റെ ഫെയ്സ് ബുക്ക് പോസ്റ്റിനെതിരെ വന്ന കമന്റുകൾക്ക് ലൈക്ക് ചെയ്തതും നെഗറ്റീവ് കമന്റ് ഇട്ടതും ചോദ്യം ചെയ്തതിന് പിന്നാലെ മർദനം തുടങ്ങി. പോസ്റ്റിനെതിരെ പ്രതികരിച്ച ശ്യാമിനായിരുന്നു കൂടുതൽ മർദനം.  സംഘം ചേർന്നു മർദിച്ച് അവശരാക്കിയ ഇരുവരെയും വീണ്ടും ആവശ്യമില്ലാത്ത കാര്യങ്ങളിൽ ഇടപെട്ടാൽ ഇതാകും അനുഭവമെന്ന മട്ടിൽ മുന്നറിയിപ്പു നൽകി വിട്ടയച്ചതായി ദൃക്സാക്ഷികൾ പറഞ്ഞു. പിന്നാലെ അനൂപ് ജനറൽ ആശുപത്രിയിൽ ചികിത്സ തേടി.</p>
      <p>ഇയാൾ പരാതിയുമായി പൊലീസിനെയും സമീപിച്ചു.  പ്രശ്നം വഷളാകുമെന്നു മനസ്സിലാക്കിയ മർദക സംഘം പിന്നാലെ ആശുപത്രിയിൽ എത്തി ഭീഷണി മുഴക്കി. കേസ് കൊടുത്താൽ കാര്യങ്ങൾ കൂടുതൽ വഷളാകുമെന്ന നിലയിലായിരുന്നു ഭീഷണി.ഇതോടെ തനിക്ക് പരാതിയില്ലെന്നും സുഹൃത്തുക്കൾ തമ്മിലുള്ള വിഷയമാണെന്നും പറഞ്ഞ് ഇയാൾ ഒഴിവായതായി കന്റോൺമെന്റ് പൊലീസ് അറിയിച്ചു </p>
    </article>
  </body>
</html>