<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/07/do-yevropy-z-kytayu-vidpravyly-pershyj-potyag-zaliznychnym-shovkovym-shlyahom/"/>
    <meta property="og:site_name" content="Рубрика"/>
    <meta property="article:published_time" content="2019-11-07T06:34:39+00:00"/>
    <meta property="og:title" content="До Європи з Китаю відправили перший потяг залізничним &quot;шовковим шляхом&quot;"/>
    <meta property="og:description" content="Перший вантажний потяг з Китаю в Європу, який слідує через Казахстан, Азербайджан, Грузію, Туреччину, Сербію, Угорщину, Словаччину до Чехії, подолав азійський відрізок й сьогодні вночі під Босфором прослідує на Європейський континент. Про це повідомляє Укрінформ. «Вантажний потяг, який слідує з китайського Сіаню (місто в центральній частині Китаю – ред.) China Railway Express, має довжину 820 метрів, […]"/>
  </head>
  <body>
    <article>
      <h1>До Європи з Китаю відправили перший потяг залізничним "шовковим шляхом"</h1>
      <address><time datetime="2019-11-07T06:34:39+00:00">07 Nov 2019, 06:34</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/1-20-620x360.jpg"/>
      </figure>
      <p>
        <b>
          <b>Перший вантажний потяг з Китаю в Європу, який слідує через Казахстан, Азербайджан, Грузію, Туреччину, Сербію, Угорщину, Словаччину до Чехії, подолав азійський відрізок й сьогодні вночі під Босфором прослідує на Європейський континент.</b>
        </b>
      </p>
      <p>Про це повідомляє<a href="https://www.ukrinform.ua/rubric-economy/2813359-do-evropi-vidpravili-persij-potag-zaliznicnim-sovkovim-slahom.html"> Укрінформ</a>.</p>
      <p>«Вантажний потяг, який слідує з китайського Сіаню (місто в центральній частині Китаю – ред.) China Railway Express, має довжину 820 метрів, 42 вагони. Він перетне два континенти, проїде 11 тисяч 483 кілометрової дороги за 12 днів», – повідомив міністр транспорту та інфраструктури Туреччини Мехмет Джахіт Турхан.</p>
      <p>За його оцінками, налагодження перевезень з Китаю в Європу відкриють нові можливості в залізничному сполученні глобального масштабу.</p>
      <p>«Це історична подія як для регіональної, так і глобальної торгівлі, і саме тому ми з гордістю дивимось на цей поїзд, який проходить тисячі кілометрів, оскільки він відкриває нову еру в залізничному транспорті, сприяє зміцненню зв’язків та прискоренню міжкультурної взаємодії», – наголосив міністр.</p>
      <p>Очікується, що China Railway Express перетне Босфор по підземному тунелю сьогодні вночі, о 3.30.</p>
      <p>У МЗС Туреччини назвали проект China Railway Express прикладом посилення зв’язку між Сходом і Заходом.</p>
    </article>
  </body>
</html>