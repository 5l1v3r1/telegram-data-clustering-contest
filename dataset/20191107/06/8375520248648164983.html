<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/vid-sogodni-vjizd-vantazhivok-u-kijiv-u-godini-pik-zaboroneno-638258.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T06:15:18+00:00"/>
    <meta property="og:title" content="Від сьогодні в’їзд вантажівок у Київ у години пік заборонено"/>
    <meta property="og:description" content="Визначено перелік автошляхів, якими вантажівки можуть рухатися у дозволений час"/>
  </head>
  <body>
    <article>
      <h1>Від сьогодні в’їзд вантажівок у Київ у години пік заборонено</h1>
      <address>
        <time datetime="2019-11-07T06:15:18+00:00">07 Nov 2019, 06:15</time>
      </address>
      <h4>Визначено перелік автошляхів, якими вантажівки можуть рухатися у дозволений час</h4>
      <p>Від сьогодні, 7 листопада, обмежено в’їзд вантажних автомобілів з дозволеною масою понад 4,5 тонни в межі Києва з 07:00 до 10:00 ранку та ввечері із 17:00 до 20:00.</p>
      <p>Впроваджувати зміни починають на в’їзді зі сторони Житомира, а згодом і на інших в’їздах.</p>
      <p>Про це повідомляє пресслужба Київської міської держадміністрації.</p>
      <p>Як розповів начальник Управління патрульної поліції в Києві Юрій Зозуля, фури будуть паркуватися на під’їздах до Києва, щоб це не утворювало проблем для міста.</p>
      <p>У столичній владі вважають, що таке рішення не лише дозволить покращити екологічну ситуацію в Києві, а й забезпечить розвантаження вулично-дорожньої мережі, створить додатковий простір для руху пасажирського транспорту, підвищить рівень пропускної спроможності вулиць та доріг столиці.</p>
      <p>За словами начальника управління (інспекції) з паркування Дмитра Рахматулліна, наразі триває інформування водіїв вантажівок, а також установ та організацій, які мають стосунок до регулювання транспортних питань.</p>
      <p>
        <b>У час, коли в’їзд для великовантажних авто буде дозволено (з 20:00 до 07:00), рухатись вони зможуть наступними дорогами:</b>
      </p>
      <ul>
        <li>просп. Бажана;</li>
        <li>Південний мостовий перехід через р. Дніпро;</li>
        <li>Столичне шосе;</li>
        <li>вул. Академіка Заболотного;</li>
        <li>Площа Одеська;</li>
        <li>Велика кільцева дорога;</li>
        <li>просп. Академіка Палладіна;</li>
        <li>вул. Міська;</li>
        <li>Гостомельське шосе;</li>
        <li>Нова дорога;</li>
        <li>просп. Мінський;</li>
        <li>площа Тараса Шевченка;</li>
        <li>вул. Полярна;</li>
        <li>вул. Богатирська;</li>
        <li>площа Тульська;</li>
        <li>просп. Степана Бандери;</li>
        <li>просп. Романа Шухевича (Генерала Ватутіна);</li>
        <li>площа Керченська;</li>
        <li>вул. Братиславська;</li>
        <li>просп. Броварський.</li>
      </ul>
      <p>Раніше повідомлялося, що <a href="https://glavcom.ua/kyiv/news/kijiv-zakriyut-dlya-vantazhivok-637499.html">столична влада планує найближчим часом перекрити рух вантажних автомобілів містом з 07:00 до 20:00.</a></p>
      <p>Нагадаємо, радник мера Києва <a href="https://glavcom.ua/kyiv/news/kijiv-stojit-u-zatorah-u-klichka-stvorili-grupu-z-polipshennya-trafika-634020.html">Максим Бахматов створив і очолив координаційну групу з планування і покращення міського трафіку Kyiv Traffic Group</a>.</p>
      <related>
        <a href="https://glavcom.ua/kyiv/news/u-kijevi-vantazhivka-z-nespravnimi-galmami-potroshchila-visim-mashin-638233.html"/>
        <a href="https://glavcom.ua/kyiv/news/kijiv-zaboroniv-vjizd-vantazhivok-u-kijiv-u-godini-pik-638088.html"/>
        <a href="https://glavcom.ua/kyiv/news/na-okruzhniy-v-kijevi-fura-probila-vidbiynik-i-viletila-z-dorogi-video-637747.html"/>
      </related>
    </article>
  </body>
</html>