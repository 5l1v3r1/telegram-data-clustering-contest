<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/alle-tog-innstilt-etter-at-godstog-sporet-av-i-bergen/71791896"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T06:32:45+00:00"/>
    <meta property="og:title" content="Alle tog innstilt etter at godstog sporet av i Bergen"/>
    <meta property="og:description" content="Et godstog har sporet av inne på området ved jernbanestasjonen i Bergen. Ulykken skaper forsinkelser i morgentrafikken, og Vy har innstilt alle tog."/>
  </head>
  <body>
    <article>
      <h1>Alle tog innstilt etter at godstog sporet av i Bergen</h1>
      <h2>Et godstog har sporet av inne på området ved jernbanestasjonen i Bergen. Ulykken skaper forsinkelser i morgentrafikken, og Vy har innstilt alle tog.</h2>
      <address><time datetime="2019-11-07T06:32:45+00:00">07 Nov 2019, 06:32</time> by <a rel="author">NTB I</a></address>
      <p>Brannvesenet i Bergen meldte om hendelsen klokken 04.00 natt til torsdag. Ingen personer ble skadd i hendelsen.</p>
      <p>- Som følge av avsporingen er det to lastekonteinere som har veltet, og som nå sperrer sporene. Hendelsen medfører at det blir stans i all trafikk inntil videre, sier operasjonsleder Tatiana Knappen i Vest politidistrikt til <a href="https://www.tv2.no/nyheter/10973073/">TV 2</a>.</p>
      <h3>Alle tog innstilt</h3>
      <p>Vy opplyser at strekningen Bergen – Arna er stengt for togtrafikk og at alle tog blir innstilt.</p>
      <p>- Det blir satt opp alternativ transport på strekningen. Det kjører allerede drosjer mellom Bergen og Arna og det blir satt opp busser, sier pressevakt Gina Scholz i Vy til NTB.</p>
      <figure>
        <img src="https://dbstatic.no/71791916.jpg?imageId=71791916&amp;width=1024&amp;height=615"/>
        <figcaption><b>FORSINKELSER:</b> Det blir satt opp alternativ transport, men Vy ber passasjerer om å beregne ekstra tid. Foto: Marit Hommedal / NTB Scanpix. Vis mer</figcaption>
      </figure>
      <p>- Innstillingene rammer i første omgang alle som skal med lokaltog og alle som skal til Voss, Myrdal og med det første toget til Oslo klokken 8.30, sier Scholz.</p>
      <p>Vy ber passasjerer om å beregne ekstra tid.</p>
      <p>Politiet opplyser at all strøm til jernbanen er koblet fra, og togene ikke kan passere før oppryddingen er ferdig.</p>
      <h3>Havarikommisjonen undersøker</h3>
      <p>Avsporingen skjedde ved den 7670 meter lange Ulrikstunnelen i nærheten av Bergen stasjon. Selskapet CargoNet opplyser at det var et av deres tog som sporet av med nest bakerste vogn.</p>
      <p>- Dette medfører at vi ikke får kjørt tog inn eller ut til vår godsterminal i Bergen, skriver selskapet i en oppdatering.</p>
      <p>Det er ikke kjent hva som er årsaken til avsporingen. Havarikommisjonen starter arbeidet torsdag morgen.</p>
      <p>- Det blir ikke gjort noe før Havarikommisjonen er ferdig. Deres arbeid startet torsdag morgen, og fram til da er åstedet fryst. Deretter starter opprydningsarbeidet, sier Knappen til NTB.</p>
      <p>Hun sier politiet ikke kjenner innholdet i konteinerne.</p>
    </article>
  </body>
</html>