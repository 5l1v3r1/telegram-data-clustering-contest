<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/society/stin-teliki-eytheia-i-ilektriki-diasyndesi-kritis-peloponnisou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T06:45:09+00:00"/>
    <meta property="og:title" content="Στην τελική ευθεία η ηλεκτρική διασύνδεση Κρήτης – Πελοποννήσου"/>
    <meta property="og:description" content="Οι εργασίες κατασκευής του έργου της μικρής διασύνδεσης, προϋπολογισμού 350 εκατ. ευρώ, βρίσκονται σε πλήρη εξέλιξη"/>
  </head>
  <body>
    <article>
      <h1>Στην τελική ευθεία η ηλεκτρική διασύνδεση Κρήτης – Πελοποννήσου</h1>
      <h2>Οι εργασίες κατασκευής του έργου της μικρής διασύνδεσης, προϋπολογισμού 350 εκατ. ευρώ, βρίσκονται σε πλήρη εξέλιξη</h2>
      <address><time datetime="2019-11-07T06:45:09+00:00">07 Nov 2019, 06:45</time> by <a rel="author">Τράτσα Μάχη</a></address>
      <p>Συμβασιοποιήθηκαν και τα συνοδά έργα της μικρής ηλεκτρικής διασύνδεσης Κρήτης-Πελοποννήσου. Ειδικότερα, υπεγράφησαν η σύμβαση με την ΕΛΕΚΤΡΟΜΕΚ-NARΙ για την κατασκευή του σταθμού STATCOM προϋπολογισμού 9,50 εκατ. ευρώ και εκείνη με την  ΙΝΤΡΑΚΑΤ για την κατασκευή Γραμμής Μεταφοράς στο τμήμα «Μολάοι-Τερματικό», έργο προϋπολογισμού 5,65 εκατ. ευρώ</p>
      <p>Οι συμβάσεις των κύριων τμημάτων της διασύνδεσης είχαν υπογραφεί πριν από έναν χρόνο και η υλοποίησή τους βρίσκεται σε πλήρη εξέλιξη. Ο συνολικός προϋπολογισμός της Διασύνδεσης Κρήτης-Πελοποννήσου, το οποίο υλοποιείται με τη συγχρηματοδότηση της Ελλάδας και της Ευρωπαϊκής Ένωσης και τη δανειοδότηση της Ευρωπαϊκής Τράπεζας Επενδύσεων (ΕΤΕπ), ανέρχεται σε 365 εκατ. ευρώ.</p>
      <p>
        <a href="https://www.in.gr/2019/11/07/politics/kommata/tsipras-methodeyoun-paragrafi-sti-novartis-meso/">Τσίπρας : Μεθοδεύουν παραγραφή στη Novartis</a>
      </p>
      <p>Η πρώτη ηλεκτρική διασύνδεση της Κρήτης είναι ευθυγραμμισμένη με τον Εθνικό Ενεργειακό Σχεδιασμό που στόχο έχει την απόσυρση όλων των ρυπογόνων μονάδων παραγωγής έως το 2028 και τη σημαντική αύξηση της συμμετοχής Ανανεώσιμων Πηγών Ενέργειας  στο ενεργειακό μείγμα της χώρας. Πρόκειται για τη μεγαλύτερη σε μήκος καλωδιακή διασύνδεση εναλλασσόμενου ρεύματος παγκοσμίως, η οποία περιλαμβάνει την πόντιση υποβρύχιου καλωδίου 132 χλμ. σε βάθος έως και 1.000 μέτρων.</p>
      <p>«Για τη Ηλεκτρική Διασύνδεση της Κρήτης έχουν δαπανηθεί πολλά χρόνια μελετών και προσπαθειών. Η Διασύνδεση της Κρήτης με την Πελοπόννησο αποτελεί το πρώτο σημαντικό βήμα προς αυτή την κατεύθυνση, το οποίο θα θωρακίσει ενεργειακά την Κρήτη και θα διασφαλίσει την ενεργειακή της επάρκεια για τους χειμερινούς μήνες», ανέφερε ο πρόεδρος και διευθύνων σύμβουλος του ΑΔΜΗΕ, κ. Μάνος Μανουσάκης. Και πρόσθεσε: «Με την ολοκλήρωση και της δεύτερης διασύνδεσης, Κρήτης-Αττικής, θα αρθεί πλήρως ο ενεργειακός αποκλεισμός της Κρήτης και θα τεθούν οι προϋποθέσεις για την αξιοποίηση του δυναμικού ΑΠΕ του νησιού».</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>