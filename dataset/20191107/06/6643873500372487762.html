<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/JoXqP7/Frp-vil-straffe-helsepersonell-ved-feilbehandling"/>
    <meta property="og:site_name" content="Bergens Tidende"/>
    <meta property="article:published_time" content="2019-11-07T06:24:16+00:00"/>
    <meta property="og:title" content="Frp vil straffe helsepersonell ved feilbehandling"/>
    <meta property="og:description" content="Amerikanske tilstandar i helsesektoren er det siste Noreg treng."/>
  </head>
  <body>
    <article>
      <h1>Frp vil straffe helsepersonell ved feilbehandling</h1>
      <h2>Amerikanske tilstandar i helsesektoren er det siste Noreg treng.</h2>
      <address><time datetime="2019-11-07T06:24:16+00:00">07 Nov 2019, 06:24</time> by <a rel="author">Bergens Tidende</a></address>
      <p><b>Det hender diverre </b>at pasientar får feil eller for dårleg behandling ved norske sjukehus. Resultatet kan bli dårlegare helse eller i verste fall død.</p>
      <p>Også på Vestlandet blir det gjort feil. Helse Bergen har fått to millionbøter på eitt år for lovbrot, fordi lova krev forsvarleg behandling og organisering som syt for det.</p>
      <p><b>Sist veke</b> fekk helseføretaket ei bot på 1,5 millionar kroner etter Daniel Nicolai Guldbergs død på akuttmottaket på Haukeland. I fjor haust fekk same føretak ei tilsvarande bot etter at seksåringen Djabrail Sulejmanov døde ved same sjukehus.</p>
      <p>Det har fått Frps helsepolitiske talsperson Åshild Bruun-Gundersen til å tenkje nytt, ifølgje <a href="https://www.nrk.no/hordaland/frp-vil-straffe-enkeltpersoner-hardere-for-sykehusfeil-1.14768487">NRK Hordaland</a>. Ho meiner bøtene ikkje har hatt effekt. «Nå vil jeg se at de personene som er involvert i dette får et større personlig ansvar for valgene de selv gjør.»</p>
      <p>Dette er ein svært dårleg idé.</p>
      <p><b>Det finst ei lang rekke</b> grunnar til at feil skjer ved norske sjukehus. For låg bemanning, feil organisering, manglande utstyr tilgjengeleg og menneskeleg svikt er berre nokre av mange mogelege grunnar.</p>
      <p>
        <a href="https://www.bt.no/innenriks/i/y3Jbza/sykepleiere-og-leger-reagerer-paa-frp-utspill">Les også<br/>Sykepleiere og leger reagerer på Frp-utspill</a>
      </p>
      <p>Framlegget bygger på ei manglande forståing av sjølve sektoren. Folk er ikkje på jobb som privatpersonar, men som tilsette. Dei bør ikkje bli straffa for å ta val i krevjande situasjonar.</p>
      <p><b>Tvert imot: </b>Det kan føre til at færre tør å ta vanskelege val, og at færre søkjer seg til dei mest utsette stillingane. Resultatet kan altså bli eit dårlegare helsevesen.</p>
      <p>Det er viktig, som Frp peikar på, at ansvaret i store organisasjonar ikkje blir pulverisert. Og frå tid til annan er det tilsette i offentleg sektor som med overlegg har handla i strid med samfunnets og borgaranes beste.</p>
      <p><b>Men helsesektoren</b> treng modige tilsette som ikkje fryktar represaliar når dei skal gjere jobben sin. Både legar og sjukepleiarar er<a href="https://www.nrk.no/hordaland/sykepleiere-og-leger-reagerer-sterkt-pa-frp-forslag___-arrogant-og-uvitende-1.14769676"> svært negative til framlegget</a>. Det er heller ikkje rett at leiarane som enkeltpersonar skal ha dette ansvaret.</p>
      <p>USA er skrekkdømet: Der rår ei frykt for å gjere feil på jobben. Det lammar heile samfunnet og gjer at ressursane blir brukte feil.</p>
      <p>Det vil bli gjort feil ved sjukehusa også i framtida. Då må kulturen legge til rette for at folk tør å seie frå og lære av feila. Norsk helsevesen er bygd på kunnskap og tillit.</p>
      <p><b>Slik må det</b> framleis vere, også i framtida.</p>
      <related>
        <h4>Les også</h4>
        <a href="https://www.bt.no/btmeninger/kommentar/i/K3XlQ5/statsminister-ketil-solvik-olsen"/>
        <a href="https://www.bt.no/nyheter/lokalt/i/8mV7EG/fylkeslegen-ettaaring-som-doede-fikk-forsvarlig-helsehjelp"/>
        <a href="https://www.bt.no/nyheter/lokalt/i/70oqvw/helse-bergen-faar-15-millioner-kroner-i-bot-etter-at-43-aaring-doede"/>
        <a href="https://www.bt.no/nyheter/lokalt/i/MRXnpR/her-foelger-dei-dottera-si-til-haukeland-etter-mistanke-om-kjoennslemles"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/P9Xwyz/godstog-sporet-av-i-natt-full-togstans-mellom-bergen-og-arna"/>
        <a href="https://www.bt.no/nyheter/i/lAaXOL/slik-ser-helge-ingstad-ut-i-dag"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/btmeninger/debatt/i/70oqX9/er-du-nav-har-du-lov"/>
        <a href="https://www.bt.no/nyheter/lokalt/i/b56WgB/denne-steinblokken-loesnet-fra-tunneltaket-og-stengte-e16-i-flere-timer"/>
        <a href="https://www.bt.no/nyheter/lokalt/i/rAObke/i-fjor-ble-han-kidnappet-naa-er-seks-personer-doemt"/>
      </related>
      <ol>
        <li>
          <a href="https://www.bt.no/tag/Helse_Bergen">Helse Bergen</a>
        </li>
        <li>
          <a href="https://www.bt.no/tag/Haukeland">Haukeland</a>
        </li>
        <li>
          <a href="https://www.bt.no/tag/Fremskrittspartiet_(Frp)">Fremskrittspartiet (Frp)</a>
        </li>
      </ol>
    </article>
  </body>
</html>