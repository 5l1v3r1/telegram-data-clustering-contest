<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/07/oktovrios2019-defteros-thermoteros-35etias"/>
    <meta property="og:site_name" content="euronews"/>
    <meta property="article:published_time" content="2019-11-07T06:32:46+00:00"/>
    <meta property="og:title" content="Οκτώβριος 2019: Ο δεύτερος θερμότερος της 35ετίας για την Αθήνα"/>
    <meta property="og:description" content="H μέση μέγιστη θερμοκρασία του φετινού Οκτωβρίου ήταν 26,6 βαθμοί, κατά 3,6 βαθμούς υψηλότερη από την κλιματική τιμή του μήνα"/>
  </head>
  <body>
    <article>
      <h1>Οκτώβριος 2019: Ο δεύτερος θερμότερος της 35ετίας για την Αθήνα</h1>
      <address><time datetime="2019-11-07T06:32:46+00:00">07 Nov 2019, 06:32</time> by <a rel="author">euronews </a></address>
      <p>Ο Οκτώβριος του 2019 υπήρξε ο δεύτερος πιο θερμός Οκτώβριος των τελευταίων 35 ετών στην Αθήνα, μετά από τον αντίστοιχο μήνα του 2012 που κατέχει τα θερμοκρασιακά σκήπτρα.</p>
      <p>Σύμφωνα με τις μετρήσεις του μετεωρολογικού σταθμού του Εθνικού Αστεροσκοπείου Αθηνών (ΕΑΑ), στο Θησείο, η μέση μέγιστη θερμοκρασία του φετινού Οκτωβρίου ήταν 26,6 βαθμοί, κατά 3,6 βαθμούς υψηλότερη από την κλιματική τιμή του μήνα. Τον Οκτώβριο του 2012 είχε καταγραφεί μέση μέγιστη θερμοκρασία 27 βαθμών, ενώ τον Οκτώβριο του 2018 η μέση μέγιστη θερμοκρασία ήταν 23,5 βαθμοί.</p>
      <p>Με εξαίρεση το 2010 και 2011, όλοι οι υπόλοιποι Οκτώβριοι της τρέχουσας δεκαετίας ήταν θερμότεροι από τις κανονικές τιμές. Ο Οκτώβριος αυτής της δεκαετίας με τη χαμηλότερη μέση μέγιστη θερμοκρασία ήταν εκείνος του 2011 (21,7 βαθμοί).</p>
      <p>Ο φετινός Οκτώβριος, σύμφωνα με το ΕΑΑ-meteo, χαρακτηρίστηκε από πολλές βροχές κατά το πρώτο δεκαήμερο, ακολούθησαν ξηρασία, υψηλές θερμοκρασίες και ομίχλες, ενώ οι ισχυρές βροχές επέστρεψαν ξανά στο τέλος του μήνα.</p>
    </article>
  </body>
</html>