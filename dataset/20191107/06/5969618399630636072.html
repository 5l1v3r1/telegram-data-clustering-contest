<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/dionysis-verveles/oi-duo-opseis-toy-nomismatos-sto-monaxo.5634314.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-07T06:28:00+00:00"/>
    <meta property="og:title" content="Οι δύο όψεις του νομίσματος στο Μόναχο"/>
    <meta property="og:description" content="Δεν φοβήθηκε, αλλά επέλεξε να παίζει πίσω από την μπάλα. Άτολμος δημιουργικά και επιθετικά, δεν μπορούσε να πάρει κάτι περισσότερο. Δεν τσαλακώθηκε ψυχολογικά και αριθμοί που δείχνουν τι δεν έκανε καλά… Γράφει ο Διονύσης Βερβελές."/>
  </head>
  <body>
    <article>
      <h1>Οι δύο όψεις του νομίσματος στο Μόναχο</h1>
      <h2>Δεν φοβήθηκε, αλλά επέλεξε να παίζει πίσω από την μπάλα. Άτολμος δημιουργικά και επιθετικά, δεν μπορούσε να πάρει κάτι περισσότερο. Δεν τσαλακώθηκε ψυχολογικά και αριθμοί που δείχνουν τι δεν έκανε καλά… Γράφει ο Διονύσης Βερβελές.</h2>
      <address><time datetime="2019-11-07T06:28:00+00:00">07 Nov 2019, 06:28</time> by <a rel="author">Διονύσης Βερβελές</a></address>
      <p>Δεν μου αρέσει να γράφω υποθετικά. Να έπαιρνε ο Ολυμπιακός <a href="https://www.sport24.gr/football/ChampionsLeague/mpagern-olympiakos-2-0-epese-sa-n-tauros-sthn-arena.5634008.html">αποτέλεσμα στο Μόναχο</a>, έμοιαζε με θαύμα. Ακόμη και στις ημέρες μας, τέτοια δεν γίνονται πολλά. Έχω ζήσει πολλά βράδια καλύπτοντας τα ματς του <a href="https://www.sport24.gr/football/omades/olympiakos/">Ολυμπιακού</a>. Σε <a href="https://www.sport24.gr/football/ChampionsLeague/">Champions League</a>, σε <a href="https://www.sport24.gr/football/EuropaLeague/">Europa League</a>… Δύσκολα βράδια, πίκρες, χαρές, έτσι είναι αυτά.</p>
      <p>Το ίδιο και οι οπαδοί που ακολουθούν την ομάδα. Φεύγοντας από το γήπεδο, έπεσα πάνω σε δύο Έλληνες. Ζουν στο εξωτερικό και περισσότερο τη βλέπουν στα εκτός έδρας ματς της Ευρώπης. Ο ένας, έδειχνε ικανοποιημένος.</p>
      <p>«Είχα έρθει και στο 4-0 εδώ, πριν τέσσερα χρόνια. Απόψε ξέρω πως ως το 89’ ήμουν μέσα στο ματς και ας μην απειλούσα», μου λέει. Ο άλλος, απογοητευμένος. «Φοβηθήκαμε πολύ, δεν είχαμε πλάνο να βγούμε μπροστά, να κάνουμε δύο φάσεις», η ατάκα του. Τα βάζεις κάτω και βλέπεις πως η αλήθεια είναι κάπου στη μέση. Περιγράφοντας για τον Sport24 Radio, στο ημίχρονο είπα πως ήταν από τα καλύτερα του Ολυμπιακού για τέτοιου επιπέδου αντίπαλο. Γιατί το είπα; Αρχικά ο Ολυμπιακός δεν δέχθηκε φάσεις με το «καλημέρα» του ματς. Ήταν ο πρώτος που είχε την καλή στιγμή. Και τη μοναδική του βέβαια στο ματς, με τον Ραντζέλοβιτς στο 16’.</p>
      <p>Ναι, η Μπάγερν μπορούσε να βρει γκολ στο πρώτο μέρος, αλλά ο <a href="https://www.sport24.gr/football/ChampionsLeague/mpagern-olympiakos-h-tromerh-apokroysh-toy-sa-sta-soyt-twn-koman-kai-miler.5634179.html">Σα έκανε ματς για… μεταγραφή</a>. 13 τελικές στο πρώτο μέρος η Μπάγερν, 14 στο δεύτερο. 27 συνολικά… Πολλές θα πει κανείς. Για μισό λεπτό. Η Μπάγερν φέτος, έχει κάνει και 34, κόντρα στον Ερυθρό Αστέρα. Επίσης ο μέσος όρος της σε τελικές είναι 24,75… Άρα, δεν το ‘χασε και τόσο ο Ολυμπιακός, σωστά; Τι δείχνουν οι αριθμοί αναφέρω.</p>
      <p>Αυτό που δεν έκανε καλά ο Ολυμπιακός, ήταν οι δικές του επιδόσεις. Όταν έχεις μέσο όρο στο φετινό Champions League 10,5 και ρεκόρ 18, με 3 στο Μόναχο δεν… ελπίζεις. Ξεκάθαρα. Άρα, προφανώς και ειδικά στο δεύτερο ημίχρονο, ο Ολυμπιακός δεν έκανε αυτά που θα ήθελε.</p>
      <h3>ΑΥΤΟΠΕΠΟΙΘΗΣΗ ΔΕΝ ΦΕΡΝΟΥΝ ΟΙ ΔΗΛΩΣΕΙΣ</h3>
      <p>Ο <a href="https://www.sport24.gr/football/omades/Olympiakos/martins-eytyxws-poy-o-sa-htan-toso-kalos-shmera.5634241.html">Πέδρο Μαρτίνς</a> μια ημέρα πριν το ματς, είπε πως η ομάδα του θέλει να γράψει ιστορία στο Μόναχο. Οι περισσότεροι δεν την είδαν με καλό μάτι τη δήλωση αυτή. Ιστορία θα μπορούσε να γράψει, αλλά αρνητική. Αν ο Σα δεν είχε αυτή την εικόνα και δεν ήταν ο καλύτερος του Ολυμπιακού. Προφανώς και ο Πορτογάλος προπονητής ψάχνει να τονώσει την αυτοπεποίθηση της ομάδας του.</p>
      <p>Αυτό, όμως, μόνο μέσα από τα αποτελέσματα μπορεί να γίνει και όχι μέσω των δηλώσεων. Νιώθει και ο ίδιος πιεσμένος και ήρθε στη Γερμανία με την αποτυχία στην Ξάνθη. Και ας γκέλαρε ο ΠΑΟΚ με τον Παναθηναϊκό, ο Ολυμπιακός τον νοιάζει, τι κάνει και τι δεν κάνει καλά η ομάδα του.</p>
      <h3>ΠΙΣΩ ΑΠΟ ΤΗΝ ΜΠΑΛΑ ΚΑΙ ΧΩΡΙΣ ΦΑΟΥΛ</h3>
      <p>Ο Ολυμπιακός πήγε με τρεις χαφ και στο Μόναχο το βράδυ της Τετάρτης. Συνειδητή επιλογή και αναμενόμενη. Με άλλους ρόλους βέβαια. Βέβαια, το θέμα είναι ότι αμυντικά μπορεί να πήρες πράγματα, αλλά δημιουργικά τίποτα. Καλά καλά δεν μπορούσαν να συνεργαστούν οι τρεις χαφ, να πάρεις μια… τρίτη και τέταρτη εύκολη πάσα. Όχι ότι θα πήγαινες την κατοχή στο 55-45, αλλά να πάρεις ανάσες.</p>
      <p>Τέτοιες θα μπορούσες να έχεις και αν έκανες και κανένα φάουλ. Να τους κόψεις λίγο το ρυθμό. Εδώ, όμως, η εντολή φάνηκε πως ήταν ξεκάθαρη. «Πίσω από την μπάλα και όσο αντέξουμε». Αν βγεις ψηλά, να κάνεις κλέψιμο, φάουλ, μπορεί και να εκτεθείς. Κι εδώ, η ομάδα επέλεξε να μη ρισκάρει. Ποιος θα το έλεγε πως θα έβγαζες ματς με την Μπάγερν μέσα στην έδρα της και δεν θα έπαιρνες μια κάρτα. Ένα μαρκάρισμα, κάτι. Περισσότερο με τα μάτια στο χώρο ήταν η ομάδα και γι’ αυτό όταν έβγαλε κούραση στο δεύτερο ημίχρονο, «κρέμασε».</p>
      <h3>Η ΑΛΛΑΓΗ ΓΚΝΑΜΠΡΙ ΜΕ ΚΟΜΑΝ</h3>
      <p>Πολλά προβλήματα στον Ολυμπιακό δημιουργήθηκαν στο δεύτερο ημίχρονο, μετά την απόφαση του Φλικ να αλλάξει πλευρές στον Κομάν με τον Γκνάμπρι. Πήγε αριστερά τον τελευταίο, δεξιά τον πρώτο και κάπου εκεί, Τσιμίκας και Ομάρ άρχισαν να νιώθουν την… ταλαιπωρία. Ο Έλληνας αριστερός μπακ πάλεψε πολύ. Είχε δύσκολο έργο. Τον Γκνάμπρι τον πήγε εξαιρετικά σε Αθήνα και Μόναχο. Ο Κομάν του έβγαλε προβλήματα και με μια μοναδική ενέργεια φτιάχνει και το 1-0 του Λεβαντόφσκι. Ο Γκνάμπρι από όταν πήγε αριστερά, δημιούργησε πολλά προβλήματα στον Ελαμπντελαουί που έδειχνε… αλλού. Από τα κακά ματς του αρχηγού του Ολυμπιακού, λες και φοβόταν μη βγάλει κανένα τραυματισμό. Επιφυλακτικός, μια σέντρα έβγαλε στο τέλος και βρέθηκε να κυνηγάει αρκετές φορές. Βέβαια εδώ ανοίγει άλλη κουβέντα περί διαχείρισής του, αλλά την αναλύω πιο κάτω.</p>
      <h3>ΝΑ ΑΝΟΙΞΕΙ ΤΟ ΡΟΣΤΕΡ</h3>
      <p>Αν πήρε ένα μήνυμα ο Μαρτίνς από αυτό το ματς, είναι πως πρέπει να ανοίξει το ρόστερ. Με τους στόπερ για παράδειγμα, το έκανε παρότι του λείπει ο Σισέ και δεν πιστεύει στον Μπα. Έβαλε τον Αβραάμ Παπαδόπουλο και ο αρχηγός των «ερυθρολεύκων» δείχνει πως θα βοηθήσει στην Ελλάδα. Από τώρα έχει πάρει φανέλα βασικού για το κυριακάτικο ματς με τον Ατρόμητο. Ας αράξει ο Σεμέδο που είναι στο όριο και κινδυνεύει να… καεί. Ο Τσιμίκας, στα… κόκκινα. Με τον Κούτρη εκτός κάδρου για τα καλά στα σοβαρά ματς. Ο Ομάρ, έχει… φορτώσει, έχει και την Εθνική Νορβηγίας στο φουλ. Γκασπάρ ή Τοροσίδης πρέπει να γίνουν πιο ενεργοί.</p>
      <p>Στους χαφ, προφανώς και ο Μπενζιά δεν έχει καταφέρει να δείξει κάτι για να σε πείσει ότι μπορεί να πάρει φανέλα βασικού. Είδαμε, όμως και <a href="https://www.sport24.gr/football/omades/Olympiakos/mpagern-monaxoy-olympiakos-endekada-me-rantzelovits.5634022.html">τον ξεχασμένο Ραντζέλοβιτς</a> να μπαίνει και να δίνει πράγματα. Ήταν ο μοναδικός που κουβάλησε μπάλα, που πήρε τέσσερα φάουλ, που κέρδισε μονομαχίες. Αυτά που περίμενες δηλαδή από τον Ποντένσε, με τον Πορτογάλο να κάνει ένα από τα χειρότερά του ματς με τη φανέλα του Ολυμπιακού. Ο Μαρτίνς πρέπει να πάρει πράγμα από παίκτες του. Τώρα, δείχνει να προβληματίζεται και με τους εξτρέμ. Ο Μασούρας μένει πιο… πίσω, βέβαια έπαιξε ρόλο και το σχήμα των τριών χαφ σε όλο αυτό, αλλά και ότι ο Σουντανί δείχνει πολλά στο Καραϊσκάκη, αλλά μακριά… δεν.</p>
      <h3>ΑΛΛΑΞΕ ΤΟ ΣΤΥΛ ΤΟΥ</h3>
      <p>Δεν έχει να κάνει με το ματς στο Μόναχο τόσο πολύ, αλλά και σε αυτά που έχασε. Και προφανώς και όσο χρειαστεί για να μπει κανονικά. Δεν… τρελάθηκα όταν έγραφα πως ο Βαλμπουενά δεν μπορούσε να είναι έτοιμος σε τόσο μικρό χρονικά διάστημα. Φάνηκε στην Ξάνθη. Και στο Μόναχο όταν μπήκε, τι να ψάξει και πως αν δεν τροφοδοτηθεί αυτός ο παίκτης. Το σίγουρο είναι πως άλλαξε το στυλ του Ολυμπιακού χωρίς τον Βαλμπουενά μέσα. Δεν μπορεί να βαφτιστεί ο Καμαρά δεκάρι, όσο και αν το πίστεψε ο Μαρτίνς. Έλειψαν πολλά χωρίς το Γάλλο, για τον οποίο το σημαντικότερο είναι να είναι πανέτοιμος μετά τη διακοπή του πρωταθλήματος.</p>
      <h3>ΜΑΤΙΕΣ ΣΤΟ ΒΕΛΙΓΡΑΔΙ ΚΑΙ…</h3>
      <p>Η <a href="https://www.sport24.gr/football/omades/Olympiakos/olympiakos-h-vathmologia-kai-to-programma-toy-omiloy-sto-champions-league.5634268.html">3η θέση είναι ανοιχτή</a>. Στο Βελιγράδι έγινε το αναμενόμενο, <a href="https://www.sport24.gr/football/ChampionsLeague/champions-league-tessara-h-totenam-eksara-h-real-prokrish-gia-pari.5634143.html">ο Ερυθρός Αστέρας ηττήθηκε 0-4</a> από την Τότεναμ και όλα έχουν ακόμη δρόμο… Ο Ολυμπιακός πηγαίνει στο Λονδίνο. Μου στέλνει ένας φίλος μήνυμα και μου γράφει πως μπορεί τη 2 η θέση η ομάδα. Ναι, αν κάνει «διπλό» στο Λονδίνο, μπορεί. Βλέπω, όμως, μια Τότεναμ που ανεβάζει ρυθμό, που είναι καλύτερη από το ματς στο Καραϊσκάκη και σίγουρα ο Ολυμπιακός θα πρέπει να έχει εικόνα μεταμορφωμένη προς το καλύτερο σε σχέση με αυτό που έδειξε στο Μόναχο. Στη λογική ότι εκτός έδρας αλλοιώνεται η εικόνα του. Γιατί η σούμα ανοίγει. Δύο νίκες σε έξι ματς μετράει σε Ελλάδα και Ευρώπη. Και αν της Μπάγερν είναι στο ένα που λες ότι το χάνεις, όλα τα άλλα, ήταν εκτός… υπολογισμού. Πιστεύω πως η Μπάγερν θα κάνει αυτό που πρέπει στο Βελιγράδι. Ακόμη και «Χ» αν φέρει πάντως, πιστεύω ότι ο κανονικός, ο καλός Ολυμπιακός, μπορεί να νικήσει με δύο γκολ διαφορά τον Ερυθρό Αστέρα.</p>
      <h3>ΔΕΝ ΤΣΑΛΑΚΩΘΗΚΕ ΨΥΧΟΛΟΓΙΚΑ</h3>
      <p>Έγραψα στην αρχή για τις υποθέσεις. Μία θα κάνω. Σκέφτεστε να έγραφε ο πίνακας χθες 4-0; 5-0; Πως θα ήταν τα πράγματα σήμερα; Ο Ολυμπιακός δεν τσαλακώθηκε ψυχολογικά και αυτό είναι ένα κέρδος. Θα γυρίσει με το κεφάλι… κάτω, αλλά φάρμακο θα είναι η νίκη επί του Ατρομήτου. Μετά έρχεται διακοπή, έχει τη δυνατότητα να δει πράγματα και να σκεφτεί και ο Μαρτίνς κάποιες άλλες λύσεις.</p>
      <p>Ελπίζοντας ότι δεν θα υπάρχουν άλλα απρόοπτα και πως άμεσα θα μπορεί να υπολογίζει και στην επιστροφή του Χριστοδουλόπουλου που αρχίζει προπονήσεις με την ομάδα ξανά. Είχε ξαναμπεί θυμίζω, αλλά έπαθε τη θλάση…</p>
      <h3>ΣΕ ΔΕΚΑ ΗΜΕΡΕΣ ΠΑΙΖΕΙ ΠΟΛΛΑ</h3>
      <p>Αν υπάρξει μια φυσιολογική εξέλιξη στα επόμενα ματς, δηλαδή ο Ολυμπιακός να νικήσει Ατρόμητο και Πανιώνιο, ας γίνει ότι είναι στο Λονδίνο με Τότεναμ, θα πάει σε μια διαδικασία που σε δέκα ημέρες θα παίξει πάρα πολλά. Την 1η Δεκεμβρίου θα υποδεχθεί τον ΠΑΟΚ στο Καραϊσκάκη και στις 11 τον Ερυθρό Αστέρα. Σου πάνε καλά αυτά τα δύο ματς; Μπορείς να είσαι με +5 τουλάχιστον στο πρωτάθλημα και στους «32» του Europa League. Όλα ΜΙΑ ΧΑΡΑ. Και ανεξάρτητα τι είπε ο Μαρτίνς για τις μεταγραφές, το εξετάζεις με άλλη ηρεμία και προσέγγιση. Θα γίνει και μια αξιολόγηση άλλωστε εκείνο το διάστημα, στο τέλος του χρόνου. Αν δεν σου πάνε καλά, πιάσαμε… εξτρά δουλειά. Γι’ αυτό προέχει ο Μαρτίνς να κρατήσει ψύχραιμη την ομάδα, να βρει λύσεις για όσους δεν… τραβάνε και να βρει και η ομάδα την αυτοπεποίθησή της. Αυτή που έβγαζε σε προκριματικά και πλέι οφ. Γιατί όταν κάνεις «διπλό» σε Τουρκία με Μπασακσεχίρ και Ρωσία με Κράσνονταρ, αδυνατώ να πιστέψω ότι… μπερδεύεσαι στην Ελλάδα. Κάτι άλλο φταίει λοιπόν.</p>
      <p>Υ.Γ.: Υπήρχε και… εύκολος δρόμος γι’ αυτούς που παρακολουθούν. Έμενες εκτός και δεν σε σχολίαζαν; Δεν είναι έτσι, όμως, ο Ολυμπιακός.</p>
      <p>Υ.Γ.2: Πάντως over δεν έγραψε και έπεσε… κουβάς μεγάλος.</p>
      <p>Υ.Γ.3: Μια επαφή και… σκοτώνει ο Λεβαντόφσκι. Απίστευτος φορ. Σου βάζει τρία γκολ σε δύο ματς, αλλά την αξία την αναγνωρίζεις, τι να… συζητάμε τώρα.</p>
      <p>Υ.Γ.4: Υγεία να έχουμε και προχωράμε…</p>
    </article>
  </body>
</html>