<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/07/india-to-launch-nuclear-missile-from-submarine.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-07T06:48:00+00:00"/>
    <meta property="og:title" content="മുങ്ങിക്കപ്പലിൽ നിന്ന് ആണവ മിസൈൽ; ചൈനയ്ക്കും പാക്കിസ്ഥാനും വെല്ലുവിളി"/>
    <meta property="og:description" content="ന്യൂഡൽഹി ∙ മുങ്ങിക്കപ്പലിൽ നിന്നു വിക്ഷേപിക്കാവുന്ന ആണവ ബാലിസ്റ്റിക് മിസൈലിന്റെ പരീക്ഷണം നാളെ നടത്താൻ പ്രതിരോധ മന്ത്രാലയം. കെ 4 എന്നു.K4 Nuclear missile. Manorama News. manorama online.India News. National News. Malayalam News. Manorama Online"/>
  </head>
  <body>
    <article>
      <h1>മുങ്ങിക്കപ്പലിൽ നിന്ന് ആണവ മിസൈൽ; ചൈനയ്ക്കും പാക്കിസ്ഥാനും വെല്ലുവിളി</h1>
      <address><time datetime="2019-11-07T06:48:00+00:00">07 Nov 2019, 06:48</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി ∙ മുങ്ങിക്കപ്പലിൽ നിന്നു വിക്ഷേപിക്കാവുന്ന ആണവ ബാലിസ്റ്റിക് മിസൈലിന്റെ പരീക്ഷണം നാളെ നടത്താൻ പ്രതിരോധ മന്ത്രാലയം. കെ 4 എന്നു പേരിട്ടിരിക്കുന്ന മിസൈൽ വിശാഖപട്ടണം തീരത്ത് ഐഎൻഎസ് അരിഹന്തിൽ നിന്നു വിക്ഷേപിക്കുമെന്നാണു വിവരം. 3,500 കിലോമീറ്റർ ദൂരപരിധിയുള്ള മിസൈലിനു ചൈന, പാക്കിസ്ഥാൻ എന്നിവയെ ലക്ഷ്യമിടാനാകും. </p>
      <p>കര, വ്യോമ, നാവിക മാർഗങ്ങളിലൂടെ ആണവ മിസൈൽ തൊടുക്കാനുള്ള കരുത്ത് (ന്യൂക്ലിയർ ട്രയഡ്) നേടാനുള്ള ഇന്ത്യയുടെ ശ്രമങ്ങളിൽ പരീക്ഷണം നിർണായകമാണെന്നു പ്രതിരോധ വൃത്തങ്ങൾ പറഞ്ഞു. യു എസ്, റഷ്യ, ചൈന, ഫ്രാൻസ്, യുകെ എന്നിവയാണ് ഈ ശേഷിയുള്ള രാജ്യങ്ങൾ.</p>
      <p>
        <b>കെ 4 മിസൈൽ</b>
      </p>
      <p>∙ വികസിപ്പിച്ചത് പ്രതിരോധ ഗവേഷണ വികസന കേന്ദ്രം (ഡിആർഡിഒ).</p>
      <p>∙ 2 ടൺ ആണവ പോർമുന വഹിക്കാം. നീളം 10 മീറ്റർ. ഭാരം 20 ടൺ.</p>
      <p>∙ കടലിനടിയിൽ നിന്നു വിക്ഷേപിച്ച ശേഷം ആകാശത്തേക്കുയരുകയും ശബ്ദത്തെക്കാൾ വേഗത്തിൽ ലക്ഷ്യത്തിലേക്കു കുതിക്കുകയും ചെയ്യും.</p>
      <p>∙ ‘കെ’ എന്നാൽ കലാം; മുൻ രാഷ്ട്രപതി എ.പി.ജെ. അബ്ദുൽ കലാമിനോടുള്ള ആദരസൂചകം.</p>
      <p>∙ 5,000 കിലോമീറ്റർ ദൂരപരിധിയുള്ള കെ 5 നിർമാണ ഘട്ടത്തിൽ.</p>
      <p>
        <b>രാജ്യത്തിന്റെ ആണവക്കരുത്ത്</b>
      </p>
      <p>കര: അഗ്നി 3 (3000 കിലോമീറ്റർ ദൂരപരിധി), അഗ്നി 2 (2000 കിലോമീറ്റർ), അഗ്നി 1 (700 കിലോമീറ്റർ), പൃഥ്വി 2 (350 കിലോമീറ്റർ) എന്നിവയാണു നിലവിൽ കരമാർഗം വിക്ഷേപിക്കാവുന്ന ആണവ മിസൈലുകൾ.</p>
      <p>ആകാശം: യുദ്ധവിമാനങ്ങളായ സുഖോയ് 30, മിറാഷ് 2000, ജാഗ്വർ എന്നിവ ആണവ മിസൈലുകൾ വഹിക്കാൻ സജ്ജം.</p>
      <p><b>English Summary</b>: India to launch nuclear missile from submarine</p>
    </article>
  </body>
</html>