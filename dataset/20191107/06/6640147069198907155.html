<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/cina-limiti-gioco-minorenni/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-07T06:33:00+00:00"/>
    <meta property="og:title" content="La Cina impone limiti alle ore di gioco e alle spese dei minorenni"/>
    <meta property="og:description" content="La Cina sembra pronta a imporre una serie di limiti per i videogiocatori minorenni, sia in termini di ore che di denaro spendibile. Ecco i dettagli."/>
  </head>
  <body>
    <article>
      <h1>La Cina impone limiti alle ore di gioco e alle spese dei minorenni</h1>
      <address><time datetime="2019-11-07T06:33:00+00:00">07 Nov 2019, 06:33</time> by <a rel="author">Nicola Armondi</a></address>
      <p>Nel corso dell’ultimo anno abbiamo più volte parlato della situazione videoludica in Cina. L’approvazione di nuovi videogame è stata bloccata a più riprese e le regole per pubblicare un proprio titolo nel territorio cinese sono sempre più restrittive. Ora, sembra che siano entrate in vigore <b>nuove leggi per combattere la dipendenza da videogiochi tra i minorenni</b>.</p>
      <p>Nello specifico, secondo quanto riporta il South China Morning Post, queste regolamentazioni includono l’introduzione di una identificazione del nome reale (in realtà già esistente ma ora più utilizzato): questo significa che i giocatori sono costretti a <b>registrarsi in un qualsiasi gioco con il proprio nome reale</b>, il quale viene confrontato con un database per confermare che si tratti di un minore. Ovviamente è possibile utilizzare delle identità fasulle, ma a quanto pare la Cina promette che ci saranno controlli e update regolari per rendere il tutto sempre più difficile.</p>
      <figure>
        <img src="https://www.tomshw.it/images/images/2018/12/cina-videogames-10322.768x432.jpg"/>
      </figure>
      <p>Leggi anche: <a href="https://www.tomshw.it/videogioco/red-dead-redemption-2-aggiornamento-pc/">Red Dead Redemption 2: aggiornamento PC per risolvere i crash rilasciato</a></p>
      <p>Tutti coloro i quali saranno riconosciuti in qualità di minorenni subiranno una serie di restrizioni. Per la precisione, parliamo di <b>un’ora e mezza massima di gioco al giorno</b> (tre ore nel weekend o nei giorni festivi). Non sarà possibile giocare tra le 22.00 e le 08.00 del mattino. Inoltre, i giocatori con meno di otto anni non potranno spendere denaro reale nei giochi. I bambini tra gli otto e i sedici anni possono spendere al massimo 200 RMB al mese (circa 25 euro) e ogni transazione non può superare i 50 RMB (circa 6 euro). Chi ha tra i 16 e i 18 anni, invece, ha un limite di 400 RMB al mese (circa 50 euro).</p>
      <p>Inoltre, chiunque abbia un’età inferiore rispetto a quella consigliata dal sistema di classificazione ufficiale non potrà accedere al gioco. Il sistema di classificazione, in Cina, è stato introdotto solo da tempi recenti grazie a Tencent che ha creato le seguenti fasce: 6+, 12+, 16+, 18+. Non sappiamo se il governo cinese voglia utilizzare proprio questa classificazione per definire le età consigliate ma se così fosse, in linea teorica, i bambini sotto i sei anni non potranno più giocare con i videogame. <b>Diteci, voi cosa ne pensate di questi limiti?</b></p>
      <blockquote>In Europa e in Italia non abbiamo limitazioni, se volete far giocare i più giovani, <a href="https://toms.it/3xj5y">Nintendo Switch Lite</a> è di certo un’ottima scelta.</blockquote>
    </article>
  </body>
</html>