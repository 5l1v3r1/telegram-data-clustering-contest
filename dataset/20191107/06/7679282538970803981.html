<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-trivendra-singh-rawat-addresses-hindustan-mere-yuva-meri-shaan-2836302.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T06:14:47+00:00"/>
    <meta property="og:title" content="'मेरे युवा मेरी शान' में बोले मुख्यमंत्री त्रिवेंद्र सिंह रावत: सर्विस सेक्टर ही उत्तराखंड का उद्धार करेगा"/>
    <meta property="og:description" content="उत्तराखंड के कल यानी भविष्य को लेकर अल्मोड़ा में आज युवा मंथन का कार्यक्रम हो रहा है। प्रदेश सरकार और समाचार पत्र 'हिन्दुस्तान' की ओर से आयोजित युवा सम्मेलन 'मेरे युवा, मेरी शान' को..."/>
  </head>
  <body>
    <article>
      <h1>'मेरे युवा मेरी शान' में बोले मुख्यमंत्री त्रिवेंद्र सिंह रावत: सर्विस सेक्टर ही उत्तराखंड का उद्धार करेगा</h1>
      <address><time datetime="2019-11-07T06:14:47+00:00">07 Nov 2019, 06:14</time> by <a rel="author">लाइव हिन्दुस्तान टीम,अल्मोड़ा</a></address>
      <p>उत्तराखंड के कल यानी भविष्य को लेकर अल्मोड़ा में आज युवा मंथन का कार्यक्रम हो रहा है। प्रदेश सरकार और समाचार पत्र 'हिन्दुस्तान' की ओर से आयोजित युवा सम्मेलन 'मेरे युवा, मेरी शान' को मुख्यमंत्री त्रिवेंद्र सिंह रावत ने संबोधित किया। मुख्यमंत्री त्रिवेंद्र सिंह रावत ने कहा कि उत्तराखंड की खासियत है कि यहां प्रकृति है और युवा पीढ़ी है। भविष्य का उत्तराखंड देश के लिए आकर्षण का केंद्र बन रहा है। राज्य में एडवेंचर का क्षेत्र विकसित हो रहा है। हमने एडवेंचर गेम के लिए एक अलग विभाग की घोषणा की है। </p>
      <p>मुख्यमंत्री ने अपील की कि हमें प्रकृति का बिना दोहन किए, उसके संसाधनों का उपयोग करना है। उन्होंने कहा कि देश हो या विदेश सर्विस सेक्टर में हमारे लोग अच्छा काम कर रहे हैं। उन्होंने कहा कि सर्विस सेक्टर ही हमारा उद्धार करने वाला है। उत्तराखंड के लिए सर्विस सेक्टर ही सबसे बड़ा है। </p>
      <p>त्रिवेंद्र सिंह रावत ने कहा कि हमारे यहां लाखों की संख्या में विद्यार्थी हर साल पढ़ने आते हैं। यहां कई राज्यों के बच्चे पढ़ रहे हैं। उनका भी इस राज्य की अर्थव्यवस्था में योगदान है।</p>
      <p>मुख्यमंत्री त्रिवेंद्र सिंह रावत ने कहा उत्तराखंड के युवा देश ही नहीं विदेशों में भी नाम रोशन कर रहे हैं। गौरतलब है कि उत्तराखंड सीएम त्रिवेंद्र सिंह रावत के अलावा केंद्रीय युवा एंव खेल राज्यमंत्री किरेन रिजिजू अल्मोड़ा स्थित उदयशंकर नृत्य एवं सगीत अकादमी पहुंचे हुए हैं। </p>
      <p> </p>
    </article>
  </body>
</html>