<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/le-entrate-fiscali-nei-primi-nove-mesi-del-2019/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-07T06:30:06+00:00"/>
    <meta property="og:title" content="Le entrate fiscali nei primi nove mesi del 2019"/>
    <meta property="og:description" content="Le entrate tributarie erariali accertate in base al criterio della competenza giuridica hanno raggiunto la soglia di 324,8 miliardi di euro nei primi 9 mesi del 2019, segnando un incremento di 3,12 miliardi rispetto allo stesso periodo dell’anno precedente (+1%). Lo ha reso noto il Ministero dell’economia e delle finanze attraverso un comunicato. “Il dato – spiega il ministero dell’Economia e delle Finanze – continua a essere condizionato dalla variazione negativa del 2,3%, registrata nel trascorso mese di febbraio, determinata dall’andamento dei versamenti dell’imposta sostitutiva sui risultati delle gestioni individuali di portafoglio (-665 milioni) e dell’imposta sostitutiva dovuta sulle forme pensionistiche complementari ed individuali (-712 milioni)”. Nel dettaglio, il mese di settembre ha mostrato un notevole incremento di gettito pari a 6.994 milioni (+23,6%) rispetto allo stesso mese dell’anno precedente”. In questo caso, spiega il Mef, l’andamento è stato influenzato dalle entrate delle imposte autoliquidate…"/>
  </head>
  <body>
    <article>
      <h1>Le entrate fiscali nei primi nove mesi del 2019</h1>
      <address><time datetime="2019-11-07T06:30:06+00:00">07 Nov 2019, 06:30</time> by <a rel="author">Massimiliano Volpe</a></address>
      <figure>
        <img src="https://www.wallstreetitalia.com/app/uploads/2019/11/template-numero-del-giorno-5-640x450.jpg"/>
      </figure>
      <p>Le entrate tributarie erariali accertate in base al criterio della competenza giuridica hanno raggiunto la<b> soglia di 324,8 miliardi di euro nei primi 9 mesi del 2019</b>, segnando un incremento di 3,12 miliardi rispetto allo stesso periodo dell’anno precedente (+1%). Lo ha reso noto il <b>Ministero dell’economia e delle finanze</b> attraverso un <b><a href="http://www.mef.gov.it/ufficio-stampa/comunicati/2019/comunicato_0201.html">comunicato</a></b>.</p>
      <blockquote>“Il dato – spiega il ministero dell’Economia e delle Finanze – continua a essere condizionato dalla variazione negativa del 2,3%, registrata nel trascorso mese di febbraio, determinata dall’andamento dei versamenti dell’imposta sostitutiva sui risultati delle gestioni individuali di portafoglio (-665 milioni) e dell’imposta sostitutiva dovuta sulle forme pensionistiche complementari ed individuali (-712 milioni)”.</blockquote>
      <p>Nel dettaglio, il<b> mese di settembre ha mostrato un notevole incremento di gettito pari a 6.994 milioni (+23,6%)</b> rispetto allo stesso mese dell’anno precedente”.<br/>In questo caso, spiega il Mef, l’andamento è stato influenzato dalle entrate delle imposte autoliquidate con un gettito Irpef pari a 4.888 milioni (+3.875 milioni) e Ires pari a 3.329 milioni (+2.476 milioni), legato alla proroga al 30 settembre dei termini di versamento di tutte le imposte autoliquidate per i soggetti che svolgono attività economiche per le quali sono stati approvati gli indicatori di affidabilità (Isa).</p>
      <p>Analizzando le singole voci  emerge che le<b> imposte dirette</b> sono pari a 174,4 miliardi di euro, con un incremento di 1.372 milioni di euro (+0,8%) rispetto al medesimo periodo del 2018.<br/>Le <b>imposte indirette</b>, che ammontano a 150,3 miliardi di euro, registrano una variazione positiva di 1,7 miliardi di euro (+1,2%).<br/>Le<b> entrate dai giochi</b> ammontano a 11,5 miliardi di euro (+7,6%).<br/>Le <b>entrate tributarie</b> erariali derivanti dall’attività di accertamento e controllo si attestano a 8,6 miliardi di euro (+1,478 miliardi di euro, +20,6%) di cui: 4,545 miliardi (+25,8%) sono affluiti dalle imposte dirette e 4,093 miliardi di euro (+15,4%) dalle imposte indirette.</p>
    </article>
  </body>
</html>