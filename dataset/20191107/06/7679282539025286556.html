<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-man-reached-police-station-after-killing-his-wife-2836339.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T06:59:21+00:00"/>
    <meta property="og:title" content="रिश्ते का खून : पत्नी की हत्या कर थाने पहुंचा युवक, जानें कत्ल की वजह"/>
    <meta property="og:description" content="दक्षिणी दिल्ली के खिड़की एक्सटेंशन में एक युवक ने बुधवार को अपनी पत्नी की गला घोटकर हत्या कर दी। हत्या के बाद युवक खुद मालवीय नगर थाने पहुंचा और पुलिस के सामने अपना जुर्म कबूल कर लिया। पुलिस..."/>
  </head>
  <body>
    <article>
      <h1>रिश्ते का खून : पत्नी की हत्या कर थाने पहुंचा युवक, जानें कत्ल की वजह</h1>
      <address><time datetime="2019-11-07T06:59:21+00:00">07 Nov 2019, 06:59</time> by <a rel="author">नई दिल्ली | वरिष्ठ संवाददाता</a></address>
      <p>दक्षिणी दिल्ली के खिड़की एक्सटेंशन में एक युवक ने बुधवार को अपनी पत्नी की गला घोटकर हत्या कर दी। हत्या के बाद युवक खुद मालवीय नगर थाने पहुंचा और पुलिस के सामने अपना जुर्म कबूल कर लिया।</p>
      <p>पुलिस उपायुक्त अतुल कुमार ठाकुर ने बताया कि 38 वर्षीय सुमित मोंगिया खिड़की एक्सटेंशन में रहता है। वह शीशे लगाने का काम करता है। दीपिका और सुमित की शादी वर्ष 2009 में हुई थी। दोनों के दो बच्चे हैं। दोनों के बीच अक्सर छोटी-छोटी बातों पर झगड़े होते थे। 5 नवंबर की रात को भी दोनों के बीच खाने को लेकर झगड़ा हुआ। 6 नवंबर की सुबह फिर से दोनों में झगड़ा हुआ। इस दौरान सुमित ने गुस्से में दीपिका का गला दबा दिया। दीपिका बेसुध हो गई तो आरोपी घर का ताला बंद कर वहां से चला गया।</p>
      <p><b>एक घंटे बाद थाने पहुंचा : </b>सुमित हत्या के करीब एक घंटे बाद खुद ही मालवीय नगर थाने पहुंचा। वहां उसने पुलिसकर्मियों को पत्नी की हत्या करने की बात बताई।पुलिसकर्मी आरोपी को उसके घर ले गए, जहां फर्श पर दीपिका का शव पड़ा हुआ था। पुलिस ने शव पोस्टमार्टम के लिए भेज दिया और सुमित को गिरफ्तार कर लिया।</p>
      <p>
        <b>कहासुनी में पत्नी को गला घोटकर मार डाला</b>
      </p>
      <p><b>नई दिल्ली (व.सं.) |</b> प्रेम नगर, नजफगढ़ में किराए पर रह रहे एक युवक ने घरेलू झगड़े के दौरान सोमवार को दुपट्टे से गला घोटकर पत्नी सुनीता की हत्या कर दी। हत्या के कुछ देर बाद आरोपी युवक नारद खुद थाने पहुंच गया और पुलिस के सामने जुर्म कबूल लिया।</p>
      <p>सुनीता पति नारद और दो बच्चों के साथ नजफगढ़ के प्रेम नगर इलाके में किराये पर रहती थी। सुनीता घरों में खाना बनाने का काम करती थी और नारद मजदूरी करता है। 4 नवंबर को छावला थाना पुलिस को सूचना मिली कि एक शख्स ने अपनी पत्नी की हत्या कर दी है। मौके पर पहुंची पुलिस को महिला बेहोश हालत में फर्श पर पड़ी मिली। उनके गले में चुन्नी बंधी हुई थी। पास में सब्जी काटने वाला टूटा हुआ चाकू और टूटी हुई चूडियां मिलीं। पुलिस ने महिला को अस्पताल पहुंचाया, जहां चिकित्सकों ने महिला को मृत घोषित कर दिया। क्राइम टीम ने भी मौके का मुआयना किया।</p>
      <p><b>थाने में आत्मसमर्पण : </b>पुलिस अभी आरोपी की तलाश कर रही रही थी कि इसी बीच आरोपी नारद नजफगढ़ थाने पहुंच गया। मामला छावला थाने से जुड़ा था, इसलिए आरोपी को छावला थाना पुलिस के हवाले कर दिया गया।</p>
    </article>
  </body>
</html>