<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740433"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T06:33:00+00:00"/>
    <meta property="og:title" content="ชะล่าใจหนีคดี17ปีข่มขืนเด็ก ตกม้าตาย!กลับบ้านเจอรวบ"/>
    <meta property="og:description" content="ปคม.ตามรวบหนุ่มหื่นลวงเด็ก 13 หมู่บ้านเดียวกันมอมเบียร์ข่มขืนยับ หนีคดีนาน 17 ปี จนชะล่าใจนึกว่ารอดแน่ ย้อนกลับเข้าพื้นที่บ้านเกิดเจอตำรวจรวบ"/>
  </head>
  <body>
    <article>
      <h1>ชะล่าใจหนีคดี17ปีข่มขืนเด็ก ตกม้าตาย!กลับบ้านเจอรวบ</h1>
      <address>
        <time datetime="2019-11-07T06:33:00+00:00">07 Nov 2019, 06:33</time>
      </address>
      <p>
        <b>ปคม.ตามรวบหนุ่มหื่นลวงเด็ก 13 หมู่บ้านเดียวกันมอมเบียร์ข่มขืนยับ หนีคดีนาน 17 ปี จนชะล่าใจนึกว่ารอดแน่ ย้อนกลับเข้าพื้นที่บ้านเกิดเจอตำรวจรวบ</b>
      </p>
      <p>เมื่อวันที่ 7 พ.ย. ที่ บก.ปคม. พล.ต.ต.วรวัฒน์ วัฒน์นครบัญชา ผบก.ปคม. สั่งการให้ พ.ต.อ.กึกก้อง ดิศวัฒน์ ผกก.6 บก.ปคม. พ.ต.ท.เผ่าภูมิ สมหมาย รอง ผกก.6 บก.ปคม. นำกำลังเข้าจับกุม นายวรรชัย หรือแวว อารีสุข อายุ 39 ปี ตามหมายจับศาลจังหวัดสงขลา ที่ 104/2545 ลงวันที่ 8 พ.ย. 2545 ข้อหา "กระทำชำเราเด็กหญิงอายุยังไม่เกินสิบห้าปี ซึ่งไม่ใช่ภรรยาตน , ข่มขืนใจผู้อื่นให้กระทำการใด, หน่วงเหนี่ยวหรือกักขังผู้อื่น และพรากเด็กอายุยังไม่เกินสิบห้าปีไปเพื่ออนาจาร" ได้บริเวณริมถนนประชาชื่นร่วมใจ ต.คลองแห อ.หาดใหญ่ จ.สงขลา<br/><br/>พ.ต.อ.กึกก้อง เปิดเผยว่า เมื่อเดือน มิ.ย. 45 นายวรรชัย ผู้ต้องหา ได้ก่อเหตุลวง ด.ญ.เผือก (นามสมมติ) อายุ 13 ปี ซึ่งอยู่หมู่บ้านเดียวกันไปข่มขืนกระทำชำเรา โดยก่อนเกิดเหตุผู้ต้องหามีพฤติกรรมชอบพูดจาแทะโลมเด็กผู้เสียหายในเชิงชู้สาวเป็นประจำ ในวันเกิดเหตุ ผู้เสียหายอยู่บ้านคนเดียว นายวรรชัย ก็เลยฉวยโอกาสเข้าไปลวง ด.ญ.เผือก ว่า จะพาไปเที่ยวงานเทศกาลอาหาร และซื้อข้าวของที่อยากได้ให้ เมื่อหลงเชื่อยอมไปด้วย ปรากฏว่านายวรรชัย กลับพาไปเข้าโรงแรม บังคับให้ดื่มเบียร์ ก่อนจะลงมือข่มขืนกระทำชำเราหลายครั้ง จนวันรุ่งขึ้นก็พาตัว ด.ญ.เผือก ไปส่งคืนที่บ้านญาติ<br/><br/>พ.ต.อ.กึกก้อง กล่าวต่อว่า หลังเกิดเหตุผู้ปกครองทราบเรื่อง ได้รีบเข้าไปแจ้งความที่ สภ.เมืองสงขลา ส่วนนายวรรชัยไหวตัวทันหลบหนีออกจากพื้นที่ พร้อมกับย้ายบ้านและเปลี่ยนงานเรื่อยมา กระทั่งเวลาผ่านมานานถึง 17 ปี ผู้ต้องหาเกิดความชะล่าใจ คิดว่าไม่ถูกจับกุมแน่ๆ ก็เลยย้อนกลับเข้ามายังพื้นที่เกิดเหตุอีกครั้ง ทางเจ้าหน้าที่ชุดจับกุมทราบเรื่อง จึงวางแผนเข้าจับกุมตัวไว้ได้ดังกล่าว จากการสอบสวน นายวรรชัย ให้การรับสารภาพ ก่อนนำตัวส่งพนักงานสอบสวน สภ.เมืองสงขลา ดำเนินคดีตามกฎหมายต่อไป.<br/> </p>
    </article>
  </body>
</html>