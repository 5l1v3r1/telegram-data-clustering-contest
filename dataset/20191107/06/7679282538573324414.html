<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-mayawati-tweets-about-supreme-court-verdict-on-ayodhya-case-2836335.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-07T06:49:19+00:00"/>
    <meta property="og:title" content="अयोध्या पर SC के फैसले का किया जाना चाहिए सम्मान: मायावती"/>
    <meta property="og:description" content="अयोध्या विवाद पर सुप्रीम कोर्ट का फैसला आने से पहले, बहुजन समाज पार्टी की सुप्रीमो मायावती ने बृहस्पतिवार को कहा कि शीर्ष अदालत की व्यवस्था का हर हाल में सम्मान किया जाना चाहिए। साथ ही मायावती ने..."/>
  </head>
  <body>
    <article>
      <h1>अयोध्या पर SC के फैसले का किया जाना चाहिए सम्मान: मायावती</h1>
      <address><time datetime="2019-11-07T06:49:19+00:00">07 Nov 2019, 06:49</time> by <a rel="author">लखनऊ, एजेंसी</a></address>
      <p>अयोध्या विवाद पर सुप्रीम कोर्ट का फैसला आने से पहले, बहुजन समाज पार्टी की सुप्रीमो मायावती ने बृहस्पतिवार को कहा कि शीर्ष अदालत की व्यवस्था का हर हाल में सम्मान किया जाना चाहिए। साथ ही मायावती ने सरकार से लोगों के जानमाल की सुरक्षा की गारंटी सुनिश्चित करने का भी अनुरोध किया है।</p>
      <p>बसपा सुप्रीमो ने आज सुबह एक ट्वीट में कहा 'अयोध्या मामले में जल्द ही उच्चतम न्यायालय का फैसला आने की संभावना है जिसे लेकर जनमानस में बेचैनी और आशंकायें होना स्वाभाविक है। ऐसे में समस्त देशवासियों से विशेष अपील है कि वे न्यायालय के फैसले का हर हाल में सम्मान करें। यही देशहित तथा जनहित में सर्वोत्तम उपाय है।'</p>
      <p>मायावती ने एक अन्य ट्वीट में कहा 'साथ ही, सत्ताधारी पार्टी और केन्द्र एवं राज्य सरकारों की भी यह संवैधानिक एवं कानूनी जिम्मेदारी बनती है कि वे इस मौके पर लोगों के जानमाल की सुरक्षा की गारण्टी सुनिश्चित करें और सामान्य जनजीवन को प्रभावित न होने दें।'</p>
      <p>
        <b>ये भी पढ़ें: <a href="https://www.livehindustan.com/uttar-pradesh/story-ayodhya-case-terror-threat-input-on-judgment-day-security-increased-2836184.html">अयोध्या केस : फैसले वाले दिन आतंकी खतरे का इनपुट, बढ़ाई गई सुरक्षा</a></b>
      </p>
      <p>गौरतलब है कि शीर्ष अदालत धार्मिक भावनाओं एवं राजनीति के लिहाज से बेहद संवेदनशील माने जाने वाले राम जन्मभूमि-बाबरी मस्जिद भूमि विवाद मामले में 17 नवंबर से पहले फैसला सुना सकती है क्योंकि प्रधान न्यायाधीश रंजन गोगोई उसी दिन सेवानिवृत्त हो रहे हैं। वह राम जन्मभूमि-बाबरी मस्जिद भूमि विवाद मामले में संविधान पीठ की अगुवाई कर रहे हैं।</p>
      <p>प्रधान न्यायाधीश की अध्यक्षता में पांच जजों की संविधान पीठ ने 40 दिनों से चली आ रही सुनवाई 16 अक्टूबर को पूरी करने के बाद अयोध्या भूमि विवाद मामले में अपना फैसला सुरक्षित रख लिया था। </p>
      <h3>ये भी पढ़ें <a href="https://www.livehindustan.com/national/story-ayodhya-case-verdict-police-administration-is-looking-everything-holidays-cancel-2836204.html">अयोध्या पर 'सुप्रीम' फैसले से पहले पुलिस सतर्क, थानेदार कर रहे सिपाहियों को फोन</a></h3>
    </article>
  </body>
</html>