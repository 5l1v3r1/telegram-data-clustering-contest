<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/iran-fuels-centrifuges-resumes-uranium-enrichment-at-fordow"/>
    <meta property="og:site_name" content="euronews"/>
    <meta property="article:published_time" content="2019-11-07T06:48:22+00:00"/>
    <meta property="og:title" content="تولید اورانیوم غنی‌‌سازی شده در فردو آغاز شد"/>
    <meta property="og:description" content="سازمان انرژی اتمی ایران از آغاز مجدد فعالیت تأسیسات هسته‌ای فردو در استان قم برای غنی‌سازی اورانیوم خبر داد."/>
  </head>
  <body>
    <article>
      <h1>تولید اورانیوم غنی‌‌سازی شده در فردو آغاز شد</h1>
      <address><time datetime="2019-11-07T06:48:22+00:00">07 Nov 2019, 06:48</time> by <a rel="author">یورونیوز فارسی </a></address>
      <p>سازمان انرژی اتمی ایران از آغاز مجدد فعالیت تأسیسات هسته‌ای فردو در استان قم برای غنی‌سازی اورانیوم خبر داد.</p>
      <p>این سازمان در بیانیه‌ای اعلام کرد که عملیات گازدهی زنجیره‌ها و ماشین‌های سانتریفیوژ و جمع‌آوری اورانیوم غنی شده در سایت فردو از دقایق اولیه روز پنجشنبه ۱۶ آبان (۷ نوامبر) آغاز شد.</p>
      <p>طبق این بیانیه‌ای، پس از انتقال مخزن حاوی ۲ هزار کیلوگرم هگزا فلوراید اورانیوم (UF6 - ترکیبی که در غنی سازی اورانیوم به‌کار می‌رود) از نطنز به فردو و اتصال مخزن به خطوط خوراک‌دهی و انجام موفق همه عملیات فنی مرتبط، عملیات گازدهی شروع شد.</p>
      <p>طبق گزارش خبرگزاری فارس، در حال حاضر ۱۰۴۴ ماشین سانتریفیوژ IR1 (شامل شش زنجیره ۱۷۴ تایی) در فردو مستقر است که به چهار زنجیره از شش زنجیره ۱۷۴ تایی سانتریفیوژ IR1 یعنی ۶۹۶ سانتریفیوژ گاز هگزافلوراید اورانیوم UF6 تزریق شد و دو زنجیره دیگر که شامل ۳۴۸ ماشین IR1 هستند اقدام به تولید و غنی سازی ایزوتوپ‌های پایدار می‌کنند.</p>
      <p>سازمان انرژی اتمی ایران می‌گوید که همه اقدامات تحت نظر بازرسان آژانس بین المللی انرژی اتمی انجام شده است.</p>
      <p>حسن روحانی، رئیس جمهوری ایران روز سه‌شنبه ۱۴ آبان‌ به سازمان انرژی اتمی ایران دستور داد تا از ۱۵ آبان، پس از پایان مهلت ۶۰ روزه، گام چهارم کاهش تعهدات برجامی را که گازدهی به ۱۰۴۴ سانتریفیوژ فعال در سایت غنی‌سازی فردو است، آغاز کند.</p>
      <blockquote>روز پنجشنبه از محصول نمونه گیری می‌شود. آژانس این نمونه‌ها را می‌بیند و تا روز شنبه نیز سطح پایداری باید ادامه یابد. حوالی ساعت ۱۰ و ۱۱ صبح شنبه به سطح ۴.۵ درصد می‌رسیم.<cite>بهروز کمالوندی <br/>سخنگوی سازمان انرژی اتمی ایران</cite></blockquote>
      <p>از سوی دیگر بهروز کمالوندی، سخنگوی سازمان انرژی اتمی ایران، درباره روند غنی‌سازی اورانیوم در سایت فردو اعلام کرد: «روز پنجشنبه از محصول نمونه گیری می‌شود. آژانس این نمونه‌ها را می‌بیند و تا روز شنبه نیز سطح پایداری باید ادامه یابد. حوالی ساعت ۱۰ و ۱۱ صبح شنبه به سطح ۴.۵ درصد [اورانیوم غنی‌سازی شده] می‌رسیم.»</p>
      <p>وی عنوان کرد که جمعی از خبرنگاران روز شنبه از فردو و آخرین اقدامات انجام شده بازدید کرده و نشستی خبری نیز در این محل برگزار خواهد شد.</p>
      <h3>معاون سازمان انرژی اتمی: به حد قبل از برجام نزدیک شده‌ایم</h3>
      <p>معاون سازمان انرژی اتمی همچنین گفت: «در حوزه غنی سازی ما در دو روز گذشته به حدود ۸ هزار و ۶۰۰ سو ظرفیت تولید رسیدیم و حدود ۹۰۰ سو نیز از فردو اضافه می‌شود که حدود ۹ هزار و ۵۰۰ سو می‌شود که اگر در نظر بگیریم در قبل از برجام در بالاترین حدش ۱۱ هزار سو داشتیم، الان تقریبا به حدود قبل از برجام نزدیک شده‌ایم.»</p>
      <p>گام چهام تعهدات برجامی ایران در حالی رخ می‌دهد که امانوئل ماکرون، رئیس‌جمهوری فرانسه روز چهارشنبه ۱۵ آبان گفته بود که تصمیم ایران بر ادامه گسترش فعالیت‌های هسته‌ای ر در راستای خروج از برجام «بسیار خطرناک و جدی» است وعواقب «وخیمی» برای تمام کشورهای امضاکننده برجام به بار می آورد. وی اعلام کرده بود که باید تهران را برای بازگشت به برجام تحت فشار قرار داد.</p>
      <p>توافق هسته‌ای وین در سال ۲۰۱۵، ایران را در ازای لغو تحریم‌های بین المللی به محدود کردن برنامه هسته‌ای ملزم کرد اما این پیمان بین‌المللی پس از روز هشتم مه ۲۰۱۸ (۱۸ اردیبهشت ۱۳۹۷) یعنی زمان خروج آمریکا از برجام متزلزل شد. یک سال پس از اقدام آمریکا و بازگشت تحریم‌ها، ایران نیز در چهار گام تاکنون تعهدات خود را کاهش داده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/04/iran-scales-back-nuclear-pact-compliance-with-new-centrifuges-move">آمریکا راه‌اندازی سانتریفوژهای نسل۶ را «اشتباه بزرگ» تهران خواند</a>
        </li>
        <li>
          <a href="https://farsi.euronews.com/2019/11/06/iran-briefly-held-iaea-inspector-seized-travel-documents-diplomats">بازرس آژانس در ایران برای مدت کوتاهی «بازداشت» و مدارکش «توقیف» شد</a>
        </li>
      </ul>
    </article>
  </body>
</html>