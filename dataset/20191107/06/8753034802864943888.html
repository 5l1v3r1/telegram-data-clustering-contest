<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/wPk5O4/salgsinntektene-steg-for-grieg-seafood"/>
    <meta property="og:site_name" content="Aftenbladet"/>
    <meta property="article:published_time" content="2019-11-07T06:47:09+00:00"/>
    <meta property="og:title" content="Salgsinntektene steg for Grieg Seafood"/>
    <meta property="og:description" content="Økt salg har gitt inntektshopp for Grieg Seafood, men tallene er fortsatt røde for oppdrettsselskapet."/>
  </head>
  <body>
    <article>
      <h1>Salgsinntektene steg for Grieg Seafood</h1>
      <h2>Økt salg har gitt inntektshopp for Grieg Seafood, men tallene er fortsatt røde for oppdrettsselskapet.</h2>
      <address><time datetime="2019-11-07T06:47:09+00:00">07 Nov 2019, 06:47</time> by <a rel="author">Pernille Filippa Pettersen</a></address>
      <p>Grieg Seafood er et internasjonalt sjømatselskap med oppdrettsanlegg i Rogaland og Finnmark, Britisk Columbia og på Shetland. Hovedkontoret ligger i Bergen.</p>
      <p>I årets tredje kvartal hadde selskapet et driftsresultat (ebit) før verdijustering av biomassen på 154 millioner kroner, ned fra 159,7 millioner året før. I samme periode lander driftsresultatet før av- og nedskrivninger (ebitda) på 259,5 millioner kroner. Det er en oppgang på 40,6 millioner fra fjoråret, <a href="https://aksjelive.e24.no/">skriver E24.</a></p>
      <p>Selskapet melder om totale salgsinntekter på 2,01 milliarder kroner, opp fra 1,58 milliarder kroner i samme kvartal i fjor.</p>
      <p>Selskapet slaktet totalt 21.028 tonn i kvartalet, opp fra 16.941 tonn året før. Fremover venter Grieg Seafood å slakte tilsammen 82.000 tonn i år, noe som vil være en vekst på 10 prosent målt mot 2018. Selskapet holder samtidig fast på guidingen om å slakte 100.000 tonn i 2020.</p>
      <p>I børsmeldingen skriver Grieg Seafood at den gjennomsnittlige prisen i spotmarkedet var lavere sammenlignet med fjoråret, men at høyere slaktevolum bidro til å trekke salgsinntektene oppover.</p>
    </article>
  </body>
</html>