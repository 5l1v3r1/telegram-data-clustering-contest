<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/shovkoviy-shlyah-zalizniceyu-z-kitayu-do-jevropi-jide-pershiy-vantazhniy-potyag--638269.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-07T06:27:11+00:00"/>
    <meta property="og:title" content="«Шовковий шлях» залізницею: з Китаю до Європи їде перший вантажний потяг"/>
    <meta property="og:description" content="China Railway Express перетнув вночі Босфор по підземному тунелю і вже виїхав на територію Європейського континенту"/>
  </head>
  <body>
    <article>
      <h1>«Шовковий шлях» залізницею: з Китаю до Європи їде перший вантажний потяг</h1>
      <address>
        <time datetime="2019-11-07T06:27:11+00:00">07 Nov 2019, 06:27</time>
      </address>
      <h4>China Railway Express перетнув вночі Босфор по підземному тунелю і вже виїхав на територію Європейського континенту</h4>
      <p>Перший вантажний потяг з Китаю в Європу, який слідує через Казахстан, Азербайджан, Грузію, Туреччину, Сербію, Угорщину, Словаччину до Чехії, подолав азійський відрізок й сьогодні вночі під Босфором прослідував на Європейський континент.</p>
      <p>Про це повідомляє кореспондент <a href="https://www.ukrinform.ua/rubric-economy/2813359-do-evropi-vidpravili-persij-potag-zaliznicnim-sovkovim-slahom.html">Укрінформу</a> в Анкарі, куди потяг прибув 6 листопада.</p>
      <p>«Вантажний потяг, який слідує з китайського Сіаню (місто в центральній частині Китаю – ред.) China Railway Express, має довжину 820 метрів, 42 вагони. Він перетне два континенти, проїде 11 тисяч 483 кілометрової дороги за 12 днів», - повідомив міністр транспорту та інфраструктури Туреччини Мехмет Джахіт Турхан.</p>
      <p>За його оцінками, налагодження перевезень з Китаю в Європу відкриють нові можливості в залізничному сполученні глобального масштабу.</p>
      <p>«Це історична подія як для регіональної, так і глобальної торгівлі, і саме тому ми з гордістю дивимось на цей поїзд, який проходить тисячі кілометрів, оскільки він відкриває нову еру в залізничному транспорті, сприяє зміцненню зв’язків та прискоренню міжкультурної взаємодії», - наголосив міністр.</p>
      <p>China Railway Express перетнув вночі Босфор по підземному тунелю, приблизно о 3.30.</p>
      <p>У МЗС Туреччини назвали проект China Railway Express прикладом посилення зв'язку між Сходом і Заходом.</p>
      <related>
        <a href="https://glavcom.ua/news/teatr-franka-na-festivali-v-kitaji-otrimav-chotiri-golovni-nagorodi--638044.html"/>
        <a href="https://glavcom.ua/news/zaliznicya-gotujetsya-do-novorichnih-svyat-priznacheno-35-dodatkovih-pojizdiv-637519.html"/>
        <a href="https://glavcom.ua/economics/finances/sot-dozvolila-kitayu-vvesti-mita-na-tovari-z-ssha-v-rozmiri-ponad-35-mlrd-637106.html"/>
      </related>
    </article>
  </body>
</html>