<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/veliko-dobre-glasbe-in-tudi-veliko-prostora"/>
    <meta property="og:site_name" content="Primorske novice"/>
    <meta property="article:published_time" content="2019-11-07T06:00:00+00:00"/>
    <meta property="og:title" content="Veliko dobre glasbe in tudi veliko prostora"/>
    <meta property="og:description" content="Renault scenic v podaljšani različici je pred nekaj meseci dobil novi dizelski motor, poleg tega pa razvaja še z obilico prostora in izboljšanim ozvočenjem proizvajalca Bose."/>
  </head>
  <body>
    <article>
      <h1>Veliko dobre glasbe in tudi veliko prostora</h1>
      <address><time datetime="2019-11-07T06:00:00+00:00">07 Nov 2019, 06:00</time> by <a rel="author">Peter Pirkovič</a></address>
      <p>
        <b>Renault scenic v podaljšani različici je pred nekaj meseci dobil novi dizelski motor, poleg tega pa razvaja še z obilico prostora in izboljšanim ozvočenjem proizvajalca Bose.</b>
      </p>
      <figure>
        <img src="https://static.primorske.si/foto/highres/zanimivosti/718682_256-renault_scenic.jpg"/>
        <figcaption>Rojen potovalnik, ki navdušuje z udobjem, prostornostjo in zmogljivim motorjem. Foto: Peter Pirkovič</figcaption>
      </figure>
      <p>Pred natanko dvema letoma se je na trgu pojavila nova generacija enoprostorca. Najbolj je izstopal po tem, da so nanj serijsko nameščena 20-palčna kolesa, z gumami zelo redkih dimenzij, ki jih na trgu ponujajo le izbrana gumarska podjetja. Takratni vihar kritik se je hitro polegel, prodaja je v zadnjih dveh letih ostala na približno enaki ravni, v vmesnem času pa so se vendarle zgodile nekatere spremembe na področju tehnike.</p>
      <p>Grand scenic, ki sem ga preizkušal, je imel vgrajen nov 1,7-litrski dCi motor s 110 kilovati moči in z zadostno zalogo 380 Nm navora. Za tono in dobrih 800 kilogramov teže se zdi, da štirivaljnik dobro opravlja svoje delo, kajti po podatkih na papirju zmore tudi hitrost več kot 200 km/h. Motor je povezan s šeststopenjskim ročnim menjalnikom (na voljo je tudi šeststopenjski samodejni EDC), ki je morda najšibkejša točka avtomobila. Ima dolge hode in včasih je prestavljanje zatikajoče.</p>
      <blockquote><b>Tehnični podatki</b><br/><b>Dimenzije (D/Š/V)</b>: 4634 mm, 1866 mm, 1635 mm<br/><b>Motor</b>: 1,7-litrski dizelski motor s 110 kW (150 KM)<br/><b>Navor</b>: 340 Nm pri 1750 vrtljajih<br/><b>Gume</b>: 195/55/R20<br/><b>Posoda za gorivo</b>: 50 litrov<br/><b>Cena</b>: 28.690 evrov (cena z dodatno opremo 29.690 evrov)</blockquote>
      <p>Zato pa avto na drugi strani uporabnika navdušuje s precej udobno predstavo na cesti. Kot tipičen potovalnik je doma na avtocestah, brez kančka strahu se zelo dobro odreže tudi na zavitih cestah. Poraba je vselej odvisna od voznika, a se nisem pretirano oddaljil od WLPT deklaracije, kjer piše, da je povprečje šest litrov. V mojem primeru sem v povprečju dosegal porabo 6,9 litra.</p>
      <h3>Velik prtljažnik</h3>
      <p>Drugi zelo pomemben adut, ki ga petsedežna konfiguracija (dodatek za dva dodatna sedeža znaša 1500 evrov) grand scenica s ponosom kaže, je prostornost potniške kabine. Ta je nadgrajena s številnimi dodatki, ki uporabniku olajšajo delo. Položaj za volanom je nadvse udoben, prav tako se bodo z visoko mero udobja srečevali tudi ostali potniki v avtomobilu, ki bodo malenkostno odvisni tudi od položaja vzdolžno pomične sredinske konzole, pred sovoznikom je skrit še 13-litrski odlagalni predal, a prostorsko superiornost bo pokazal velik, najmanj 533-litrski prtljažnik. Slednji je spet odvisen od položaja zadnje klopi (vzdolžno pomična), a mu bo pri preklopu naslona zadnje klopi in ustvarjanju dodatnega prostora zelo prav prišel gumb, ki celotno operacijo preobrazbe opravi samodejno. Tako je ustvarjeno ravno dno vse do sprednjih sedežev.</p>
      <p>Med preizkusom sem v ta namen uspešno opravil nekaj priložnostnih prevozov, med katerimi je bil tudi nov hladilnik, ki sem ga z lahkoto pospravil v notranjost, a mi je zmanjkalo nekaj centimetrov prostora, ker testni grand scenic (v tej izvedbi) ni imel možnosti preklopa sovozniškega sedeža. Sicer bi bilo vse skupaj zelo elegantno delo. A to so le malenkosti. Za večino ostalih prevozov je ta avto preprosto idealen.</p>
      <h3>Ročnega menjalnika ni v ceniku</h3>
      <p>Paket Bose v prvi vrsti prinaša zares dobro ozvočenje z enajstimi zvočniki, radijskim sistemom z DAB+ funkcijo, tomtomovo navigacijo, vse to pa je povezano z multimedijskim sistemom R-Link2. Še vedno smo mnenja, da je ta malce neposrečen zaradi zapletenega preskakovanja med meniji in počasnosti delovanja, kar navsezadnje vpliva tudi na varnost med vožnjo.</p>
      <p>Dodatno je Bose deležen še odličnih LED žarometov, dvobarvne karoserije, usnjenega volana in posebnih 20-palčnih platišč. Osnovna cena znaša 28.690 evrov, z nekaj dodatne varnostne opreme (city plus) in gretjem sprednjih sedežev, končna cena ne preseže 30 tisočakov. A pozor. Takšnega avtomobila pravzaprav ne morete kupiti, saj ga v uradnem ceniku preprosto ni. Menda zato, ker spodbujajo nakup s kombinacijo EDC menjalnika.</p>
      <figure>
        <img src="https://static.primorske.si/foto/highres/zanimivosti/718682_256-scenic_slika1.jpg"/>
        <figcaption>V zadku je na voljo več kot 1500 litrov prostora. S preklopom naslona zadnje klopi se ustvari ravno dno do sprednjih sedežev. Foto: Peter Pirkovič</figcaption>
      </figure>
    </article>
  </body>
</html>