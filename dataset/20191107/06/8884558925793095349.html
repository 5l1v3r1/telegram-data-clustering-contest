<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/zacetek-nove-dobe-mobilnosti-pri-volkswagnu"/>
    <meta property="og:site_name" content="Primorske novice"/>
    <meta property="article:published_time" content="2019-11-07T06:00:00+00:00"/>
    <meta property="og:title" content="Začetek nove dobe mobilnosti pri Volkswagnu"/>
    <meta property="og:description" content="V ponedeljek so v nemškem Zwickau slovesno zagnali serijsko proizvodnjo električnega ID.3. To je prvo vozilo, ki pri nemškem proizvajalcu napoveduje nove priložnosti in hkrati napoveduje še vsaj pet novih električnih vozil iz omenjenega koncerna."/>
  </head>
  <body>
    <article>
      <h1>Začetek nove dobe mobilnosti pri Volkswagnu</h1>
      <address><time datetime="2019-11-07T06:00:00+00:00">07 Nov 2019, 06:00</time> by <a rel="author">Peter Pirkovič</a></address>
      <p>
        <b>V ponedeljek so v nemškem Zwickau slovesno zagnali serijsko proizvodnjo električnega ID.3. To je prvo vozilo, ki pri nemškem proizvajalcu napoveduje nove priložnosti in hkrati napoveduje še vsaj pet novih električnih vozil iz omenjenega koncerna.</b>
      </p>
      <figure>
        <img src="https://static.primorske.si/foto/highres/zanimivosti/718683_256-volkswagen.jpg"/>
        <figcaption>Pri Volkswagnu napovedujejo, da bo novi ID.3 kupcem, tudi v Sloveniji, na voljo sredi leta 2020.  Foto: Volkswagen</figcaption>
      </figure>
      <p>Slovesnost je s prihodom in nagovorom počastila tudi nemška kanclerka <b>Angela Merkel</b>, ki je med drugim pohvalila preobrazbo avtomobilskega velikana in hkrati napovedala, da se bo Nemčija precej razvijala na področju električnih vozil. Namreč, do leta 2030 naj bi bilo v Nemčiji postavljenih več kot milijon električnih polnilnic, kar naj bi spodbudilo nakup električnih vozil v prihodnosti. Tako kot nekateri drugi, tudi Volkswagen zdaj resno računa uveljavitev v segmentu električno gnanih vozil. Za njihov prvi pravi električni avto z oznako ID.3, ki je primerljiv z golfom, se je ogrelo že več kot 35.000 kupcev po vsej Evropi. Nekaj sto jih je predujem vplačalo tudi v Sloveniji, prvi pa se bodo z njim vozili predvidoma poleti 2020.</p>
      <h3>Letno do 330.000 električarjev</h3>
      <p>Da je Volkswagnov načrt z električnimi vozili precej ambiciozen, dokazuje tudi dejstvo, da bo prenovljena tovarna specializirana zgolj za proizvodnjo električnih vozil in to na način, da bodo do konca prihodnjega leta dosegli letno proizvodnjo 220.000 vozil, ob koncu leta 2021 pa se bo ta številka gibala okrog 330.000. V omenjeno tovarno na Saškem, katere preobrazba je trajala dve leti, so pri Volkswagnu vložili 1,2 milijarde evrov in za delo usposobili približno 8000 delavcev, v njej pa se bo rojevalo šest modelov različnih koncernskih znamk, izdelanih na MEB platformi. Obenem gre za obrat, ki je trenutno eden izmed bolj sodobnih na svetu in kjer je za večino delovnih procesov podlaga digitalizacija.</p>
      <p>Navkljub velikemu številu zaposlenih je na proizvodnih trakovih še vedno 1700 robotov, medtem ko je transport sestavnih delov do določenih postaj urejen povsem avtonomno. V tovarno sestavni deli za električna vozila prihajajo iz Volkswagnovih tovarn v Brunswicku, Kasslu, Salzgitterju in Wolfsburgu. Strategija, ki jo ponuja trenutna uprava nemškega proizvajalca kaže na dejstvo, da nameravajo do leta 2028 globalno prodati 22 milijonov električnih vozil, od tega jih bo polovico prispeval kitajski trg.</p>
      <h3>ID.3 bo stal dobrih 22 tisočakov</h3>
      <p>Posebnost modela ID.3 bo v dosegu in ceni. Petvratna kombilimuzina ima predviden doseg približno 550 kilometrov, kar bo sicer odvisno tudi od izbrane baterije. Visokonapetostna baterija se nahaja v dnu avtomobila, pomožne enote, na primer kompresor klimatske naprave, pa so spredaj. Baterija skupaj z elektromotorjem, ki poganja zadnjo os, tvori zelo kompaktno enoto, tu je vključen tudi enostopenjski menjalnik.</p>
      <p>Zaradi pametne razporeditve je sprednji del lahko tudi zelo aerodinamično učinkovit, koeficient upora znaša le 0,27, medtem ko je masa vendarle višja, avto tehta 1719 kilogramov. Kupcem bodo na voljo tri zmogljivosti baterije - osnovni model ima 45 kWh za 330 kilometrov dosega, srednji 58 kWh za 420 kilometrov in najvišji 77 kWh za 550 kilometrov. 100-kilovatni polnilnik bo v idealnih pogojih avto za 290 kilometrov napolnil le v 30 minutah. Redna cena osnovnega modela bo pod 30 tisočaki in če od te odštejemo še trenutnih 7500 evrov subvencije, je končna cena razmeroma ugodna.</p>
      <figure>
        <img src="https://static.primorske.si/foto/highres/zanimivosti/718683_256-volkswagen_slika1.jpg"/>
        <figcaption>Slovesnosti v Zwickau se je udeležila tudi nemška kanclerka Angela Merkel, kar je pomenilo posebno čast za Volkswagen. Foto: Volkswagen</figcaption>
      </figure>
    </article>
  </body>
</html>