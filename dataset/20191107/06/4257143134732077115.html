<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/07/ramboversenyt-tartanak-a-bukkben-katonaknak"/>
    <meta property="og:site_name" content="infostart"/>
    <meta property="article:published_time" content="2019-11-07T06:35:00+00:00"/>
    <meta property="og:title" content="Rambóversenyt tartanak a Bükkben katonáknak"/>
    <meta property="og:description" content="Nemzetközi versenyen mérettették meg magukat a katonai felderítők a Bükk-hegységben. A verseny több helyszínen, embert próbáló körülmények között zajlik a héten, és egyfajta gyakorlat is egyben. A felderítőket ugyanis sokszor az ellenséges csapatok állásai mögé dobják le ejtőernyővel, és maguknak kell tudni tájékozódni, túlélni a nehéz helyzeteket."/>
  </head>
  <body>
    <article>
      <h1>Rambóversenyt tartanak a Bükkben katonáknak</h1>
      <address><time datetime="2019-11-07T06:35:00+00:00">07 Nov 2019, 06:35</time> by <a rel="author">Infostart</a></address>
      <h3>Nemzetközi versenyen mérettették meg magukat a katonai felderítők a Bükk-hegységben. A verseny több helyszínen, embert próbáló körülmények között zajlik a héten, és egyfajta gyakorlat is egyben. A felderítőket ugyanis sokszor az ellenséges csapatok állásai mögé dobják le ejtőernyővel, és maguknak kell tudni tájékozódni, túlélni a nehéz helyzeteket.</h3>
      <p>A katonáknak többek között két, óriási harcjárműabroncsot kell cipelniük, majd kézigránátot kell hajítaniuk egy kisebb gumikerék közepébe, húsz méterről. Amíg a hatfős csapatból be nem talál mindenki a célba, addig nem mehetnek tovább a következő akadályig. Pedig nem nagyon kívánkozna oda a földi halandó, hiszen egy emelkedőn kell feljutni a hegyoldalba, de nemcsak úgy egyszerűen, hanem egy kúszófolyosón át, teljes menetfelszereléssel.</p>
      <p>A nap - amit a <a href="https://magyarnemzet.hu/belfold/rambok-keltek-versenyre-a-bukkben-7469048/">Magyar Nemzet</a> cikkírója ott töltött - egy késdobásos feladattal kezdődött, öt méterről kellett eltalálni a célt, majd le kellett küzdeni egy kötélhidat a tíz kilogrammos teljes menetfelszereléssel.</p>
      <p>A mai Rambóknak ezután egy sebesültszállítást kellett imitálni, vagyis az egyik társukat kellett elszállítani egy következő pontig, akinek eközben természetesen nem volt szabad segítenie a többieket, mozdulatlannak kellett maradnia.</p>
      <p>Ezt követte annak a gyakorlása, hogyan visznek utánpótlást a katonáknak egy műveleti területen a mélységi felderítők. Két, a versenyen homokkal megtöltött lőszeresládát kellett átcipelni két kilométeres távolságra súlyvesztés nélkül.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>