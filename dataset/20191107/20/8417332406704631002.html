<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/11/07/Hyklersk-julefeiring-20339373.ece"/>
    <meta property="og:site_name" content="adressa.no"/>
    <meta property="article:published_time" content="2019-11-07T20:46:21+00:00"/>
    <meta property="og:title" content="Hyklersk julefeiring"/>
    <meta property="og:description" content="…"/>
  </head>
  <body>
    <article>
      <h1>Hyklersk julefeiring</h1>
      <h2>Debatt:</h2>
      <address><time datetime="2019-11-07T20:46:21+00:00">07 Nov 2019, 20:46</time> by <a rel="author">Kjell Waage</a></address>
      <aside><a href="https://www.adressa.no/meninger/ordetfritt/2019/11/07/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/11/07/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/11/07/javascript:void(0);">Del denne artikkelen på e-post</a></aside>
      <p><b>Tiden for den årlige</b> hyklerske lysfesten – også kalt julen – begynner å nærme seg med stormskritt. I nesten alle vinduer i private hjem henger stjerner og kranser i tillegg til lysestaker som i lang tid har varslet lysfestens komme. For å toppe det hele tar så godt som alle inn et tre i stua som de henger all verdens juggel og ræl på, i tillegg til lys.</p>
      <p>
        <b>Interessert i debatt og meninger? Les <a href="https://www.adressa.no/meninger/">flere saker her</a>.</b>
      </p>
      <p>Ellers i året er det utenkelig å ta et grantre inn i stua. På den store kvelden går enkelte av oss rundt det opplyste treet mens vi synger rare sanger med enda rarere tekster, så som: «Reven rasker over isen…» og «Jeg gikk meg over sjø og land..» og «så går vi rundt om en enebærbusk» samtidig som vi nærmest tilber det opplyste treet.</p>
      <p>
        <b>LES OGSÅ: <a href="https://www.adressa.no/meninger/2019/10/31/Alarm-Snikislamisert-Ikea-truer-jula-20289389.ece">Alarm! Snikislamisert Ikea truer jula!</a></b>
      </p>
      <p><b>Før det har enkelte</b> av oss stått i lange køer utenfor gudshusene som vi ellers i året ikke frekventerer. Senere på kvelden ankommer i enkelte hjem en lettere animert tulling som er ikledd rød drakt og maske med hvitt skjegg, og som stinker konjakk, for å skremme vettet av de aller minste. Enda senere på kvelden begynner enkelte av oss å krangle og slåss, og krisesentrene og krisetelefonen varsler om stor pågang, samtidig som politiet har mer enn nok med å ordne opp i husbråk.</p>
      <p>Enkelte av oss eter og drikker og spyr til vi våkner første dag i det nye året i kraftig bakrus og med tom lommebok. Og den samme historien gjentar seg hvert år – for det er viktig å holde på tradisjonene.</p>
      <p>Ha for øvrig en hyklersk god jul, og for å sitere forfatteren Ingvar Ambjørnsen: «Tro gjerne på Kristus, men ikke på nissen».</p>
      <p>
        <b>Følg <a href="https://www.facebook.com/Adressameninger/">Adresseavisen Meninger på Facebook</a> og Adresseavisen på <a href="https://www.facebook.com/adressa.no?fref=ts">Facebook,</a> <a href="https://www.instagram.com/adresseavisen/">Instagram</a> og <a href="https://twitter.com/adresseavisen">Twitter</a></b>
      </p>
    </article>
  </body>
</html>