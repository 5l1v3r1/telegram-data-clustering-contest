<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620389/%D8%A2%D9%85%D8%A7%D8%AF%DA%AF%DB%8C-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D9%BE%D8%B0%DB%8C%D8%B1%D8%B4-%DB%B3-%D9%85%DB%8C%D9%84%DB%8C%D9%88%D9%86-%DA%AF%D8%B1%D8%AF%D8%B4%DA%AF%D8%B1-%DA%86%DB%8C%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T20:31:00+00:00"/>
    <meta property="og:title" content="آمادگی ایران برای پذیرش ۳ میلیون گردشگر چینی"/>
    <meta property="og:description" content="وزیر میراث‌ فرهنگی، گردشگری و صنایع‌دستی در دفتر خود با چانگ هوا سفیر چین در ایران دیدار کرد."/>
  </head>
  <body>
    <article>
      <h1>آمادگی ایران برای پذیرش ۳ میلیون گردشگر چینی</h1>
      <h2>مونسان در دیدار با سفیر چین عنوان کرد:</h2>
      <address>
        <time datetime="2019-11-07T20:31:00+00:00">07 Nov 2019, 20:31</time>
      </address>
      <p>
        <i>وزیر میراث‌ فرهنگی، گردشگری و صنایع‌دستی در دفتر خود با چانگ هوا سفیر چین در ایران دیدار کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی اصغر مونسان خطاب به سفیر چین در ایران گفت: «می‌دانم در شرایط تحریم مشکلات زیادی دارید اما فعالیت در بخش فرهنگی نسبت به سایر بخش‌ها آسان‌تر است. ما از اینفلوئنسرهای چینی و هنگ‌کنگی در یک ماه گذشته دعوت کردیم با سفر به ایران، از جاذبه‌های فرهنگی و تاریخی ما بازدید کنند. خوشبختانه آن‌ها پس از این سفر پیام‌های خوبی را منتقل کردند.»</p>
      <p>وزیر میراث‌فرهنگی تصریح کرد: «علاقه‌مندیم در سومین اجلاس وزرای مجمع تمدن‌های کهن که به‌زودی در شهر پکن برگزار می‌شود، برنامه‌های فرهنگی ایران را اجرا کنیم. در این اجلاس به‌همراه هیئت بزرگی از بخش خصوصی و فعالان گردشگری شرکت می‌کنیم و علاقه‌مندیم امکان ملاقات با مسئولان بخش گردشگری چین فراهم شود و برنامه اجرایی که ذیل سند تفاهم‌نامه آماده شده به امضا برسد. همچنین بخش خصوصی ما بتوانند با همتایان گردشگری چینی خود نشست B۲B داشته باشند.»</p>
      <figure>
        <img src="https://aftabnews.ir/files/fa/news/1398/8/16/356473_913.jpg"/>
      </figure>
      <p>مونسان بیان کرد: «در سال ۹۵ یک تفاهم نامه بین دو کشور در موضوع گردشگری امضا شد و امیدواریم برنامه اجرایی بین دو کشور نیز به‌زودی اجرایی شود.»</p>
      <p>او در ادامه افزود: «رئیس جمهوری چین نیز در سفر رئیس مجلس شورای اسلامی ایران به این کشور بر توسعه گردشگری بین دو کشور تأکید کرد.»</p>
      <p>مونسان تصریح کرد:‌ «گردشگری کمترین مشکلات را با تحریم‌ها دارد و می‌تواند موجب شناخت و نزدیکی دو ملت شود. ما روابط دوستانه سیاسی و اقتصادی خوبی با هم داریم، اما دو ملت شناخت زیادی از هم ندارند؛ در حالی که ایران و چین دو تمدن دیرینه هستند.»</p>
      <p>او اظهار کرد: «از ۸میلیون گردشگر خروجی ایرانی تنها ۶۰هزار گردشگر به چین سفر کرده‌اند و از بیش از ۱۲۰میلیون گردشگر چینی هم فقط ۷۰هزار نفر به ایران سفر کردند. در حالی که مطمئن هستم چین مقصد خوبی برای گردشگران ایرانی است و ایران هم می‌تواند مقصد خوبی برای گردشگران چینی باشد. طی سال آینده با پتانسیل‌های خوبی که در ایران داریم می‌توانیم تعداد گردشگران چینی را که از جاذبه‌های تاریخی و فرهنگی ایران بازدید می‌کنند به ۲ تا ۳میلیون نفر برسانیم.»</p>
      <p>سفر گردشگران چینی به ایران افزایش پیدا کرده است</p>
      <p>چانگ هوا سفیر چین در ایران نیز در این نشست ضمن تبریک به دکتر مونسان در پی انتصاب او به سمت وزیر میراث‌فرهنگی، گردشگری و صنایع‌دستی گفت: «از این ملاقات خوشحال هستم، در دیدار قبلی که با شما داشتم درباره همکاری‌های دوجانبه صحبت کردیم. در تعطیلات روز ملی چین تعداد گردشگران چینی که به ایران سفر کردند، افزایش پیدا کرده است. این موضوع نشان می‌دهد لغو روادید از طرف ایران برای شهروندان چینی، با استقبال زیادی روبه‌رو شده است.»</p>
      <p>او افزود: «مدارک زیادی به دست من رسیده که نشان می‌دهد گردشگران چینی بعد از سفر به ایران در فضای مجازی جاذبه‌های گردشگری و تاریخی ایران را به مردم چین معرفی کردند، حتی خبرنگاران رسانه‌های چین مقیم تهران نیز چندین مقاله درباره ایران نوشتند و به معرفی این کشور پرداختند. اعتقاد دارم در سال آینده همکاری و روابط دو جانبه گردشگری توسعه پیدا می‌کند و با تلاش دو کشور گردشگران زیادی به ایران سفر می کنند.»</p>
      <p>سفیر چین در ایران تصریح کرد: «بر اساس برنامه‌ریزی انجام‌شده سومین اجلاس وزرای مجمع تمدن‌های کهن با یک ماه تأخیر در ماه جاری در شهر پکن برگزار می‌شود، خوشحالم دکتر مونسان در این مجمع شرکت می‌کند و بین دو کشور همکاری و روابط فرهنگی توسعه پیدا خواهد کرد. کشورهای ایران و چین تمدن‌های کهن جهانی هستند ما می توانیم برای توسعه روابط در جهان و میان کشورهای مختلف نقش مثبتی ایفا کنیم.»</p>
      <p>چانگ هوا بیان کرد:‌ «در ماه سپتامبر در حاشیه مجمع عمومی سازمان ملل، جلسه وزرای تمدن‌های کهن برگزار شد و هفت وزیر از کشورهای تمدن‌های کهن در این جلسه شرکت کردند و وزیر امورخارجه ایران نیز حضور داشت و بیانیه مشترکی نیز منتشر شد و قرار است در سومین اجلاس مجمع تمدن‌های کهن، بیانیه پکن را منتشر کنیم و آن را به طرف ایرانی اعلام کردیم تا بررسی کند و در این زمینه به یک نتیجه مشترک برسیم.»</p>
      <p>سفیر چین در ایران گفت: «روابط همه جانبه دو کشور را پیش می‌بریم. برنامه اجرایی که مطرح کردید باید از طریق سفارت ایران در پکن و هم از طریق سفارت چین پیگیری شود. در چند ماه گذشته گزارش‌های زیادی را در رسانه‌ها خواندم که جاذبه‌های گردشگری ایران را معرفی کرده‌اند. اکسپو شانگهای چین امروز افتتاح می‌شود و بخش خصوصی ایران در آنجا شرکت کرده است، این نمایشگاه در گذشته بر روی صادرات و واردات کالاها متمرکز بود اما در سال جاری یک موضوع جدید به نام میراث‌فرهنگی به آن اضافه شده است و ایران هم یک غرفه به این موضوع اختصاص داده است. براساس گزارش‌هایی که به دست من رسیده بیش از ۲۰۰ تاجر ایرانی در اکسپو شانگهای حضور دارند.»</p>
      <p>او افزود: «باید بررسی کنیم کشور ایران با این‌همه ظرفیتی که در زمینه گردشگری دارد چرا تعداد کمی گردشگر چینی به این کشور سفر می‌کنند.»</p>
      <p>چانگ هوا اظهار کرد: «با توجه به اینکه در منطقه خلیج فارس تنش وجود دارد، گردشگران چینی فکر می‌کنند سفر به ایران امنیت ندارد. آن‌ها اطلاع ندارند که در ایران امنیت زیادی وجود دارد اما من که در ایران زندگی و کار می‌کنم می‌دانم این کشور یکی از امن‌ترین کشورهای جهان است و هیچ مشکلی در این زمینه وجود ندارد. ما باید در این زمینه تبلیغ زیادی کنیم و دو کشور ایران و چین را بیشتر برای دو ملت معرفی کنیم. به طرف ایرانی برای رفع مشکلات زیرساخت‌های گردشگری کمک می‌کنیم.»</p>
      <p>سفیر چین در ایران گفت: «یک درخواست از وزیر میراث‌فرهنگی، گردشگری و صنایع‌دستی دارم و آن این‌که دوست دارم به عنوان سفیر گردشگری ایران فعالیت کنم.»</p>
      <p>کشور ما امن است</p>
      <p>مونسان بیان کرد: «شما را به‌عنوان سفیر گردشگری قبول دارم و در این زمینه کمک می‌کنم. اگر تمایل دارید می توانید در سفرهای استانی همراه من باشید. امیدوارم با حضور شما شاهد اتفاقات خوبی باشیم، ما آموزش زبان چینی را برای راهنمایان گردشگری آغاز کردیم و از سفارت چین می‌خواهیم در این زمینه کمک کند.»</p>
      <p>وزیر میراث‌فرهنگی، گردشگری و صنایع‌دستی تصریح کرد: «طی چند سال گذشته اقدامات خوبی را برای گسترش گردشگری آغاز کردیم و حدود ۲۰میلیارد دلار پروژه گردشگری و بیش از ۴۰۰ هتل در حال ساخت داریم. خانه‌های روستایی تبدیل به اقامتگاه‌های گردشگری شدند تا اکوتوریسم تقویت شود، همچنین خانه‌های تاریخی را به بوتیک‌هتل تبدیل کردیم. این تعداد هتل به جز کمپ‌های بزرگی است که داریم می‌سازیم. خوشبختانه نتیجه این اقدامات در آمار سازمان جهانی گردشگری که اعلام کرده است ایران دومین کشور در دنیا در زمینه رشد توسعه گردشگری شناخته شده، مشخص است.»</p>
      <p>او افزود: «سال گذشته ۸میلیون گردشگر ورودی داشتیم و امیدواریم این عدد در سال جاری به ۱۰میلیون نفر برسد، این در شرایطی است که تمام عوامل تهدیدکننده گردشگری مانند تحریم ها و تنش‌های خلیج فارس، وجود دارد اما با این وجود به خوبی توانستیم ایران را معرفی کنیم، کشور ما امن است و این موضوعات تأثیری بر جذب گردشگر ندارد امیدواریم شما در این زمینه کمک کنید تا ایران را به خوبی به گردشگران چینی معرفی کنیم تا تعداد گردشگران این کشور به ایران افزایش پیدا کند.»</p>
      <p>به استان‌های گلستان و مازندران سفر می‌کنم</p>
      <p>سفیر چین در ایران گفت: «هفته آینده برای شرکت در جشنواره بین‌المللی اقوام به استان گلستان سفر می‌کنم و پس از آن به استان مازندران می‌روم و دیداری نیز با استاندار این استان خواهم داشت و از دانشگاه مازندران نیز بازدید می‌کنم، چون سه دانشجو در آنجا به یادگیری زبان چینی مشغول هستند.»</p>
      <p>چانگ هوا تصریح کرد: «ایجاد بوتیک‌هتل‌ها اقدام خوبی بود که شما انجام دادید. در خبرها خواندم که قطار ویژه برای گردشگران خارجی از تبریز به شیراز در نظر گرفته شده تا گردشگران بتوانند از جاذبه‌های شهرهای مختلف بازدید کنند. امیدواریم گردشگران چینی هم بتوانند از شمال تا جنوب ایران را بازدید کنند. باید امکانات موجود در ایران به گردشگران چینی معرفی شود تا از این طریق ایران را بشناسند. من هم دوست دارم سوار این قطار شوم و در خانه‌های قدیمی که تبدیل به هتل شده‌اند اقامت کنم. این اقامتگاه‌ها را به هتل‌های پنج ستاره ترجیح می‌دهم.»</p>
      <p>او افزود: «در آخر ماه ژانویه جشنواره عید بهاره چین در کاخ نیاوران برگزار می‌شود و از شما دعوت می‌کنم در این جشنواره شرکت کنید.»</p>
      <p>در این جلسه محمدحسن طالبیان معاون میراث‌فرهنگی، ولی تیموری معاون گردشگری و حسین اربابی معاون سرمایه‌گذاری وزارت میراث‌فرهنگی، گردشگری و صنایع‌دستی حضور داشتند.</p>
    </article>
  </body>
</html>