<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/07/united-group-pridobiva-vivacom.428918"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T20:57:00+00:00"/>
    <meta property="og:title" content="United Group придобива Vivacom"/>
    <meta property="og:description" content="Vivacom осигурява услуги на над 1,8 милиона потребители | Dnes.bg"/>
  </head>
  <body>
    <article>
      <h1>United Group придобива Vivacom</h1>
      <h2>Vivacom осигурява услуги на над 1,8 милиона потребители</h2>
      <address><time datetime="2019-11-07T20:57:00+00:00">07 Nov 2019, 20:57</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>United Group е избран да придобие Виваком, пише в съобщение на Виваком, публикувано днес на страницата на телекома.</p>
      <p>Това придобиване е втора голяма сделка за United Group след придобиването им през март 2019 г. от BCPartners, базиран в Лондон и Ню Йорк, което се счита за една от най-големите сделки в региона. Придобиването ще ускори растежа на UnitedGroup, ще разшири географското присъствие и ще затвърди позицията на компанията като лидер в телеком индустрията в Югоизточна Европа. Към момента UnitedGroup развива дейността си в 6 държави в региона, пише в съобщението.</p>
      <p>VIVACOM осигурява услуги на над 1,8 милиона потребители. Компанията е първият исторически телеком оператор в страната, а в момента предлага иновативни услуги като оптичен широколентов интернет, мобилни комуникации, IPTV както на частни, така и на бизнес клиенти.</p>
      <p>Очаква се сделката да бъде финализирана през второто тримесечие на 2020 г., когато бъдат получени всички необходими регулаторни одобрения. Придобиването ще бъде финансирано чрез комбинация от нов заем и собствени средства от UnitedGroup.</p>
      <p>Виктория Боклаг (Victoriya Boklag), главен изпълнителен директор на United Group заявява: "VIVACOM е добре управлявана компания, със силен мениджмънт и аз съм развълнувана от възможностите пред нас да изградим още по-силен бизнес. България е привлекателен пазар и това придобиване ще ни помогне да диверсифицираме още повече Групата. UnitedGroup има много добър опит в придобиването и успешното интегриране на бизнеси, основан на повече от 100 придобивания, които сме направили от старта на компанията си досега."</p>
      <p>Спас Русев, председател на надзорния съвет на VIVACOM, посочва: "VIVACOM ще има ключова роля в бъдещото развитие на UnitedGroup, тяхната регионална технологична и медийна платформа."</p>
      <p>United Group, базиран в Амстердам, е доставчик на телекомуникационни и медийни услуги за Югоизточна Европа. През последните 18 години разширява присъствието си както чрез естествен растеж, така и чрез придобивания на други компании. Към момента оперира с над 4400 служители и осигурява услуги на повече от 1 800 000 домакинства, пише в съобщението но Виваком.</p>
      <p> </p>
    </article>
  </body>
</html>