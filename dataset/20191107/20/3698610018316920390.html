<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-rozpoviv-yaki-pitannya-pidnime-na-samiti-lideriv-normandskoyi-chetvirki-328858_.html"/>
    <meta property="og:site_name" content="DT.ua"/>
    <meta property="article:published_time" content="2019-11-07T20:49:00+00:00"/>
    <meta property="og:title" content="Зеленський розповів, які питання підніме на саміті лідерів нормандської четвірки"/>
    <meta property="og:description" content="Президент пообіцяв, що всю інформацію про переговори розкажуть українцям."/>
  </head>
  <body>
    <article>
      <h1>Зеленський розповів, які питання підніме на саміті лідерів нормандської четвірки</h1>
      <h2>Президент пообіцяв, що всю інформацію про переговори розкажуть українцям.</h2>
      <address>
        <time datetime="2019-11-07T20:49:00+00:00">07 Nov 2019, 20:49</time>
      </address>
      <p>Президент Володимир Зеленський записав відеозвернення, в якому підняв ряд важливих і обговорюваних питань, серед яких - розведення сил у Донбасі і <b><a href="https://dt.ua/POLITICS/zelenskiy-nazvav-golovnoyu-metoyu-rozvedennya-ne-normandskiy-samit-a-skorochennya-obstriliv-327796_.html">підготовка до зустрічі в нормандському форматі</a></b>.</p>
      <p>За словами гаранта, на зустрічі будуть піднімати питання подальшого розведення сил в Донбасі.</p>
      <p>"Який далі план дій, в яких містах чи селах буде розведення військ, яким буде формат нового обміну (утримуваними особами), які строки та який формат виборів в Донбасі буде... Всі ці питання треба промовляти на нормандській зустрічі, а потім приходити до суспільства і говорити - ось у нас є такі варіанти рішень, ніяких таємниць", - заявив Зеленський.</p>
      <p>Він зазначив, що після переговорів у нормандському форматі всю інформацію обов'язково розкажуть українцям.</p>
      <p>Президент підкреслив, що без розмови з людьми неможливо буде завершити конфлікт на сході України.</p>
      <p>"З 2016 року цих зустрічей не було, давайте порахуємо, скільки людей загинуло за цей час. Нормандський формат спрямований на те, щоб відновити діалог, який може наблизити нас до припинення війни і повернення наших територій і повернення полонених", - додав гарант.</p>
      <p>Говорячи про розведення військ, Зеленський зазначив, що на цю тему є багато фейків і маніпуляцій. За його словами, інформаційну війну проти України тепер ведуть не тільки російські ЗМІ.</p>
      <p>"Фейки, маніпуляції, інформаційна війна... Раніше це була війна з російськими засобами масової інформації, тепер це війна ще і всередині нашої країни. Незважаючи на те, що ми кілька разів збиралися з представниками наших засобів масової інформації. Деякі з них не розуміють, що вони роблять", - сказав він.</p>
      <figure>
        <iframe src="https://www.youtube.com/embed/r7MUy2gowZ8" width="640" height="360" data-service="Youtube" scrolling="no"/>
      </figure>
      <p>Як повідомлялося, <b><a href="https://dt.ua/UKRAINE/u-mvs-ozvuchili-chas-i-datu-rozvedennya-sil-v-petrivskomu-328854_.html">третій етап розмінування</a></b> на ділянці Богданівка-Петрівське відбудеться в п'ятницю, 8 листопада, опівдні. Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Розведення почалося опівдні 29 жовтня: українські військові та НВФ бойовиків запустили в повітря зелені і білі ракети, які сигналізують про готовність до початку процесу.</p>
      <p>Успішне розведення є однією з умов проведення зустрічі в нормандському форматі.</p>
      <p>Детальніше про наслідки розведення читайте в матеріалі Юрія Бутусова <a href="https://dt.ua/internal/male-zolote-a-cina-velika-328202_.html">"<b>Мале Золоте, а ціна велика</b>"</a> у тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>