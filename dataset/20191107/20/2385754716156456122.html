<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596278/politografiseis-en-anamoni-ton-oron-entolis-i-trimelis-epitropi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T20:40:00+00:00"/>
    <meta property="og:title" content="Πολιτογραφήσεις: Εν αναμονή των όρων εντολής η τριμελής Επιτροπή"/>
    <meta property="og:description" content="Για να σηκώσουν μανίκια οι τρεις διορισθέντες της Επιτροπής για τις πολιτογραφήσεις και συγκεκριμένα η Γενική Λογίστρια, Ρέα Γεωργίου, η Πρόεδρος Επιτροπής..."/>
  </head>
  <body>
    <article>
      <h1>Πολιτογραφήσεις: Εν αναμονή των όρων εντολής η τριμελής Επιτροπή</h1>
      <address><time datetime="2019-11-07T20:40:00+00:00">07 Nov 2019, 20:40</time> by <a rel="author">Κυριάκος Πενηνταέξ</a></address>
      <p><b>Για να σηκώσουν μανίκια οι τρεις διορισθέντες της Επιτροπής για τις πολιτογραφήσεις και συγκεκριμένα η Γενική Λογίστρια, Ρέα Γεωργίου, η Πρόεδρος Επιτροπής Κεφαλαιαγοράς, Δήμητρα Καλογήρου, και η λειτουργός της Νομικής Υπηρεσίας, της οποίας το όνομα δεν έχει ακόμη γνωστοποιηθεί, θα πρέπει να πάρουν τους όρους εντολής. Αυτοί, όπως πληροφορείται το ΣΙΓΜΑ, ετοιμάζονται από το Υπουργείο Εσωτερικών. Από τους όρους εντολής θα ξεκαθαρίσουν πολλά. <br/></b> <br/>Το πιο βασικό είναι κατά πόσο θα εκχωρηθούν από το Υπουργικό σε αυτή την Επιτροπή αρμοδιότητες για ριζικό και εξ αρχής έλεγχο στους 2000 χιλιάδες και πλέον φακέλους πολιτογραφήσεων ή να θα περιοριστεί στην αξιολόγηση του αντίστοιχου ελέγχου που έχει ήδη αρχίσει το Υπουργείο Εσωτερικών. Ο νομικός Ανδρέας Αγγελίδης κρούει τον κώδωνα του κινδύνου σε ό,τι αφορά την σύνθεση της Επιτροπής, που θα πρέπει να ληφθεί σοβαρά υπόψη. Προσθέτουμε και την δεοντολογική σκοπιά του ζητήματος. <br/> <br/>Δηλαδή, τι είναι πιο ορθό, να γίνει εξ αρχής έρευνα από την ανεξάρτητη Επιτροπή ή να γίνει έρευνα με βάση έκθεση από το υπουργείο που είναι υπεύθυνο για το υπό διερεύνηση πρόγραμμα. Αυτά τα ερωτήματα φυσικά θα απαντηθούν με την δημοσιοποίηση των όρων εντολής. <br/> <br/>Αυτό που θεωρείται δεδομένο είναι ότι στο κάδρο θα βρεθούν και ενδεχόμενες πειθαρχικές και ποινικές ευθύνες εναντίον προσώπων που είχαν ή έχουν εμπλοκή στο ζήτημα των πολιτογραφήσεων.<br/> <br/>Σωστή και επιβεβλημένη κίνηση η ακύρωση διαβατηρίων,  αλλά εξίσου σωστή και η αναζήτηση ευθυνών από όσους εκμεταλλεύτηκαν τα αρχικά κενά στο πρόγραμμα και ξεφτίλισαν και ξεφτιλίζουν μέχρι σήμερα την Κύπρο, αλλά και το ίδιο το πρόγραμμα ξένων επενδύσεων, το οποίο, όπως διαφαίνεται, έχει προσδώσει οφέλη στην οικονομία του τόπου.  <br/> <br/>Το ΣΙΓΜΑ επικοινώνησε με την Πρόεδρο της Επιτροπής Κεφαλαιαγοράς, Δήμητρα Καλογήρου, η οποία δήλωσε πλήρως θετική στο να παρέχει την ζητούμενη βοήθεια στο κράτος.<br/> </p>
      <figure>
        <iframe src="https://www.youtube.com/embed/55CWVK_gpco" width="560" height="315" data-service="Youtube" scrolling="no"/>
      </figure>
    </article>
  </body>
</html>