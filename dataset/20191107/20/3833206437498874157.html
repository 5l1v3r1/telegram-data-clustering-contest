<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Posledni-novini-za-sustoyanieto-na-Stoyanka-Mutafova-912052"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T20:49:00+00:00"/>
    <meta property="og:title" content="Последни новини за състоянието на Стоянка Мутафова"/>
    <meta property="og:description" content="Специалистите в Университетска болница &quot;Лозенец“ са отчели леко подобрение в състоянието на Стоянка ..."/>
  </head>
  <body>
    <article>
      <h1>Последни новини за състоянието на Стоянка Мутафова</h1>
      <address>
        <time datetime="2019-11-07T20:49:00+00:00">07 Nov 2019, 20:49</time>
      </address>
      <p>Специалистите в Университетска болница "Лозенец“ са отчели леко подобрение в състоянието на Стоянка Мутафова, която лежи там след операция по отстраняване на жлъчния мехур.</p>
      <p>Голямата актриса вече не поддържа висока температура, по-контактна е и по-активно комуникира с мимика и жестове, но трудно говори заради интубиращата апаратура. По устните й обаче вече се разчитат думите "да“, "не“ и "добре“, а погледът й е по-жив, разказа за Монитор мениджърът на звездата Евгени Боянов.</p>
      <p>Показатели като кръвно налягане, сърдечен ритъм и т.н. са в норма. Утре ще бъдат готови и резултатите от микробиологичните изследвания, които ще покажат дали антибиотиците окончателно са победили инфекцията.</p>
      <p>"Знаем, че възстановяването няма да е бързо, но медиците се въздържат да споменават какъвто и да било конкретен срок“, отбеляза Боянов. Те казват, че в подобна ситуация са имали немалко успешно спасени пациенти, но всичко зависи от конкретния случай и силите на организма. А доколкото познаваме неукротимия характер на Стоянка, можем силно да се надяваме и този път тя да пребори здравословните проблеми.</p>
      <p>Неотлъчно до нея е дъщеря й Мария Грубешлиева-Муки, която напълно е стоплила отношения с мениджъра и само на него давала картбланш за достъп в реанимацията. "Защото Стоянка много те обича“, обяснила Муки.</p>
      <p>На 21 октомври 97-годишната театрална легенда преживя отстраняване на жлъчния мехур след двуседмично възпаление на жлъчката. Муки разказа, че е дала съгласие за животоспасяващата интервенция, тъй като лекарите й обяснили, че в противен случай на майка й остават дни до фатален изход. Постоперативно обаче Мутафова вдигна висока температура.</p>
      <p>Отделно от това актрисата имала и притиснат нерв на кръста, който засегнала при падане през лятото. След време се появила нетърпима болка в кръста. Застудяването допълнително изостряло болежката.</p>
      <p>"Благодаря на докторите, които се грижат за нея!“, коментира Муки пред медиите.</p>
    </article>
  </body>
</html>