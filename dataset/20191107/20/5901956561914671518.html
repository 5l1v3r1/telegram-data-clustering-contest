<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/s-pikadom-med-235104"/>
    <meta property="og:site_name" content="Slovenske novice"/>
    <meta property="article:published_time" content="2019-11-07T20:57:00+00:00"/>
    <meta property="og:title" content="S pikadom med"/>
    <meta property="og:description" content="Dve slovenski ekipi, ženska in moška, se bosta med prihodnjim ponedeljkom (7. oktobra) in soboto, 12. oktobra, ko bodo na vrsti finalni obračuni, udeležili svetovnega prvenstva v klasičnem pikadu..."/>
  </head>
  <body>
    <article>
      <h1>S pikadom med</h1>
      <h2>Slovenski igralci pikada gredo na svetovno prvenstvo, Benjamin Pratner pa je postal drugi Slovenec, ki mu je uspelo uvrstiti se med svetovno elito profesionalnih igralcev.</h2>
      <address><time datetime="2019-11-07T20:57:00+00:00">07 Nov 2019, 20:57</time> by <a rel="author">Dejan Vodovnik</a></address>
      <slideshow>
        <figure>
          <img src="https://www.slovenskenovice.si/images/slike/2019/10/05/1211916.jpg"/>
          <figcaption>FOTO: Guliver/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1211889.jpg"/>
          <figcaption>Ženska reprezentanca v pikadu FOTO: PZS</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1211888.jpg"/>
          <figcaption>Mojca Mužič, legenda ženskega pikada v Sloveniji FOTO: PZS</figcaption>
        </figure>
        <figure>
          <img src="https://www.slovenskenovice.si/images/slike/2019/10/05/1211917.jpg"/>
          <figcaption>FOTO: Guliver/GETTY IMAGES</figcaption>
        </figure>
      </slideshow>
      <p>Dve slovenski ekipi, ženska in moška, se bosta med prihodnjim ponedeljkom (7. oktobra) in soboto, 12. oktobra, ko bodo na vrsti finalni obračuni, udeležili svetovnega prvenstva v klasičnem pikadu, ki bo v Romuniji in na katerem bo sodelovalo 54 reprezentanc v moški in 48 v ženski konkurenci.</p>
      <figure>
        <img src="https://www.slovenskenovice.si/images/slike/2019/10/05/1211917.jpg"/>
        <figcaption>FOTO: Guliver/GETTY IMAGES</figcaption>
      </figure>
      <p>Vodstvo Pikado zveze Slovenije, sicer polnopravne članice Olimpijskega komiteja Slovenije (OKS- ZŠZS) z glasovalno pravico, se je leta 2010 odločilo, da začne poleg elektronskega pikada razvijati tudi klasični pikado (steel dart), ki je bil dolgo v mirovanju, zato je leta 2017 ustanovilo sekcijo zanj.</p>
      <figure>
        <img src="https://www.slovenskenovice.si/images/slike/2019/10/05/1211888.jpg"/>
        <figcaption>Mojca Mužič, legenda ženskega pikada v Sloveniji FOTO: PZS</figcaption>
      </figure>
      <p>Kot povedo pikadisti, je moška ekipa za tokratno prvenstvo sestavljena iz dveh izkušenih igralcev (<b>Mitja Habjan</b> in <b>Benjamin Pratnemer</b>) ter dveh mlajših, nadarjenih, od katerih vodstvo zveze veliko pričakuje (<b>Sašo Vütek</b> in <b>Leon Mertük</b>).<br/><br/>Najizkušenejši je zagotovo Mitja Habjan iz Poljčan, ki je pikado začel igrati leta 1993 in ima osvojenih največ lovorik državnega prvaka in je redni reprezentant v elektronskem pikadu.<br/> </p>
      <h3>Decembra na zaključni turnir</h3>
      <p>Najboljši igralec v klasičnem in elektronskem pikadu v zadnjih sezonah je Benjamin Pratnemer iz Maribora; zmagal je na dveh BDO – WDF turnirjih evropskega ranga v Budimpešti, zaseda 3. mesto v točkovanju vzhodne Evrope po verziji BDO (British darts Organisation) in 20. mesto na svetovni lestvici WDF, njegov največji uspeh pa je zmaga na septembrskih kvalifikacijah v Budimpešti in uvrstitev na zaključek PDC (Professional Darts Corporation) v Veliki Britaniji.</p>
      <figure>
        <img src="https://www.slovenskenovice.si/images/slike/2019/10/05/1211889.jpg"/>
        <figcaption>Ženska reprezentanca v pikadu FOTO: PZS</figcaption>
      </figure>
      <p>Tekmovanje bo v Londonu, in sicer v znameniti dvorani William Hill od 13. decembra 2019 do 1. januarja 2020. To je največji in najbolj cenjen in gledan turnir pikada na svetu. Beno je šele drugi Slovenec, ki mu je uspela uvrstitev med svetovno elito profesionalnih igralcev.<br/> </p>
      <h3>Legendarna pikadistka Mojca</h3>
      <p>Slovenijo pa bodo zastopale tudi ženske, in sicer <b>Mojca Mužič</b> iz Nove Gorice, <b>Aleksandra Gršeta</b> iz Ljubljane, <b>Jasmina Hartman</b> iz Radelj ob Dravi, <b>Mojca Škafar</b> iz Beltincev in <b>Irena Tretjak</b> iz Slovenj Gradca.<br/><b>Razlika</b><br/>Razlika med elektronskim in klasičnim pikadom je v tarči, saj je ta pri slednjem iz plute, v katero igralci mečejo puščice z jekleno konico. To je najstarejša zvrst igranja pikada in najbolj popularna v Angliji, na Škotskem in na Irskem. Rezultat se ročno sešteva, zato je na velikih tekmovanjih pri tarči sodnik, da sešteva točke obeh igralcev in jih piše na tablo.<br/><br/><br/>Mojca je, povedo poznavalci, legenda ženskega pikada v Sloveniji; s 17 leti je bila evropska prvakinja, je šestkratna mediteranska prvakinja v klasičnem pikadu, 2003. je osvojila 3. mesto v BDO-verziji v Londonu, 2008. je bila zmagovalka pokala Azije v Hongkongu, bila je evropska prvakinja 2018. v elektronskem pikadu po verziji EDU (Europian Darts Union), ki je potekalo v Italiji, in prav tako po verziji EDF (Europian Darts Federation), ki je bilo v Podčetrtku. Vsakič ko je nastopila na državnem prvenstvu, je osvojila naslov državne prvakinje.</p>
    </article>
  </body>
</html>