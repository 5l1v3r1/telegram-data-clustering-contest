<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/podle-junckera-trump-nakonec-cla-na-dovoz-automobilu-z-eu-neuvali/1818532?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-07T20:58:00+00:00"/>
    <meta property="og:title" content="Podle Junckera Trump nakonec cla na dovoz automobilů z EU neuvalí"/>
    <meta property="og:description" content="Berlín - Šéf dosluhující Evropské komise (EK) Jean-Claude Juncker je přesvědčen, že americký prezident Donald Trump cla na dovoz aut a automobilových součástek z Evropské unie do USA nakonec nezavede. Juncker to řekl v rozhovoru, který zveřejnil německý deník Süddeutsche Zeitung. Trump v květnu prohlásil, že část dovozu aut představuje hrozbu pro národní bezpečnost USA a že uvažuje o uvalení dodatečných cel. Konečné rozhodnutí však odložil o půl roku."/>
  </head>
  <body>
    <article>
      <h1>Podle Junckera Trump nakonec cla na dovoz automobilů z EU neuvalí</h1>
      <address><time datetime="2019-11-07T20:58:00+00:00">07 Nov 2019, 20:58</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Šéf dosluhující Evropské komise (EK) Jean-Claude Juncker je přesvědčen, že americký prezident Donald Trump cla na dovoz aut a automobilových součástek z Evropské unie do USA nakonec nezavede. Juncker to řekl v rozhovoru, který zveřejnil německý deník Süddeutsche Zeitung. Trump v květnu prohlásil, že část dovozu aut představuje hrozbu pro národní bezpečnost USA a že uvažuje o uvalení dodatečných cel. Konečné rozhodnutí však odložil o půl roku.</p>
      <p>"Trump bude trochu popudlivý, ale cla na automobily nebudou. Neudělá to... Mluvíte s mužem, který je o tom dobře informovaný," řekl Juncker německému deníku.</p>
      <p>Spojené státy mají do 14. listopadu rozhodnout o tom, zda na dovoz aut a součástek ze zemí unie uvalí cla ve výši až 25 procent. Poslední dobou se však množí signály, že Washington k zavedení cel prozatím nesáhne. Americký ministr obchodu Wilbur Ross v říjnu řekl, že USA by se místo zavedení cel mohly rozhodnout pro nová obchodní jednání s Evropskou unií.</p>
      <p>Evropská komise opakovaně varovala, že by v případě zavedení cel přikročila k odvetným krokům. Upozornila také, že zavedení nových cel na dovoz aut a automobilových součástek do USA by poškodilo rovněž americký automobilový průmysl.</p>
      <p>Výkonný ředitel českého Sdružení automobilového průmyslu Zdeněk Petzl v červnu uvedl, že případná americká cla na sektor by potenciálně ohrozila až pětinu českého exportu v automobilovém průmyslu a až 25.000 pracovních míst.</p>
    </article>
  </body>
</html>