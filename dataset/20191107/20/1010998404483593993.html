<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/treta-poredna-svetovna-titla-za-ruzhdi-ruzhdi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T20:11:00+00:00"/>
    <meta property="og:title" content="Трета поредна световна титла за Ружди Ружди"/>
    <meta property="og:description" content="Българинът отново отвя конкуренцията в тласкането на гюле"/>
  </head>
  <body>
    <article>
      <h1>Трета поредна световна титла за Ружди Ружди</h1>
      <h2>Българинът отново отвя конкуренцията в тласкането на гюле</h2>
      <address>
        <time datetime="2019-11-07T20:11:00+00:00">07 Nov 2019, 20:11</time>
      </address>
      <p>Ружди Ружди е световен шампион в тласкането на гюле за трети път в своята кариера! Българинът не остави шанс на конкуренцията на първенството по лека атлетика за хора с увреждания в Дубай, триумфирайки с резултат 12.25 м, постигнат от петия опит. Среброто завоюва полякът Лех Щолтман с 12.22 м, а бронзът остана за сърбина Небойша Дурич с 12.15 м.</p>
      <p>Това е второ злато за България в Дубай, след като Християн Стоянов спечели бягането на 1500 м.</p>
      <p>Ружди Ружди вече има в своята витрина три световни титли – от Доха (2015 г.), Лондон (2017 г.) и Дубай (2019 г.). Той все още държи световния рекорд в тласкането на гюле (12.47 м) в групата с тази степен на увреждане (F55), постигнат на световния шампионат в английската столица.</p>
      <p>Най-голямото постижение за родения в град Глоджево спортист остава титлата от параолимпийските игри в Рио де Жанейро от 2016 г.</p>
      <p>Той е покорявал европейския връх четири пъти – на първенствата в Щандсканал, Холандия (2012 г.), Суонзи, Уелс (2014 г.), Гросето, Италия (2016 г.) и Берлин, Германия (2018 г.).</p>
      <p>Ружди Ружди е роден в Глоджево през 1991 г. Когато е на 17 години претърпява катастрофа, която го парализира. Ужасният инцидент отваря очите му за спорта, където в момента е хегемон. Заслуга за това има и дългогодишният му треньор Радостин Тодоров.</p>
    </article>
  </body>
</html>