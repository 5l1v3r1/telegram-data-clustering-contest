<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/mob-lynching-jharkhand-case-against-13"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-07T20:23:00+00:00"/>
    <meta property="og:title" content="ജാര്‍ഖണ്ഡിലെ ആള്‍ക്കൂട്ട കൊലപാതകം: 13 പേര്‍ക്കെതിരെ കൊലക്കുറ്റത്തിന് കേസെടുത്തു"/>
    <meta property="og:description" content="റാഞ്ചി: ജാര്‍ഖണ്ഡിലെ ആള്‍ക്കൂട്ട കൊലപാതകത്തില്‍ 13 പേര്‍ക്കെതിരെ കൊലക്കുറ്റത്തിന് കേസെടുത്തു. കൂലിത്തൊഴിലാളിയായ മുബാറക് അന്‍സാരിയെ മോഷണമാരോപിച്ച് അടിച്ചുകൊലപ്പെടുത്തിയതിനാണ് പൊലീസ് കേസെടുത്തത്. ആക്രമണത്തിന് ഇരയായ അക്തര്‍ അന്‍സാരി ആശുപത്രിയില്‍ ചികിത്സയിലാണ്.  കൊലപാതകം, വധശ്രമം എന്നിവയടക്കമുള്ള വകുപ്പുകള്‍..."/>
  </head>
  <body>
    <article>
      <h1>ജാര്‍ഖണ്ഡിലെ ആള്‍ക്കൂട്ട കൊലപാതകം: 13 പേര്‍ക്കെതിരെ കൊലക്കുറ്റത്തിന് കേസെടുത്തു</h1>
      <address><time datetime="2019-11-07T20:23:00+00:00">07 Nov 2019, 20:23</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>റാഞ്ചി: ജാര്‍ഖണ്ഡിലെ ആള്‍ക്കൂട്ട കൊലപാതകത്തില്‍ 13 പേര്‍ക്കെതിരെ കൊലക്കുറ്റത്തിന് കേസെടുത്തു. കൂലിത്തൊഴിലാളിയായ മുബാറക് അന്‍സാരിയെ മോഷണമാരോപിച്ച് അടിച്ചുകൊലപ്പെടുത്തിയതിനാണ് പൊലീസ് കേസെടുത്തത്. ആക്രമണത്തിന് ഇരയായ അക്തര്‍ അന്‍സാരി ആശുപത്രിയില്‍ ചികിത്സയിലാണ്. </p>
      <p>കൊലപാതകം, വധശ്രമം എന്നിവയടക്കമുള്ള വകുപ്പുകള്‍ പ്രകാരമുള്ള കുറ്റങ്ങള്‍ ഉൾപ്പെടുത്തിയാണ് പൊലീസ് ‌എഫ്.ഐ.ആര്‍ റജിസ്റ്റര്‍ ചെയ്തിരിക്കുന്നത്. ‌കേസില്‍ ഇതിനോടകം അഞ്ച് പേരെ പൊലീസ് പിടികൂടി.</p>
      <p>ധന്‍ബാദ് ജില്ലയിലെ ഗോവിന്ദ്പൂര്‍ ബോക്കാറോ തര്‍മല്‍ പൊലീസ് സ്റ്റേഷന്‍ പരിധിയിലാണ് സംഭവം. ‌കൂലിത്തൊഴിലാളികളായ സഹോദരങ്ങളാണ് ആക്രമണത്തിന് ഇരയായത്. ഗുരുതരമായി പരിക്കേറ്റ മുബാറക് പിന്നീട് കൊല്ലപ്പെട്ടു. എന്നാല്‍ മോഷണം നടത്തിയെന്ന ആരോപണം ബന്ധുക്കള്‍ നിഷേധിച്ചു.</p>
      <p>നേരത്തെ ഒരു തര്‍ക്കമുണ്ടായിരുന്നു. അതിന് പകരം ചോദിക്കാനാണ് മോഷണം ആരോപിച്ച് അടിച്ചുകൊന്നതെന്നും കൊല്ലപ്പെട്ട മുബാറക് അന്‍സാരിയുടെ ഭാര്യ പറഞ്ഞു. <br/> </p>
    </article>
  </body>
</html>