<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/snart-darligst-i-europa-league/71792700"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T20:42:01+00:00"/>
    <meta property="og:title" content="Snart dårligst i Europa League"/>
    <meta property="og:description" content="Det er alltid vondt å tape fotballkamper. Måten Rosenborg taper på i Europa League gjør alt veldig mye vondere."/>
  </head>
  <body>
    <article>
      <h1>Snart dårligst i Europa League</h1>
      <h2>Det er alltid vondt å tape fotballkamper. Måten Rosenborg taper på i Europa League gjør alt veldig mye vondere.</h2>
      <address><time datetime="2019-11-07T20:42:01+00:00">07 Nov 2019, 20:42</time> by <a rel="author">Morten P KOMMENTAR</a></address>
      <ul>
        <li>
          <b>Rosenborg-Sporting 0–2 (0–2)</b>
        </li>
      </ul>
      <p><b>DET ER ILLE </b>og på kanten til det pinlige at Rosenborg taper fotballkamper og går fra den ene fiaskoen til den andre i Europa League. Måten de gjør det på, der en etter forholdene OK andreomgang ikke er spesielt formildende, er direkte skremmende for en stor klubb med ambisjoner.</p>
      <p><b>GRUSOMME BALLTAP PÅ</b> egen halvdel, rett i dusjen-pasninger, elendig kontradekning, halvhjerta press og uoppmerksomhet i egen boks, man vet nesten ikke hvor man skal begynne. Rosenborgs mangellapp synes å være uendelig. Og hadde jeg ikke visst bedre ville jeg sagt at Rosenborg ikke bryr seg.</p>
      <p>Sånn ser det nemlig ut, stort sett over hele banen.</p>
      <p>Rosenborg er ikke i nærheten.</p>
      <p><b>FØR SPORTING PÅ</b> Lerkendal snakket alle om de tre siste åra, og kypriotiske Apollon Limassols15 gruppespillkamper på rad uten seier i Europa League. Bare det forteller en del om situasjonen. Etter tapet for Sporting er Rosenborg bare en kamp unna å tangere den elendigheten. Det forteller alt. Men tar du med det Rosenborg har gjort i Europa League siden 2010 ser du at det ikke er tilfeldig.</p>
      <p>Det er faktisk enda verre.</p>
      <p>Ikke bare for Rosenborg, som alltid snakker høyt og har definerte og klare målsettinger når det gjelder klubbens deltakelse i Europa.</p>
      <p>Det er dessverre også – med unntakene Molde 2015/2016 og Sarpsborg 2018 – en trist påminnelse om hvor norsk klubbfotball står i det internasjonale bildet.</p>
      <p><b>SIDEN 2010 HAR</b> Rosenborg spilt 34 kamper fordelt på seks gruppespill i Europa League. De har vunnet fire! Tre på Lerkendal og en i Wien tilbake i 2012. Det er alt. Det er nesten ingenting. Og siden 2–1 over Rapid borte for sju år siden har Rosenborg bare tatt fire av 39 poeng på bortebane.</p>
      <p>Problemene i Europa er altså ikke av nyere dato.</p>
      <p>De er vedvarende.</p>
      <p>Og de blir stadig dårligere.</p>
      <p><b>RESULTATENE FRA DE</b> seks siste gruppespillene i Europa League ser slik ut:</p>
      <p>
        <b>2010 (1-0-5 3-13)</b>
      </p>
      <ul>
        <li>Leverkusen-Rosenborg 4–0</li>
        <li>Rosenborg-Aris 2–1</li>
        <li>Atletico-Rosenborg 3–0</li>
        <li>Rosenborg-Atletico 1–2</li>
        <li>Rosenborg-Leverkusen 0–1</li>
        <li>Aris-Rosenborg 2–0</li>
      </ul>
      <p>
        <b>2012 (2-0-4 7-10):</b>
      </p>
      <ul>
        <li>Rapid Wien-Rosenborg 1–2</li>
        <li>Rosenborg-Leverkusen 0–1</li>
        <li>Rosenborg-Metalist 1–2</li>
        <li>Metalist-Rosenborg 3–1</li>
        <li>Rosenborg-Rapid Wien 3–2</li>
        <li>Leverkusen-Rosenborg 1–0</li>
      </ul>
      <p>
        <b>2015 (0-2-4 4-10):</b>
      </p>
      <ul>
        <li>St. Etienne-Rosenborg 2–2</li>
        <li>Rosenborg-Dnipro 0–1</li>
        <li>Lazio-Rosenborg 3–1</li>
        <li>Rosenborg-Lazio 0–2</li>
        <li>Rosenborg-St. Etienne 1–1</li>
        <li>Dnipro-Rosenborg 3–0</li>
      </ul>
      <p>
        <b>2016 (1-2-3 6-11):</b>
      </p>
      <ul>
        <li>Real Sociedad-Rosenborg 4–0</li>
        <li>Rosenborg-Vardar 3–1</li>
        <li>Zenit-Rosenborg 3–1</li>
        <li>Rosenborg-Zenit 1–1</li>
        <li>Rosenborg-Real Sociedad 0–1</li>
        <li>Vardar-Rosenborg 1–1</li>
      </ul>
      <p>
        <b>2018 (0-1-5 4-13):</b>
      </p>
      <ul>
        <li>Celtic-Rosenborg 1–0</li>
        <li>Rosenborg-Leipzig 1–3</li>
        <li>Salzburg-Rosenborg 3–0</li>
        <li>Rosenborg-Salzburg 2–5</li>
        <li>Rosenborg-Celtic 0–1</li>
        <li>Leipzig-Rosenborg 1–1</li>
      </ul>
      <p>
        <b>2019 (0-0-3 1-6):</b>
      </p>
      <ul>
        <li>LASK-Rosenborg 1–0</li>
        <li>Rosenborg-PSV 1–4</li>
        <li>Sporting-Rosenborg 1–0</li>
        <li>Rosenborg-Sporting 0–2</li>
      </ul>
      <p><b>LEGGER MAN SAMMEN</b> de 34 kampene sitter man igjen med rekka 4-5-25. Målforskjellen er 25-65, minus 40 scoringer. Og mer er det egentlig ikke å si om saken, tallene er i alle sammenhenger skrekkelige.</p>
      <p>28. november kommer LASK Linz til Lekendal.</p>
      <p><b>MENS DET ENNÅ </b>var varmt i været, da Rosenborg hjemme på Lerkendal lenge hadde 1–0 på Dinamo Zagreb før utlikningen kom og håpet forsvant i den siste kvalifiseringskampen til Champions League, gikk Norges største fotballklubb til Europa League med store ambisjoner. Etter en god trekning var målet 16-delsfinalen i februar 2020.</p>
      <p>Etter fire kamper i gruppespillet handler det bare om å gjøre det bedre enn det elendige gruppespillet i fjor.</p>
      <p>Da tok Rosenborg ett poeng.</p>
    </article>
  </body>
</html>