<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816026.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-07T20:00:00+00:00"/>
    <meta property="og:title" content="جدیدترین تصاویر از &quot;مریخ&quot; منتشر شد"/>
    <meta property="og:description" content="به گزارش ایسنا و به نقل از دیلی میل"/>
  </head>
  <body>
    <article>
      <h1>جدیدترین تصاویر از "مریخ" منتشر شد</h1>
      <address>
        <time datetime="2019-11-07T20:00:00+00:00">07 Nov 2019, 20:00</time>
      </address>
      <p>مریخ نورد "کنجکاوی" (Curiosity rover) ناسا اخیرا تصاویر جدیدی از سیاره سرخ و دهانه گیل به ثبت رسانده است.</p>
      <p>به گزارش ایسنا و به نقل از دیلی میل<b>،</b>  مریخ نورد کنجکاوی اخیرا یک سری تصاویر جالب از منظره خاص سیاره مریخ به ثبت رسانده است. این مریخ نورد ۳ نوامبر سال جاری توسط دوربین" Right Navigation" خود موفق به ثبت تصاویر زیر از سیاره سرخ شد. ناسا تصاویر مذکور را "سُل ۲۵۷۳ " (Sol ۲۵۷۳) نامیده است. یک سل برابر با یک روز مریخ است.  در این تصویر دهانه گیل و منطقه‌ای موسوم به "بات مرکزی" (Central Butte) قابل مشاهده است. کنجکاوی با تجزیه و تحلیل لایه‌های سنگ رسوبی در اطراف بات مرکزی ، به دانشمندان این امکان را می‌دهد تا سرنخ‌هایی راجع به وجود آب در گذشته مریخ به دست آورند.</p>
      <figure>
        <img src="https://cdn.isna.ir/d/2019/11/06/3/61479579.jpg"/>
      </figure>
      <figure>
        <img src="https://cdn.isna.ir/d/2019/11/06/3/61479578.jpg"/>
      </figure>
      <p>"کریستن بنت" (Kristen Bennett) زمین شناس سیاره‌ای ناسا گفت: پس از همه این مشاهدات ، کنجکاوی شروع به حرکت در اطراف بات می‌کند تا آن را به طور کامل بررسی کند. ما انتظار داریم که کنجکاوی در مشاهدات بعدی نماهای شگفت انگیز از بات مرکزی را ثبت کند.</p>
      <figure>
        <img src="https://cdn.isna.ir/d/2019/11/06/3/61479580.jpg"/>
      </figure>
      <figure>
        <img src="https://cdn.isna.ir/d/2019/11/06/3/61479582.jpg"/>
      </figure>
      <p>این مریخ نورد در تاریخ ۱۱ اکتبر پس از آنکه دومین آزمایش "شیمی خیس"(wet chemistry) خود را با استفاده از حلال‌ها برای کمک به آزمایشگاه قابل حمل آن در شناسایی مولکول‌های مبتنی بر کربن مورد نیاز برای تشکیل زندگی که "ترکیبات آلی"(organic compounds) نام دارند، به پایان رساند یک سلفی از خود گرفت.</p>
      <figure>
        <img src="https://cdn.isna.ir/d/2019/11/06/3/61479583.jpg"/>
      </figure>
      <p>در حدود ۹۸۴ فوت(۳۰۰ متر) پشت این مریخ نورد، منطقه "ورا روبن ریج"(Vera Rubin Ridge) قرار دارد که کنجکاوی تقریباً یک سال پیش از آن خارج شد. جلوتر از این منطقه، می‌توانید گودال گیل و لبه شمالی این گودال را مشاهده کنید. کنجکاوی به کوه شارپ که کوهی به طول ۵ مایل(۵ کیلومتری) است و در داخل گودال قرار دارد، صعود کرده و این سلفی را از خود به ثبت رسانده است.</p>
      <p>⁣ کوه ائولیس یا کوه شارپ، یک کوه در مریخ است که در مرکز "گودال گیل"(Gale Crater) سربرافراشته است. ارتفاع این کوه از کف گودال گیل بیش از ۵.۵ کیلومتر است. گودال "گِیل"، دهانه‌ای در مریخ است که در اثر تغییری در سطح مریخ شکل گرفته و شواهد بسیاری مبنی بر وجود آب در گذشته در آن دیده می‌شود. وجود چنین شواهدی، گودال "گِیل" را به مکان مناسبی برای بررسی‌های مریخ‌نورد کنجکاوی تبدیل کرده است. این سلفی توسط تصویربردار لنز دستی مریخ‌نورد(Mars Hand Lens Imager) گرفته شده است. این دوربین در انتهای بازوی روباتیک مریخ نورد قرار دارد.</p>
      <p>این مریخ‌نورد که در حال حاضر در ماموریت به سر می‌برد، هنگام حرکت در مریخ و ارسال داده‌های جدید در مورد محیط مریخ و تغییرات آن به مرور زمان، نمونه‌هایی را از هر لایه جمع‌آوری می‌کند. شاید کنجکاوی در ماموریت‌های آینده خود بتواند لایه‌های بیشتری را برای ارزیابی ساختار صخره‌های مریخ، مورد بررسی قرار دهد. این ماموریت‌ها می‌توانند از اسرار بیشتری در مورد مریخ میلیون‌ها سال پیش پرده بردارند.</p>
      <p>
        <b>مریخ نورد کنجکاوی</b>
      </p>
      <p>این کاوشگر پیچیده‌ترین کاوشگری است که سازمان فضایی آمریکا، ناسا، به سیاره سرخ (مریخ) فرستاده است. این خودروی شش-چرخه ۲٫۹ متر طول و ارتفاعی به اندازه قد یک انسان معمولی و ۸۹۹ کیلوگرم وزن دارد و می‌تواند بر روی سطح سیاره حرکت کند و از موانعی تا ارتفاع ۷۵ سانتی‌متر بالا رود و دارای یک باتری پلوتونیوم است که به آن اجازه می‌دهد تا بیش از ۱۰ سال به حرکت ادامه دهد که برای بازدید از کل کفِ گودال گیل و حتی صعود به قله کوه شارپ در مریخ زمانی کافی است. این وسیله که مجهز به انواع تجهیزات علمی است، می‌تواند از خاک نمونه برداری و سنگ‌ها را سوراخ کند. یک بازوی رباتیک، نمونه‌ها را برای آنالیز ترکیب شیمیایی به آزمایشگاه درون وسیله منتقل می‌کند.</p>
    </article>
  </body>
</html>