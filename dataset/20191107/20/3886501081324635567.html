<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119028-obradovic-resenje-za-trenutnu-situaciju-je-pomeranje-izbora-i-formiranje-prelazne-tehnicke-vlade?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-07T20:15:03+00:00"/>
    <meta property="og:title" content="Obradović: Rešenje za trenutnu situaciju je pomeranje izbora i formiranje prelazne tehničke vlade"/>
    <meta property="og:description" content="Lider Dveri Boško Obradović kazao je danas da je rešenje za trenutnu &quot;političku krizu&quot; u Srbiji pomeranje izbora, odnosno potpisivanje sporazuma izmedju vlasti i opozicije i donošenje lex specijalisa, kao i formiranje prelazne tehničke vlade u kojoj bi bili i predstavnici vlasti i opozicije do izbora.&quot;Ako je ovo moglo u Crnoj Gori i Makedoniji, a što ovo ne može u Srbiji&quot;, rekao je Obradović za televiziju N1.Dodao je da Brisel i Vašington ne treba da Srbiji &quot;pričaju o demokratiji ako podržavaju režim Aleksandra Vučića&quot;.On je rekao da je u ovom trenutku &quot;jedina normalna stvar da se bojkotuju predstojeći izbori na proleće, bojkotuje Skupština i uskrati legitimitet&quot;.Govoreći o nedavnom protestu ispred zgrade Radio-televizije Srbije (RTS) tokom gostovanja predsednika Srbije Aleksandra Vučića u emisiji &quot;Upitnik&quot; kazao da su slike sa tog protesta &quot;slike suspendovane države&quot;.&quot;Gde to u svetu predsednik ne ulazi na glavni ulaz u državnu televiziju&quot;, upitao je Obradović i dodao da je Vučić &quot;ušao na tajna vrata&quot;.On je rekao…"/>
  </head>
  <body>
    <article>
      <h1>Obradović: Rešenje za trenutnu situaciju je pomeranje izbora i formiranje prelazne tehničke vlade</h1>
      <address>
        <time datetime="2019-11-07T20:15:03+00:00">07 Nov 2019, 20:15</time>
      </address>
      <p><b>Lider Dveri Boško Obradović kazao je danas da je rešenje za trenutnu "političku krizu" u Srbiji pomeranje izbora, odnosno potpisivanje sporazuma izmedju vlasti i opozicije i donošenje lex specijalisa, kao i formiranje prelazne tehničke vlade u kojoj bi bili i predstavnici vlasti i opozicije do izbora.</b><br/><br/>"Ako je ovo moglo u Crnoj Gori i Makedoniji, a što ovo ne može u Srbiji", rekao je Obradović za televiziju N1.<br/><br/>Dodao je da Brisel i Vašington ne treba da Srbiji "pričaju o demokratiji ako podržavaju režim Aleksandra Vučića".<br/><br/>On je rekao da je u ovom trenutku "jedina normalna stvar da se bojkotuju predstojeći izbori na proleće, bojkotuje Skupština i uskrati legitimitet".<br/><br/>Govoreći o nedavnom protestu ispred zgrade Radio-televizije Srbije (RTS) tokom gostovanja predsednika Srbije Aleksandra Vučića u emisiji "Upitnik" kazao da su slike sa tog protesta "slike suspendovane države".<br/><br/>"Gde to u svetu predsednik ne ulazi na glavni ulaz u državnu televiziju", upitao je Obradović i dodao da je Vučić "ušao na tajna vrata".<br/><br/>On je rekao da su ispred zgrade RTS-a bili "čudni ljudi za koje se nije znalo da li su policajci u civilu ili kriminalci, kao i da su oni blokirali Abredarevu ulicu".<br/><br/>"Kada budemo došli na vlast, RTS će morati da radi svoj posao po zakonu", poručio je Obradović.<br/><br/>Dodao je da opozicija traži pravo na objektivno informisanje i da su oni zaštitnici Ustava i zakona.<br/><br/>"Ja tamo idem da odbranim Ustav i zakon", rekao je Obradović.<br/><br/>On je naveo da on predstavlja ljude koji su "ugroženi pod ovim režimom".</p>
    </article>
  </body>
</html>