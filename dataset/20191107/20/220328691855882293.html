<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/ima-sdelka-za-btk-406138.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-07T20:19:00+00:00"/>
    <meta property="og:title" content="Има сделка за Vivacom"/>
    <meta property="og:description" content="Преговорите с UnitedGroup са приключили успешно"/>
  </head>
  <body>
    <article>
      <h1>Има сделка за Vivacom</h1>
      <address><time datetime="2019-11-07T20:19:00+00:00">07 Nov 2019, 20:19</time> by <a rel="author">сс</a></address>
      <p> </p>
      <p>Vivacom вече е с нов собственик, преговорите с UnitedGroup са приключили успешно,обавиха от телекома.</p>
      <p>Стойността на сделката не е обявена, но по информация на Reuters тя е около €1,2 милиарда. Очаква се тя да приключи през второто тримесечие на 2020 г. след получаване на необходимите регулаторни одобрения. Придобиването ще бъде финансирано чрез комбинация от нов заем и собствени средства от UnitedGroup, която е собственост на BCPartners.</p>
      <p>Придобиването ще ускори растежа на UnitedGroup, ще разшири географското ѝ присъствие и ще затвърди позицията на компанията като лидер в телеком индустрията в Югоизточна Европа. Към момента UnitedGroup развива дейността си в 6 държави в региона.</p>
      <p>България е привлекателен пазар и това придобиване ще ни помогне да диверсифицираме още повече Групата. UnitedGroup има много добър опит в придобиването и успешното интегриране на бизнеси, основан на повече от 100 придобивания, които сме направили от старта на компанията си досега, казва Виктория Боклаг, главен изпълнителен директор на UnitedGroup.</p>
      <p>"Тази сделка е голям успех и огромна възможност за VIVACOM, клиентите ѝ и генерално за България. Благодарение на усилията на всички ни, VIVACOM се превърна в един от най-успешните телекоми в Европа. А сега посреща като свои нови акционери един от най-успешните световни инвеститори със значително присъствие в Европа и Северна Америка - BCPartners. VIVACOM ще има ключова роля в бъдещото развитие на UnitedGroup, тяхната регионална технологична и медийна платформа", е цитиран да казва и Спас Русев, председател на Надзорния съвет на Vivacom и най-голям едноличен акционер в телекома.</p>
      <p>Vivacom осигурява услуги на над 1,8 милиона потребители. Компанията е първият исторически телеком оператор в страната, а в момента предлага услуги като оптичен широколентов интернет, мобилни комуникации, IPTV както на частни, така и на бизнес клиенти.</p>
      <p>Наскоро UnitedGroup придоби и хърватския телеком Tele2 срещу €220 милиона. Тя е и най-голямата кабелна компания в Сърбия, като има бизнес и в други държави в региона. Затова и описва себе си като "най-големият алтернативен телеком доставчик в държавите, съставящи бивша Югославия". Тя бе собственост на KKR, но американският фонд продаде мажоритарния дял на BC Partners преди година.</p>
      <p> </p>
    </article>
  </body>
</html>