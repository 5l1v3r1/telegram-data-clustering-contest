<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-trampa-zelenskiy-buv-gotoviy-ogolositi-pro-rozsliduvannya-proti-baydena-50052292.html"/>
    <meta property="og:site_name" content="НВ"/>
    <meta property="article:published_time" content="2019-11-07T20:53:00+00:00"/>
    <meta property="og:title" content="Зеленський був готовий оголосити про розслідування проти Байдена — NYT"/>
    <meta property="og:description" content="Президент Володимир Зеленський був готовий публічно оголосити про розслідування проти опонента президента США Дональда Трампа для розблокування військової допомоги Україні, повідомляє The New York Times."/>
  </head>
  <body>
    <article>
      <h1>Зеленський був готовий оголосити про розслідування проти Байдена — NYT</h1>
      <h2>Президент Володимир Зеленський був готовий публічно оголосити про розслідування проти опонента президента США Дональда Трампа для розблокування військової допомоги Україні, повідомляє The New York Times.</h2>
      <address>
        <time datetime="2019-11-07T20:53:00+00:00">07 Nov 2019, 20:53</time>
      </address>
      <p>За даними видання, радники Зеленського прийшли до думки, що американська військова допомога на $400 млн і підтримка мирних переговорів переважують ризики втрати двопартійної підтримки в Конгресі США.</p>
      <p>Помічники виступали за те, щоб «підкоритися вимогам», сказав NYT Петро Бурковський, старший науковий співробітник Фонду Демократичні ініціативи, який має тісні зв’язки з українським урядом.</p>
      <p>Як показали свідчення в.о. посла в Україні Вільяма Тейлора, Трамп хотів, щоб Зеленський в ефірі CNN виступив з публічною заявою про початок розслідування відносно сім'ї Джо Байдена.</p>
      <p>За словами одного з неназваних чиновників, які брали участь в обговоренні, майже всі радники Зеленського виступили за публічне оголошення про розслідування. Вони погодилися з тим, що військова допомога, а також дипломатична підтримка з боку США на переговорах щодо Донбасу переважують ризики підтримки однієї сторони в американській політиці.</p>
      <p>NYT зазначає, що не всі підтримували цю позицію. Колишній секретар Ради національної безпеки і оборони Олександр Данилюк в <a href="https://nv.ua/ukr/world/geopolitics/oleksandr-danilyuk-pidtverdiv-prisutnist-pri-telefonniy-rozmovi-zelenskogo-i-trampa-novini-ukrajini-50046306.html">інтерв'ю Радіо НВ</a> заявляв, що тепер офісу Зеленського потрібно «виправити помилки» у відносинах з США, і «зокрема, свої».</p>
      <p>За даними видання, команда Зеленського планувала, що оголошення буде зроблено 13 вересня в інтерв'ю з Фарідом Закарією, ведучим на CNN.</p>
      <p>Але резонанс навколо<a href="https://nv.ua/world/geopolitics/zhaloba-razvedchika-na-razgovor-trampa-s-zelenskim-50044931.html"> скарги інформатора на розмову Трампа із Зеленським </a>врятував офіційний Київ від прийняття остаточного рішення і усунув необхідність робити цю заяву.</p>
      <p>Скарга інформатора, який повідомив про липневу телефонну розмову між Дональдом Трампом і Володимиром Зеленським, привела до <a href="https://nv.ua/world/countries/impichment-trampa-palata-predstaviteley-prinyala-rezolyuciyu-v-podderzhku-novosti-ssha-50050930.html">запуску процедури імпічменту.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Перед цією розмовою Трамп призупинив виділення військової допомоги Україні.</p>
      <p>Тепер демократи намагаються з’ясувати, чи пов’язано рішення Трампа заблокувати військову допомогу Україні зі спробами змусити Київ почати політично мотивоване розслідування проти головного опонента Трампа — Джо Байдена.</p>
      <p>Читайте також:</p>
      <ul>
        <li>
          <a href="https://nv.ua/ukr/world/geopolitics/yovanovich-i-impichment-trampa-novini-svitu-50051710.html">Не сподобалася Трампу. Головне з розсекречених свідчень екс-посла США в Україні Марі Йованович</a>
        </li>
        <li>
          <a href="https://nv.ua/ukr/world/countries/kolomoyskiy-i-poroshenko-svidchennya-posla-ssha-novini-ukrajini-50052151.html">Вплив Коломойського і помста Порошенку. Про що розповів посол Тейлор на закритих свідченнях</a>
        </li>
      </ul>
      <p>Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).</p>
    </article>
  </body>
</html>