<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/07/lufthansa-ready-for-arbitration-as-cabin-crew-strike-begins"/>
    <meta property="og:site_name" content="euronews"/>
    <meta property="article:published_time" content="2019-11-07T20:36:37+00:00"/>
    <meta property="og:title" content="سرگردانی ۱۸۰ هزار مسافر در پی اعتصاب خدمه پرواز شرکت لوفت هانزا"/>
    <meta property="og:description" content="کارکنان شرکت لوفت هانزا مدت هاست که بر سر دستمزد و نیز برخی دیگر از مطالبات صنفی با مدیریت این مجموعه دچار مشکل شده اند. شرکت لوفت هانزا پیش از این اعلام کرده بود که میزان حقوق کارکنان را دو درصد افزایش داده است."/>
  </head>
  <body>
    <article>
      <h1>سرگردانی ۱۸۰ هزار مسافر در پی اعتصاب خدمه پرواز شرکت لوفت هانزا</h1>
      <address><time datetime="2019-11-07T20:36:37+00:00">07 Nov 2019, 20:36</time> by <a rel="author">یورونیوز فارسی </a></address>
      <p>اعتصاب بخشی از خدمه پرواز شرکت لوفت هانزا سبب شده است تا بزرگ‌ترین شرکت هواپیمایی آلمان یک هزار و سیصد پرواز خود را طی دو روز آینده لغو کند. اخلال در پروازهای این شرکت برنامه سفر بیش از ۱۸۰ هزار مسافر را برهم زده است.</p>
      <p>کارکنان بخش خدمه پرواز به دعوت یو اف او UFO، یکی از سندیکای صنفی فعال در این شرکت فعالیت خود را از شامگاه روز چهارشنبه متوقف کرده اند و این اعتصاب قرار است تا ساعت ۲۳ روز جمعه ادامه داشته باشد.</p>
      <p>بر این اساس گفته می شود که حدود هفتصد پرواز در روز پنجشنبه لغو شده و ششصد پرواز دیگر نیز که برای روز جمعه برنامه ریزی شده بود انجام نخواهد شد.</p>
      <p>در فرانکفورت که بزرگترین فرودگاه آلمان را در خود جای داده اوضاع آرام گزارش شده است زیرا لوفت هانزا از پیش مسافران را در جریان این اعتصاب قرار داده و به افرادی که طی روزهای پنجشنبه و جمعه پرواز داشتند توصیه کرده بود که به فرودگاه نیایند.</p>
      <p>در مونیخ نیز اوضاع به همین منوال گزارش شده است. یکی از مسافرانی که به فرودگاه مونیخ آمده به خبرگزاری فرانسه گفت: «خوب است که سندیکاها از حقوق کارکنان دفاع کنند اما اعتصاب ۴۸ ساعته خیلی طولانی است.»</p>
      <p>این دیدگاه را یک مسافر دیگر با ادبیاتی متفاوت تکرار می کند: «خدمه کابین خشم مسافران را برانگیخته اند.»</p>
      <p>سندیکای یو اف او روز یکشنبه نیز اعتصاب دیگری در چهار زیرمجموعه دیگر گروه لوفت هانزا سازماندهی کرده بود که در نهایت منجر به لغو یکصد برنامه پروازی شد.</p>
      <figure>
        <iframe data-src="https://twitter.com/euronewses/status/1192480580689989632" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>کارکنان شرکت لوفت هانزا مدت هاست که بر سر دستمزد و نیز برخی دیگر از مطالبات صنفی با مدیریت این مجموعه دچار مشکل شده اند. شرکت لوفت هانزا پیش از این اعلام کرده بود که میزان حقوق کارکنان را دو درصد افزایش داده است.</p>
      <p>این درحالی است که مسئولان سندیکای یو اف او این اقدام را کافی ندانسته و به بهانه امتناع لوفت هانزا از مذاکره بر سر دیگر مطالبات مطرح شده بر ادامه این جنبش اجتماعی تاکید کرده اند.</p>
      <p>لوفت هانزا همواره مشروعیت اتحادیه صنفی این شرکت را به عنوان نماینده حقوق بگیران زیر سوال برده است. مقامات این شرکت پیش از این تلاش کرده بودند تا با توسل جستن به دستگاه قضایی از اجرایی شدن اعتصاب روز پنجشنبه جلوگیری کنند اما این درخواست از سوی دادگاه و نیز مرجع قضایی رسیدگی کننده به امور کار در فرانکفورت رد شد.</p>
      <p>شرکت لوفت هانزا با این حال اعلام کرده است که برخی شرکت های زیرشاخه نظیر یورووینگز، آستریان ایرلاینز، ایر دولومیتی، بروسلز ایرلاینز، جرمن وینگز، سوئیس و یا لوفت هانزا سیتی لاین مشمول اعتصاب های روزهای پنجشنبه و جمعه نمی شوند.</p>
      <p>مدیر مالی لوفت هانزا اعلام کرده که اعتصاب کارکنان روزانه دست کم ۱۰ تا ۲۰ میلیون یورو خسارت بر این شرکت وارد می کند.</p>
    </article>
  </body>
</html>