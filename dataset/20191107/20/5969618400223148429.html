<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_olympiacos/olympiakos-anantolou-efes-67-86-afhmenos-sthn-tuxh-toy.5634945.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-07T20:46:00+00:00"/>
    <meta property="og:title" content="Ολυμπιακός - Αναντολού Εφές 67-86: Αφημένος στην τύχη του"/>
    <meta property="og:description" content="O Ολυμπιακός ήταν ξανά απογοητευτικός. Ηττήθηκε (67-86) για δεύτερη συνεχόμενη φορά στο γήπεδό του, χωρίς να αντιδράσει σε κάποιο σημείο του παιχνιδιού. Καλοδουλεμένη μηχανή η Αναντολού Εφές του Εργκίν Αταμάν."/>
  </head>
  <body>
    <article>
      <h1>Ολυμπιακός - Αναντολού Εφές 67-86: Αφημένος στην τύχη του</h1>
      <h2>O Ολυμπιακός ήταν ξανά απογοητευτικός. Ηττήθηκε (67-86) για δεύτερη συνεχόμενη φορά στο γήπεδό του, χωρίς να αντιδράσει σε κάποιο σημείο του παιχνιδιού. Καλοδουλεμένη μηχανή η Αναντολού Εφές του Εργκίν Αταμάν.</h2>
      <address><time datetime="2019-11-07T20:46:00+00:00">07 Nov 2019, 20:46</time> by <a rel="author">Χάρης Σταύρου</a></address>
      <p>Μία εβδομάδα μετά από τον εντός έδρας διασυρμό από τη Μακάμπι Τελ Αβίβ του Γιάννη Σφαιρόπουλου, ο Ολυμπιακός ήταν ξανα αποκαρδιωτικός. Τι κι αν ο Κεστούτις Κεμζούρα είχε μια εβδομάδα για να προετοιμάσει την ομάδα του για τον αγώνα της 7ης αγωνιστικής, τι κι αν ο κόσμος που βρίσκεται πάντα εκεί στάθηκε ξανά στο πλευρό της, η Αναντολού Εφές είχε όσα δεν έχουν φέτος οι Πειραιώτες. Έπαιξε σπουδαίο μπάσκετ, είχε συγκέντρωση, καλή κυκλοφορία, έναν ηγέτη με τρομερό κίνητρο, βάθος στον πάγκο της και κυρίως <b><a href="https://www.sport24.gr/Columns/longform/o-ergkin-ataman-sto-sport24-gr-i-am-the-man-ataman.5634342.html">έναν σπουδαίο προπονητή</a></b> για να φτάσει σε μια εύκολη επικράτηση (86-67) που την έστειλε στο 5-2 και την κράτησε σε τροχιά κορυφής.</p>
      <p>Σέιν Λάρκιν και Βασίλιε Μίτσιτς έκαναν πράγματα και θαύματα λίγες μέρες μετά από την ήττα στο ΟΑΚΑ, με τον Σέρβο να δίνει και στο παρκε απαντήσεις στον προπονητή του <b><a href="https://www.sport24.gr/Basket/Euroleague/eb-news/eb_anadolu_efes/mitsits-sto-sport24-gr-o-ataman-ton-tropo-toy-ki-egw-ton-diko-moy.5634307.html">αφού προηγουμένως το είχε κάνει και μέσω του Sport24.gr</a></b>. Ελάχιστα πράγματα από τους Πειραιώτες, με τον Μπράντον Πολ και τον Νίκολα Μιλουτίνοβ να είναι οι πιο συνεπείς και τον Γιώργο Πρίντεζη να δίνει και να κερδίζει αρκετές μάχες. Από εκεί και πέρα, ο Κεμζούρα δεν βρήκε άλλες λύσεις, με τον Τέιλορ Ρότσεστι και τον Γουίλι Ριντ να έχουν έναν εντελώς συμπληρωματικό ρόλο στο δεύτερο παιχνίδι τους με τα ερυθρόλευκα. Επόμενος αγώνας, απέναντι στη Ζάλγκιρις Κάουνας, ξανά στο ΣΕΦ.</p>
      <p>DNP για τον Μιντάουγκας Κουζμίνσκας που δεν χρησιμοποιήθηκε, εφιαλτικό βραδυ για τον Βασίλη Σπανούλη, αποδοκιμάστηκε (κακώς) στο φινάλε η Αναντολού Εφές επειδή εκδήλωσε επίθεση, αν και έπρεπε να το κάνει καθώς έμενε χρόνος και για τους γηπεδούχους.</p>
      <p>
        <b>O MVP</b>
      </p>
      <p>Πρίν από μία εβδομάδα, ο Εργκίν Αταμάν "έβγαλε στη σέντρα" τον MVP της φετινής σεζόν της Αναντολού Εφές. Είπε σκληρά λόγια ο Τούρκος προπονητής για την εμφάνιση του παίκτη του στο ΟΑΚΑ και εκείνος φρόντισε να του απαντήσει με πράξεις, στο παρκέ του ΣΕΦ. Μεγαλειώδης εμφάνιση από τον Σέρβο γκαρντ, που διέλυσε κάθε αμυντικό πλάνο του Ολυμπιακού και έκανε ρεκόρ καριέρας με 27 πόντους από 6/9 δίποντα και 5/6 τρίποντα. Και όμως, δεν εκτέλεσε βολή σε 34:43, ενώ γέμισε τη στατιστική του με δύο ριμπάουντ, πέντε ασίστ και δύο κλεψίματα. Όσο για τον Σέιν Λάρκιν; Έγραψε 24 πόντους από 4/5 δίποντα, 3/3 τρίποντα και 7/9 βολές, μαζί με έξι ριμπάουντ και τρεις τελικές πάσες.</p>
      <p>
        <b>ΤΑ ΣΤΑΤΙΣΤΙΚΑ ΠΟΥ ΞΕΧΩΡΙΣΑΝ</b>
      </p>
      <p>51 πόντους είχε το δίδυμο Μίτσιτς - Λάρκιν από 10/14 δίποντα, 8/9 τρίποντα (!) και 7/9 βολές. Δεν βλέπουμε συχνά τέτοιο stat-line από δίδυμα στη EuroLeague. Η Αναντολού έκλεισε τον αγώνα με 61% στο δίποντο και 55% στο τρίποντο, την ώρα που ο Ολυμπιακός σούταρε με 28.6% από την περιφέρεια (8/28), έκανε 16 λάθη για τις 14 τελικές του πάσες και έκλεβε μόλις πέντε μπάλες. Εφιαλτικό βράδυ για τον Βασίλη Σπανούλη που είχε 0/5 σουτ, σκόραρε μόνο με βολές και είχε μία ασίστ για τρία λάθη σε 22 λεπτά συμμετοχής.</p>
      <p>
        <b>Ο ΑΓΩΝΑΣ</b>
      </p>
      <p>Με τους Τσέρι, Σπανούλη, Πολ, Πρίντεζη, Μιλουτίνοβ στο αρχικό του σχήμα, ο Ολυμπιακός μπήκε εντυπωσιακά στο ματς και έγραψε το 9-4 στο τρίτο λεπτό. Οι Τούρκοι αντέδρασαν με τον Μίτσιτς να βάζει δύο τρίποντα για το 9-10, όμως οι Πειραιώτες ήταν συγκεντρωμένοι, έβρισκαν λύσεις από τους κοντούς τους και με τετράποντο του Ρότσεστι στο 9' έγραψαν το 24-21 της πρώτης περιόδου. Με τον Ριντ στο παρκέ, η Αναντολού έκανε ό,τι ήθελε, έτρεξε ένα επί μέρους 1-8 για το 25-29, με τον Ντάνστον να ξεχωρίζει και τον Λάρκιν να "ζεσταίνεται" για το 28-36 στο 14'. Η άμυνα της Εφές έγινε πολύ σκληρή, οι γηπεδούχοι δεν έβρισκαν με συνέπεια τρόπους για να τη σπάσουν, η διαφορά άνοιξε (35-45 στο 17') από 3/3 βολές του Λάρκιν και το ημίχρονο έκλεισε στο 35-53 με το σκορ της περιόδου στο 11-32. Η μία ομάδα έπαιζε μπάσκετ ΠΟΛΥ υψηλού επιπέδου, η άλλη δεν μπορούσε να κάνει σχεδόν τίποτα.</p>
      <p>Οι ερυθρόλευκοι είχαν ενέργεια και πείσμα στο τρίτο δεκάλεπτο, η αλήθεια είναι ότι έδειξαν ένα αρκετά καλό πρόσωπο, όμως η Αναντολού ήταν απλά ποιοτικότερη. Βρήκε σημαντικά καλάθια από Λάρκιν και Σίμον (45-61 στο 26'), κράτησε τους γηπεδούχους σε απόσταση και δεν προβληματίστηκε ιδιαίτερα, αν και ο Αταμάν κάλεσε στο επόμενο λεπτό timeout για να σπάσει ένα μικρό 4-0 του Ολυμπιακού. Ο έμπειρος κόουτς είχε δει ότι οι Πειραιώτες πίεζαν, είδε και τον Πολ να βάζει τρίποντο στην εκπνοή για το 58-67 της τρίτης περιόδου, όχι όμως και κάτι περισσότερο. Οι παίκτες του ήταν αποφασισμένοι να πάρουν εύκολα τη νίκη και αυτό έκαναν με το δίδυμο Μίτσιτς - Λάρκιν να οργιάζει.</p>
      <p><b>Η ΠΡΟΣΕΛΕΥΣΗ</b>: 5657 θεατές βρέθηκαν το βράδυ της Πέμπτης (7/11) στο ΣΕΦ.</p>
      <p><b>ΟΙ ΔΙΑΙΤΗΤΕΣ</b>: Ιερεθουέλο, Παστούσιακ, Ουντιάνσκι</p>
      <p><b>ΤΑ ΔΕΚΑΛΕΠΤΑ</b>: 24-21, 35-53, 58-67, 67-86</p>
      <p><b>ΟΛΥΜΠΙΑΚΟΣ</b> (Κεμζούρα): Πάντερ 8 (2/4 δίποντα, 1/6 τρίποντα, 1/1 βολή), Ρότσεστι 4 (1), Πολ 15 (4/8 τρίποντα, 3/3 βολές, 4 ριμπάουντ, 2 ασίστ, 1 κλέψιμο), Κόνιαρης 5 (1/5 δίποντα, 1/3 τρίποντα, 4 ασίστ), Σπανούλης 4 (0/5 σουτ, 4/5 βολές, 1 ασίστ, 3 λάθη), Τσέρι 2, Μιλουτίνοβ 10 (5/5 δίποντα, 13 ριμπάουντ, 5 λάθη), Βεζένκοβ, Πρίντεζης 14 (5/8 δίποντα, 1/4 τρίποντα), Ρούμπιτ 2, Ριντ 3</p>
      <p><b>ΑΝΑΝΤΟΛΟΥ ΕΦΕΣ</b> (Αταμάν): Λάρκιν 24 (4/5 δίποντα, 3/3 τρίποντα, 7/9 βολές, 6 ριμπάουντ, 3 ασίστ), Μπομπουά 10 (1), Σίνγκλετον 7 (2), Μπαλμπάι, Πλάις, Μίτσιτς 27 (6/9 δίποντα, 5/6 τρίποντα, 5 ασίστ), Άντερσον 3, Πίτερς 3 (1), Ντάνστον 10 (8 ριμπάουντ), Σίμον 2</p>
      <p><b>Τα ομαδικά στατιστικά του Ολυμπιακού</b>: 16/32 δίποντα, 8/28 τρίποντα, 11/14 βολές, 32 ριμπάουντ (22 αμυντικά - 12 επιθετικά), 14 ασίστ, 5 κλεψίματα, 2 μπλοκ, 16 λάθη</p>
      <p><b>Τα ομαδικά στατιστικά της Αναντολού Εφές</b>: 20/33 δίποντα, 12/22 τρίποντα, 10/15 βολές, 29 ριμπάουντ (24 αμυντικά - 5 επιθετικά), 14 ασίστ, 10 κλεψίματα, 2 μπλοκ, 10 λάθη</p>
      <p><b>Οι επόμενοι αγώνες των δύο ομάδων</b>: Ο Ολυμπιακός θα μείνει στο ΣΕΦ για τρίτο συνεχόμενο εντός έδρας ματς, με τη Ζάλγκιρις Κάουνας αυτή τη φορά (15/11 στις 21:30), ενώ η Αναντολού Εφές θα υποδεχθεί στην Πόλη τη Ζενίτ Αγίας Πετρούπολης (14/11 στις 19:30).</p>
      <figure>
        <iframe src="https://www.youtube.com/embed/Fqyhq5mO5UA" width="620" height="315" data-service="Youtube" scrolling="no"/>
      </figure>
    </article>
  </body>
</html>