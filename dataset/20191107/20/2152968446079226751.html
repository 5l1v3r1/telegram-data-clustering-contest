<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/07/radev-venecianskata-komisiia-pomaga-za-utvyrjdavaneto-na-demokraciiata.428917"/>
    <meta property="og:site_name" content="Dnes.bg"/>
    <meta property="article:published_time" content="2019-11-07T20:29:00+00:00"/>
    <meta property="og:title" content="Радев: Венецианската комисия помага за утвърждаването на демокрацията"/>
    <meta property="og:description" content="Представителите на Венецианската комисия са на посещение у нас | Dnes.bg"/>
  </head>
  <body>
    <article>
      <h1>Радев: Венецианската комисия помага за утвърждаването на демокрацията</h1>
      <h2>Представителите на Венецианската комисия са на посещение у нас</h2>
      <address><time datetime="2019-11-07T20:29:00+00:00">07 Nov 2019, 20:29</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Президентът Румен Радев изрази висока оценка за препоръките в областта на върховенството на правото и утвърждаването на демокрацията, които Венецианската комисия дава на България. Днес държавният глава се срещна с представители на Комисията, които на са посещение у нас, съобщават от пресцентъра на президентството. <br/> <br/>„Винаги съм се ръководил от разбирането, че върховенството на закона е гръбнакът на съвременните демократични, плуралистични общества и конституционни демокрации“, заяви на срещата Румен Радев.</p>
      <related>
        <a href="https://www.dnes.bg/obshtestvo/2019/11/07/borisov-izpylnihme-usloviiata-na-ek-za-otpadane-na-monitoringa.428857"/>
      </related>
      <p> <br/>Представителите на Венецианската комисия са на посещение у нас по повод на подготвяни законодателни промени, въвеждащи особени правила за реализиране на наказателна отговорност на „тримата големи“ в съдебната ни система. По време на срещата бяха обсъдени препоръки, направени в последния доклад на Венецианската комисия относно съдебната власт.<br/> <br/>Президентът изрази надежда, че експертното знание и съдействието, което Венецианската комисия оказва на страната ни, ще допринесат за продължаващо въвеждане на европейските демократични практики в съвременното българско законодателство.</p>
    </article>
  </body>
</html>