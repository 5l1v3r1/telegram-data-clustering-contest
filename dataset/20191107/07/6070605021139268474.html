<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2339766092.html"/>
    <meta property="og:site_name" content="Ara.cat"/>
    <meta property="article:published_time" content="2019-11-07T07:29:14+00:00"/>
    <meta property="og:title" content="El Regne Unit denega, de moment, l'extradició de Ponsatí, i hi ha filtracions dels sumaris dels CDR detinguts: les claus del dia, amb Antoni Bassas (07/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>El Regne Unit denega, de moment, l'extradició de Ponsatí, i hi ha filtracions dels sumaris dels CDR detinguts: les claus del dia, amb Antoni Bassas (07/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-07T07:29:14+00:00">07 Nov 2019, 07:29</time>
      </address>
      <p><b>1.</b> És dijous 7 de novembre del 2019. <a href="http://www.ara.cat/meteo">Tapeu-vos el coll aquest matí. El fred es va instal·lant</a> i avui augmentarà encara més. Aquest dijous serà un dia més insegur, ja que a la tarda s'escaparan alguns ruixats sobtats en comarques de Girona i Barcelona. Al Pirineu la nevada anirà a més i la cota baixarà fins als 1.000 metres.</p>
      <p><b>2.</b> <a href="https://www.ara.cat/politica/Escocia-clarificacions-al-Suprem-Ponsati_0_2339166232.html">El Regne Unit ha rebutjat de moment l’euroordre del jutge Llarena contra Clara Ponsatí</a> perquè la troba desproporcionada. La decisió és un cop molt fort per a la justícia espanyola, i per al govern espanyol, a quatre dies de les eleccions. Ahir, cap al vespre, tot el que va aconseguir el govern espanyol van ser unes disculpes britàniques per haver dit que la petició era desproporcionada, en un document que diu “la seva petició no ens dona en aquest moment detalls suficients". "També falta la descripció del lloc i l'hora en què es va cometre el crim. La petició ha de mostrar una connexió clara entre el crim i el nom de l’acusat”, afegeix. Per una petició basada en els fets de l’1 d’Octubre, que van donar la volta al món, la fina ironia britànica és clara.</p>
      <figure>
        <img src="https://www.ara.cat/2019/11/06/imatges/Clara-Ponsati-Aamer-Anwar-Edimburg_2339176266_67175937_117x66.jpg"/>
      </figure>
      <p>
        <a href="https://www.ara.cat/politica/Escocia-clarificacions-al-Suprem-Ponsati_0_2339166232.html">La policia britànica rebutja per ara l’euroordre contra Ponsatí</a>
      </p>
      <p>Però, atenció, que la mateixa Clara Ponsatí remarca que la decisió és administrativa. Declaracions a TV3: "Han demanat clarificacions. No l'activen, però si hi ha clarificacions l'activaran. El que em diu el meu advocat, que és l'únic contacte que tinc, és que això no és el final, ni de lluny".</p>
      <p>Això va ser al vespre, però és que <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">el dia ja va començar torçat per a Pedro Sánchez</a>. A Ràdio Nacional li van preguntar què està fent per complir el seu compromís d’extradir el president Puigdemont, i el president espanyol va recordar que la Fiscalia depèn del govern. "¿La Fiscalia de qui depèn? De qui depèn?" El periodista va respondre: "Del govern espanyol?" I Sánchez va afegir: "Doncs ja està".</p>
      <figure>
        <img src="https://www.ara.cat/2019/10/31/politica/Sanchez-acte-politic-Viladecans_2335576558_67025212_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">Sánchez passa per sobre de la independència judicial per extradir Puigdemont: "La Fiscalia depèn del govern"</a>
      </p>
      <p>Tothom se li ha tirat a sobre, començant pels fiscals. Potser per tapar tot això, també al vespre algú va començar a <a href="https://www.ara.cat/politica/CDR-Audiencia-Nacional-Parlament-Torra_0_2339166286.html">filtrar el sumari dels CDR detinguts</a>. Aquest és un fragment d’una declaració d’un dels detinguts davant el jutge.</p>
      <p>"- Vostè volia fer nitrocel·lulosa?</p>
      <p>- Sí</p>
      <p>- I vostè sap que això és un explosiu? Ho diu vostè mateix.</p>
      <p>- Sí, és un explosiu</p>
      <p>- Tenien algun objectiu pel qual utilitzar-lo?</p>
      <p>- No</p>
      <p>- Pretenien vostès ocasionar víctimes?</p>
      <p>- No, en absolut"</p>
      <p>Entre el material filtrat hi ha informació sobre que els CDR haurien volgut ocupar el Parlament però que ho van descartar, segons uns dels detinguts. La Guàrdia Civil diu que els detinguts van comprar productes químics, però no els han intervingut explosius.</p>
      <figure>
        <img src="https://www.ara.cat/2019/10/01/politica/CDR-acusacions-construir-republica-Serem_2317578371_66259888_117x66.jpg"/>
      </figure>
      <p>
        <a href="https://www.ara.cat/politica/CDR-Audiencia-Nacional-Parlament-Torra_0_2339166286.html">El sumari dels CDR apunta que els detinguts es van plantejar ocupar el Parlament en connivència amb Presidència</a>
      </p>
      <p>I encara en el capítol de múscul judicial, <a href="https://www.ara.cat/politica/Fiscalia-investiga-ANC-Paluzie-aldarulls-delicte-odi_0_2339166190.html">la Fiscalia investiga Elisenda Paluzie</a> per un delicte d’odi, per haver dit que els aldarulls ajudaven a fer visible el conflicte. I <a href="https://www.ara.cat/media/fiscalia-esta_passant-polonia-odi-injuries-csif_0_2339166224.html">també hi ha una denúncia de la Fiscalia contra Toni Soler, Magí García i Jair Dominguez</a> per un gag a l’<i> Està Passant </i>i un altre al <i>Polònia</i>,<i> </i>tots dos sobre els Mossos.</p>
      <p><b>3.</b> <a href="https://www.ara.cat/politica/eleccions-generals-2019-10-novembre-pablo-iglesias_0_2339766087.html">En una entrevista a l’ARA aquest matí, Pablo Iglesias</a>, preguntat sobre la pujada de la ultradreta a les enquestes, ho ha atribuït a “l’enorme perícia de Sánchez a l’hora de fer coincidir la repetició electoral amb la sentència, pensant-se que això el beneficiaria a ell i no a l’extrema dreta”.</p>
      <figure>
        <img src="https://www.ara.cat/2019/11/07/politica/Pablo-Iglesias-Sanchez-beneficiaria-Vox_2339776098_67189512_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-pablo-iglesias_0_2339766087.html">Pablo Iglesias: “L’error de Sánchez va ser pensar-se que la sentència el beneficiaria a ell i no a Vox”</a>
      </p>
      <p><b>4.</b> Mentrestant, <a href="https://www.ara.cat/politica/Casado-Sanchez-demostrar-influeix-Fiscalia_0_2339166206.html">Casado es passeja per Barcelona amb Rosa Díez</a>; <a href="https://www.ara.cat/politica/CUP-refusa-parlamentari-Madrid-televisio_0_2339166268.html">Reguant rebat Borràs</a> i es nega a formar un grup únic a Madrid; <a href="https://www.ara.cat/politica/eleccions-generals-2019-10-novembre-erc-jxcat_0_2339766062.html">Esquerra recupera la crítica</a> (prudent i sense entrar en el cos a cos) contra Junts per Cat, i <a href="https://www.ara.cat/politica/eleccions-generals-2019-10-novembre-Josep-Borrell_0_2339166274.html">Borrell alerta del risc d’un “enfrontament ètnic” a Catalunya</a>.</p>
      <p><b>5.</b> A França, <a href="https://www.ara.cat/internacional/Macron-restringeix-immigrants-sanitat-publica_0_2339766067.html">Macron restringeix l’accés dels immigrants a la sanitat pública</a> i anuncia que establirà quotes a la concessió de visats de treball.</p>
      <p><b>6.</b> A Societat, <a href="https://www.ara.cat/societat/carn-laboratori_0_2339766068.html">llegiu què explica la Maria Garcia des de Girona</a>. D’aquí 2 o 3 anys es podrien comercialitzar els primers productes de carn cultivada i, d’aquí 30 anys, un terç de la carn es cultivarà al laboratori. El sector carni explora alternatives que eliminin el sacrifici animal sense renunciar al consum. Per exemple: amb cèl·lules de porc es produeix la mateixa carn que amb 400 porcs. </p>
      <figure>
        <img src="https://www.ara.cat/2019/11/06/societat/terc-carn-cultivara-al-laboratori_2339176343_67188262_117x66.jpg"/>
      </figure>
      <p>
        <a href="https://www.ara.cat/societat/carn-laboratori_0_2339766068.html">Un terç de la carn es cultivarà al laboratori el 2050</a>
      </p>
      <p><b>7.</b> A la Champions, <a href="https://www.ara.cat/esports/futbol/Madrid-goleja-peu-mig-vuitens_0_2339766090.html">Madrid 6 - Galatasaray 0</a>; el City va empatar a 1 al camp de l’Atalanta, i l’Atlètic de Madrid va perdre per 2-1 a Leverkusen. El València va guanyar per 4-1 al Lilla. <a href="https://www.ara.cat/esports/previa-espanyol-ludogorets-europa-jornada_0_2338566303.html">L’Espanyol juga avui contra el Ludogorets</a> a l’Europa League.</p>
      <p><b>8.</b> A estils hi trobareu que <a href="https://www.ara.cat/cultura/Catherine-Deneuve-hospitalitzada-Paris_0_2339166179.html">Catherine Deneuve, de 76 anys, està ingressada</a> per un accident vascular isquèmic, i que Shakira ha explicat que el 2017 va ser el seu any méx complicat, perquè es va quedar sense veu i va caure en un estat molt pessimista. El seu marit, Gerard Piqué, li va dir, per fer-la reaccionar que no volia un futur “amb una dona amargada”.</p>
    </article>
  </body>
</html>