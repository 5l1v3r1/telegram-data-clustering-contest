<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191107_04705081"/>
    <meta property="og:site_name" content="De Standaard"/>
    <meta property="article:published_time" content="2019-11-07T07:55:00+00:00"/>
    <meta property="og:title" content="Club Brugge-spits Diagne biedt excuses aan na penaltyklucht tegen PSG: 'Ik was absoluut verkeerd'"/>
    <meta property="og:description" content="Club Brugge heeft woensdag op de vierde speeldag in groep A van de Champions League met het kleinste verschil (1-0) verloren op bezoek bij de Franse landsk..."/>
  </head>
  <body>
    <article>
      <h1>Club Brugge-spits Diagne biedt excuses aan na penaltyklucht tegen PSG: 'Ik was absoluut verkeerd'</h1>
      <address>
        <time datetime="2019-11-07T07:55:00+00:00">07 Nov 2019, 07:55</time>
      </address>
      <p>Club Brugge heeft woensdag op de vierde speeldag in groep A van de Champions League met het kleinste verschil (1-0) verloren op bezoek bij de Franse landskampioen en competitieleider PSG. Invaller Mbaye Diagne was na de pauze met een gemiste strafschop voor Club de pineut van de avond. En dat besefte de spits zelf maar al te goed: op Instagram bood hij zijn excuses aan.</p>
      <p>Een kwartier voor affluiten leek het te gaan gebeuren voor Club Brugge in Parijs, toen invaller Mbaye Diagne werd aangetrapt door Thiago Silva en de bal op de stip ging. De van Galatasaray gehuurde aanvaller eiste zelf het leer op, terwijl aanvoerder Hans Vanaken bij Club de vaste strafschopnemer is en ook coach Philippe Clement duidelijk maakte dat Vanaken moest trappen. Diagne hield echter voet bij stuk en trapte vervolgens de elfmeter te zwak: Navas pakte zowaar klemvast en zo kreeg blauw-zwart niet wat het verdiende.</p>
      <p>'Het spijt me heel erg', aldus de onfortuinlijke spits. 'Ik was absoluut verkeerd en wilde enkel de ploeg helpen maar maakte een grote vergissing. Daar wil ik me eerst en vooral voor excuseren bij de coach, de kapitein, alle ploegmaats en uiteraard alle fans. SORRY. Ik zal er alles aan doen om terug te geven wat jullie verdienen. Ik wil me excuseren bij de familie Club Brugge.'</p>
    </article>
  </body>
</html>