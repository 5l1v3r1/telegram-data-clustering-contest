<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/07/politics/prosfygiko-ponokefalos-gia-to-maksimou-i-ekriktiki-katastasi-sta-nisia-kai-ta-ksenofovika-mploka/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-07T07:19:36+00:00"/>
    <meta property="og:title" content="Προσφυγικό : Πονοκέφαλος για το Μαξίμου η ασφυξία στα νησιά και τα ξενοφοβικά μπλόκα"/>
    <meta property="og:description" content="Η παραδοχή της κυβέρνησης ότι η κατάσταση με το Προσφυγικό είναι μη διαχειρίσιμη, αποδεικνύει ότι πρόκειται για έναν από τους μεγαλύτερους «πονοκεφάλους» για το Μαξίμου"/>
  </head>
  <body>
    <article>
      <h1>Προσφυγικό : Πονοκέφαλος για το Μαξίμου η ασφυξία στα νησιά και τα ξενοφοβικά μπλόκα</h1>
      <h2>Η παραδοχή της κυβέρνησης ότι η κατάσταση με το Προσφυγικό είναι μη διαχειρίσιμη, αποδεικνύει ότι πρόκειται για έναν από τους μεγαλύτερους «πονοκεφάλους» για το Μαξίμου</h2>
      <address><time datetime="2019-11-07T07:19:36+00:00">07 Nov 2019, 07:19</time> by <a rel="author">ΤοΒΗΜΑ Team</a></address>
      <p>Η παραδοχή της κυβέρνησης και συγκεκριμένου του υπουργού Προστασίας του Πολίτη <a href="https://www.tovima.gr/tag/%ce%bc%ce%b9%cf%87%ce%ac%ce%bb%ce%b7%cf%82-%cf%87%cf%81%cf%85%cf%83%ce%bf%cf%87%ce%bf%cf%8a%ce%b4%ce%b7%cf%82/">Μιχάλη Χρυσοχοΐδη</a> ότι η κατάσταση με το <a href="https://www.tovima.gr/tag/%CF%80%CF%81%CE%BF%CF%83%CF%86%CF%85%CE%B3%CE%B9%CE%BA%CF%8C/">Προσφυγικό</a> λόγω των αυξημένων ροών από τα τουρκικά παράλια <a href="https://www.tovima.gr/2019/11/06/politics/xrysoxoidis-gia-to-prosfygiko-mi-diaxeirisimi-i-katastasi-stin-ellada/">είναι μη διαχειρίσιμη</a>, αποδεικνύει για μία ακόμη φορά ότι πρόκειται για ένα θέμα το οποίο αποτελεί έναν από τους μεγαλύτερους «πονοκεφάλους» για το Μαξίμου και τον Κυριάκο Μητσοτάκη.</p>
      <p>Την ώρα που οι προσφυγικές ροές συνεχίζονται με αμείωτη ένταση, την ώρα που ακραίες ξενοφοβικές φωνές προσπαθούν καθημερινά να «μπλοκάρουν»  τη μετεγκατάσταση προσφύγων σε δομές της ενδοχώρας, ακόμη και ασυνόδευτων παιδιών, η κυβέρνηση κρούει τον κώδωνα του κινδύνου και καταστρώνει σχέδιο για την άμεση αποσυμφόρηση των νησιών του Αιγαίου και την κατανομή τους σε όλες τις περιφέρειες της χώρας .</p>
      <p>
        <a href="https://www.in.gr/2019/11/07/economy/bloomberg-mati-stous-ependytes-kleinei-kyvernisi/">Bloomberg : Το μάτι στους επενδυτές κλείνει η κυβέρνηση</a>
      </p>
      <figure>
        <img src="https://www.in.gr/wp-content/uploads/2019/11/xryso-600x400.jpg"/>
      </figure>
      <p>Ο υπουργός Προστασίας του Πολίτη απηύθυνε χθες,  έκκληση προκειμένου οι υπόλοιπες ευρωπαϊκές χώρες να αναλάβουν δράση για την κοινή αντιμετώπιση των αυξημένων μεταναστευτικών ροών, ιδιαίτερα του ζητήματος των ασυνόδευτων ανηλίκων.</p>
      <figure>
        <img src="https://www.in.gr/wp-content/uploads/2019/11/prosfygakia-600x400.jpg"/>
      </figure>
      <h3>Εκρηκτικό το πρόβλημα στα νησιά</h3>
      <p>Μιλώντας ενώπιον της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων του Ευρωκοινοβουλίου, ο κ. Χρυσοχοΐδης ανέφερε: «Το πρόβλημα στα νησιά είναι εκρηκτικό. Έξω και πέρα από κάθε δυνατότητα διαχείρισης» προσθέτοντας, δε, ότι ακόμα και αν ο μηχανισμός ολόκληρης της ΕΕ είχε κινητοποιηθεί «δεν θα μπορούσε να διαχειριστεί αυτό το τσουνάμι ανθρώπων».</p>
      <p>Εξήγησε, μάλιστα, ότι οι γιατροί ή οι υπάλληλοι της υπηρεσίας ασύλου έρχονται αντιμέτωποι με εκατοντάδες αφίξεις κάθε μέρα, χωρίς να μπορούν φυσικά να ανταποκριθούν.</p>
      <p>«Είναι αδύνατο να υπάρξει συνθήκη φιλοξενίας σε ανθρώπινο επίπεδο με αυτούς τους ρυθμούς. Πρόκειται για ανθρωπιστική καταστροφή και κοινωνικό όλεθρο», επισήμανε ο Eλληνας υπουργός.</p>
      <p>Αναφερόμενος στη νέα νομοθεσία που ψήφισε η ελληνική κυβέρνηση για την παροχή διεθνούς προστασίας, ο κ. Χρυσοχοϊδης σημείωσε ότι αποτελεί «πιστή μεταφορά» της σχετικής ευρωπαϊκής Οδηγίας με «απόλυτο σεβασμό» στο ευρωπαϊκό και διεθνές δίκαιο και στα ανθρώπινα δικαιώματα.</p>
      <p>Στη συνέχεια ο Ελληνας υπουργός Προστασίας του Πολίτη είπε πως δεν είναι ζήτημα «αλληλεγγύης» προς την Ελλάδα αλλά «κανόνων», που πρέπει να εφαρμόζονται.</p>
      <p>Ο κ. Χρυσοχοϊδης αναφέρθηκε στο ιδιαιτέρως «ευαίσθητο», όπως υποστήριξε, θέμα των ασυνόδευτων ανηλίκων, οι οποίοι έχουν φτάσει τις 4.000 στην Ελλάδα. Oπως υπογράμμισε, οι συνθήκες που φιλοξενούνται «δεν τιμούν της Ευρώπη» και γι’ αυτό, εξήγησε, απευθύνθηκε με επιστολή στους ομολόγους του προκειμένου κάθε χώρα να αναλάβει έναν αριθμό εξ’ αυτών.</p>
      <p>Ωστόσο, δεν υπήρξε ανταπόκριση, επισήμανε, «πλην ελαχίστων, μάλλον ενός». «Αυτό δεν είναι ζήτημα αλληλεγγύης, ούτε κανόνων. Είναι ζήτημα πολιτισμού», τόνισε.</p>
      <figure>
        <img src="https://www.in.gr/wp-content/uploads/2019/11/petsasek-1-600x400.jpg"/>
      </figure>
      <h4>Πώς θα γίνει η κατανομή των προσφύγων στην ενδοχώρα</h4>
      <p>Χθες, πραγματοποιήθηκε νέα σύσκεψη στο Μαξίμου για το Προσφυγικό και καθορίστηκαν οι λεπτομέρειες για το σχέδιο της κυβέρνησης που αφορά στη μετεγκατάσταση προσφύγων σε δομές της ενδοχώρας.</p>
      <p>Αμεσος στόχος για την αποσυμφόρηση των νησιών είναι η μεταφορά ακόμη 4.000 ατόμων με προσφυγικό προφίλ στην ενδοχώρα έως το τέλος Νοεμβρίου, καθώς και 10.000 επιστροφές έως το τέλος του 2020.</p>
      <p>Ο κυβερνητικός εκπρόσωπος Στέλιος Πέτσας αναφερόμενος στο θέμα είχε τονίσει πως πρέπει να υπάρξει δίκαιη κατανομή των προσφύγων σε όλη τη χώρα. «Ακολουθούμε δύο αρχές.  Τίθενται συγκεκριμένα όρια στον αριθμό των προσώπων που θα μεταφερθούν σε κάθε περιοχή και σε καμία περίπτωση δεν θα είναι πάνω από 1% του πληθυσμού ανά περιφέρεια και δεύτερον ενισχύονται οι υποδομές και οι υπηρεσίες στις τοπικές κοινωνίες, ώστε να αντιμετωπίσουν τις ανάγκες της έκτακτης φιλοξενίας.</p>
      <p>Παράλληλα, όπως είπε, προωθείται η κατασκευή νέων κλειστών προαναχωρησιακών κέντρων για όσους εισήλθαν παράνομα στη χώρα και δεν δικαιούνται άσυλο.</p>
      <p>«Να ξέρουν, δηλαδή, όσοι δεν δικαιούνται άσυλο ότι δεν μπορούν να κυκλοφορούν ανεξέλεγκτα στη χώρα και δεν έχουν άλλη επιλογή παρά μόνο την επιστροφή τους», ανέφερε.</p>
      <p>
        <a href="https://www.tovima.gr/2019/11/07/finance/ti-allazei-sti-dei-pos-tha-idiotikopoiithei-i-depa/">Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο</a>
      </p>
    </article>
  </body>
</html>