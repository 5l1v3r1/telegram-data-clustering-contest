<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/1300-poleta-sa-otmeneni-zaradi-dvudnevna-stachka-na-personala-na-lufthanza.html"/>
    <meta property="og:site_name" content="bTV Новините"/>
    <meta property="article:published_time" content="2019-11-07T07:28:00+00:00"/>
    <meta property="og:title" content="1300 полета ще бъдат отменени  заради двудневна стачка на персонала на „Луфтханза”"/>
    <meta property="og:description" content="За днес са отменени 700 от планираните 3000 полета"/>
  </head>
  <body>
    <article>
      <h1>1300 полета ще бъдат отменени  заради двудневна стачка на персонала на „Луфтханза”</h1>
      <h2>За днес са отменени 700 от планираните 3000 полета</h2>
      <address>
        <time datetime="2019-11-07T07:28:00+00:00">07 Nov 2019, 07:28</time>
      </address>
      <figure>
        <video src="https://vid.btv.bg/btvnews/2019/11/07/lufthanza_1573107316-1.mp4"/>
      </figure>
      <p>Двудневна стачка обяви кабинният персонал на германската авиокомпания „Луфтханза”. Това внася хаос по летищата в Германия и в чужбина.  </p>
      <p>Очаква се да бъдат засегнати 1300 полета и 180 000 пътници. За днес са отменени 700 от планираните 3000 полета, а за утре 600 полета ще бъдат анулирани.</p>
      <p>Отменени са и два полета от Мюнхен до София, като пътниците са премаршутирани с други авиокомпании или са с презаверени билети за други дни.</p>
      <p>Повечето от полетите на Луфтханза, потеглящи от Германия са анулирани, включително много междуконтинентални връзки от Франкфурт и Мюнхен.</p>
      <p>Синдикатът на стюардите настоява за увеличаване на заплащането и запазването на придобивките от предишните години.</p>
      <p>Има бонуси и компенсации, които не са се повишавали от 90-те години. Младите колеги започват със заплата под 1000 евро и то в компания, която печели милиарди, заявиха от синдиката</p>
      <p>„Смятаме, че стачката е незаконна, защото правото на този профсъюз да води преговори е спорно, което сме заявявали и преди. Днес главното обаче е как тази ситуация ще се отрази на пътниците", обяви говорителят на „Луфтханза” Мартин Лойтке.</p>
      <p>Филиалите на компанията, като „Юроуингс” и „СънЕкспрес” може също да бъдат засегнати, обявиха от синдиката.</p>
      <p>„Луфтханза" изготвя алтернативно разписание и пътниците ще могат да намерят информация за полета си на сайта на превозвача.</p>
    </article>
  </body>
</html>