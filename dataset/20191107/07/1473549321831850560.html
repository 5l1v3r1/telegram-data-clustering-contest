<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/serbia-zakupi-rosyjskie-rakiety-mimo-ostrzezen-ze-strony-usa,983566.html"/>
    <meta property="og:site_name" content="TVN24"/>
    <meta property="article:published_time" content="2019-11-07T07:45:01+00:00"/>
    <meta property="og:title" content="Serbia kupi rosyjski system Pancyr-S. Mimo amerykańskich ostrzeżeń"/>
    <meta property="og:description" content="Rosja ma dostarczyć Serbii zaawansowany rakietowy system przeciwlotniczy Pancyr-S, mimo ostrzeżeń ze strony Stanów Zjednoczonych. USA zagroziły bałkańskiemu krajowi sankcjami, które mogłyby zostać ..."/>
  </head>
  <body>
    <article>
      <h1>Serbia kupi rosyjski system Pancyr-S. Mimo amerykańskich ostrzeżeń</h1>
      <address><time datetime="2019-11-07T07:45:01+00:00">07 Nov 2019, 07:45</time> by <a rel="author">asty//rzw</a></address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/3dfde981-28c9-45b1-a7bb-82d436e18378.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a51c641e-f2c8-4993-96bc-4e6064342b6e-480p.mp4"/>
          <figcaption>Serbia zakupi rosyjskie rakiety, mimo ostrzeżeń ze strony USA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/faacbcd5bf1d018912c116bf2783e9a1/9e143e96-efd8-4a2e-9553-1ba5ef805f99-480p.mp4"/>
          <figcaption>Rosyjski system przeciwlotniczy Pancyr</figcaption>
        </figure>
        <figcaption>System Pancyr-S zostanie dostarczony Serbii w ciągu najbliższych miesięcy<cite>Foto: Wikimedia (CC BY-SA 4.0)/Vitaly V. Kuzmin | Video: Reuters Archive</cite></figcaption>
      </slideshow>
      <h3>Rosja ma dostarczyć Serbii zaawansowany rakietowy system przeciwlotniczy Pancyr-S, mimo ostrzeżeń ze strony Stanów Zjednoczonych. USA zagroziły bałkańskiemu krajowi sankcjami, które mogłyby zostać wdrożone w przypadku dojścia transakcji do skutku. Serbski prezydent Aleksandar Vucić stwierdził, że jego kraj "kupuje broń defensywną od Rosjan", ale pragnie uniknąć "konfrontacji z Ameryką".</h3>
      <p>Rosyjska agencja prasowa TASS podała w środę, że "zgodnie z podpisanym kontraktem system Pancyr-S zostanie dostarczony Serbii w ciągu najbliższych miesięcy".</p>
      <related>
        <a href="https://www.tvn24.pl/wiadomosci-ze-swiata,2/s-400-i-pancyr-s-w-serbii-rosyjskie-systemy-po-raz-pierwszy-na-zagranicznych-cwiczeniach,980132.html"/>
      </related>
      <h3>"Ryzyko amerykańskich sankcji"</h3>
      <p>Specjalny wysłannik Stanów Zjednoczonych na Bałkany Zachodnie Matthew Palmer ostrzegł w ubiegłym tygodniu Serbię, że przyjęcie rosyjskiej broni "stwarza ryzyko" amerykańskich sankcji.</p>
      <p>- Mam nadzieję, że nasi serbscy partnerzy będą działać ostrożnie w przypadku każdej tego rodzaju transakcji - powiedział Palmer w wywiadzie dla macedońskiej telewizji Alsat M.</p>
      <p>Serbia pozostaje kluczowym sojusznikiem Rosji, mimo że pragnie przystąpić do Unii Europejskiej. Belgrad między innymi odmówił poparcia amerykańskich sankcji wobec Rosji w związku z konfliktem na wschodniej Ukrainie.</p>
      <p>Rosja pomogła Serbii, dostarczając jej samoloty myśliwskie, śmigłowce bojowe i czołgi, gdy w czasie krwawego konfliktu na terytorium byłej Jugosławii w 1990 roku Serbia prowadziła wojnę ze swymi sąsiadami - Chorwacją, Bośnią i Kosowem.</p>
      <h3>"Serbia się zbroi, ponieważ jest wolnym krajem"</h3>
      <p>Serbski prezydent Aleksandar Vucić oświadczył we wtorkowym wywiadzie dla telewizji państwowej, że Serbia kupuje broń defensywną od Rosjan, ale pragnie uniknąć sankcji ze strony USA "bądź konfrontacji z Ameryką".</p>
      <p>- Serbia się zbroi, ponieważ jest wolnym krajem w otoczeniu państw członkowskich NATO, z którymi pragnie być w przyjaźni - powiedział Vucić. Tłumaczył, że nie chce dopuścić do tego, aby Serbia "była tak słaba jak w latach dziewięćdziesiątych".</p>
      <p>Agencja AP ocenia, że nieufność Serbii wobec NATO zrodziła się, gdy samoloty Sojuszu bombardowały ten kraj w 1999 roku, aby położyć kres krwawej ofensywie przeciwko kosowskim Albańczykom. Kosowo, które wchodziło w skład Serbii, ogłosiło niepodległość w 2008 roku, czego Belgrad i Moskwa dotąd formalnie nie uznały.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/uroczysta-parada-w-moskwie-78-lat-temu-rozpoczela-sie-dluga-i-trudna-droga-na-berlin,983675.html"/>
        <a href="https://www.tvn24.pl/wiadomosci-ze-swiata,2/trump-spotka-sie-z-erdoganem-w-bialym-domu,983567.html"/>
        <a href="https://www.tvn24.pl/wiadomosci-ze-swiata,2/zasluzona-organizacja-ukarana-grzywna-jako-zagraniczny-agent,983428.html"/>
        <a href="https://www.tvn24.pl/wiadomosci-ze-swiata,2/rosja-zapowiada-nowoczesne-uzbrojenie-ktorego-na-razie-inne-kraje-nie-maja,983383.html"/>
        <a href="https://www.tvn24.pl/wiadomosci-ze-swiata,2/widzial-jak-ginie-jego-matka-bracia-i-inne-dzieci-przeszedl-23-kilometry-by-wezwac-pomoc,983377.html"/>
      </related>
    </article>
  </body>
</html>