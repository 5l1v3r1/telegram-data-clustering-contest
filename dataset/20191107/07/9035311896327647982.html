<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/07/kolombiya-savunma-bakan-botero-8-cocugun-oldugu-hava-saldirisi-sonras-istifa-etti"/>
    <meta property="og:site_name" content="euronews"/>
    <meta property="article:published_time" content="2019-11-07T07:57:00+00:00"/>
    <meta property="og:title" content="Kolombiya Savunma Bakanı 8 çocuğun öldüğü saldırı sonrası istifa etti"/>
    <meta property="og:description" content="Kolombiya'da Savunma Bakanı Guillermo Botero, hava kuvvetlerinin ağustos ayında düzenlediği bir saldırıda 18 yaşından küçük sekiz çocuğun ölümünü kamuoyundan gizlediği gerekçesiyle artan baskıdan dolayı istifa etti"/>
  </head>
  <body>
    <article>
      <h1>Kolombiya Savunma Bakanı 8 çocuğun öldüğü saldırı sonrası istifa etti</h1>
      <address><time datetime="2019-11-07T07:57:00+00:00">07 Nov 2019, 07:57</time> by <a rel="author">Kerem Congar</a></address>
      <p>Kolombiya'da Savunma Bakanı Guillermo Botero, hava kuvvetlerinin ağustos ayında düzenlediği bir saldırıda 18 yaşından küçük sekiz çocuğun ölümünü kamuoyundan gizlediği gerekçesiyle artan baskılar üzerine istifa etti.</p>
      <p>Konuyla ilgili Devlet Başkanı Ivan Duque ile görüşen 71 yaşındaki Bakan, yapılan operasyonun gerekli olduğunu belirterek, saldırının düzenlendiği kampta küçük yaşta çocukların olduğunu bilmediklerini söyledi.</p>
      <p>Sosyal medya hesabından açıklama yapan Botero,"Savunma bakanı olarak siyasi atmosferi doğru okuyabilmek benim görevim. Bu sebeple istifamı sundum" mesajını paylaştı. Devlet Başkanı Duque istifasını kabul ettiği Botero'ya teşekkür ederek, kendisinin bakanlığı döneminde güvenlik konusunda harika sonuçlar elde edildiğini söyledi.</p>
      <p>Kolombiya ordusu, Caqueta yönetim bölgesine bağlı San Vicente del Caugan kentinde Eski Kolombiya Devrimci Silahlı Güçleri'ne (FARC) ait bir kampın hedef alındığı hava saldırısında yaşları 12 ile 17 arasında değişen küçük yaştaki sekiz çocuk hayatını kaybetmişti. Örgütün üst düzey isimlerinden Gildardo Cucho'nun da bulunduğu çok sayıda militanın öldürüldüğü saldırının ayrıntıları ortaya çıkınca, Savunma Bakanı Guillermo Botero zor durumda kalmıştı.</p>
      <p>Senato'da Botero'nun azli için yapılan oturumda konuşan muhalif Senatör Roy Barreras, söz konusu operasyonda hayatını kaybedenlerin sayısının hükümetin açıkladığı gibi 14 değil 15 olduğunu, bazı cesetler üzerinde de yaş tespiti yapılamadığını belirtmişti.</p>
      <ul>
        <li>
          <b>
            <a href="https://tr.euronews.com/2018/12/22/kolombiya-farc-muhaliflerinin-elebas-guacho-olduruldu">Kolombiya: FARC muhaliflerinin elebaşı Guacho öldürüldü</a>
          </b>
        </li>
        <li>
          <b>
            <a href="https://tr.euronews.com/2019/04/22/kolombiya-da-toprak-kaymasi-en-az-14-kisinin-yasamini-kaybetmesine-yol-acti">Kolombiya'da toprak kayması, en az 14 kişinin yaşamını kaybetmesine yol açtı</a>
          </b>
        </li>
        <li>
          <b>
            <a href="https://tr.euronews.com/2018/12/11/farc-in-eritilen-silahlari-parke-tasi-oldu">FARC’ın eritilen silahları parke taşı oldu</a>
          </b>
        </li>
      </ul>
    </article>
  </body>
</html>