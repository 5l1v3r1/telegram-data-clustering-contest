<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/07/orban-elkezdte-megtisztitani-a-csokosoktol-a-roman-allamapparatust"/>
    <meta property="og:site_name" content="euronews"/>
    <meta property="article:published_time" content="2019-11-07T07:25:03+00:00"/>
    <meta property="og:title" content="Orban elkezdte megtisztítani a &quot;csókosoktól&quot; a román államapparátust"/>
    <meta property="og:description" content="Mint mondta: reméli izomlázat kap a leváltások aláírásától."/>
  </head>
  <body>
    <article>
      <h1>Orban elkezdte megtisztítani a "csókosoktól" a román államapparátust</h1>
      <address><time datetime="2019-11-07T07:25:03+00:00">07 Nov 2019, 07:25</time> by <a rel="author">MTI </a></address>
      <p>Hadat üzent a nepotizmusnak, és meg akarja tisztítani az államapparátust a "csókosoktól" Ludovic Orban, a hétfőn hivatalba lépett új román kormány miniszterelnöke.</p>
      <p>Orban szerdán, az első hivatalos kormányülés elején leszögezte: ezentúl kizárólag hozzáértő, feddhetetlen és a polgárok szolgálata iránt elkötelezett tisztségviselőket akar látni a kormányhivatalokban, amelyeket szerinte megtöltöttek "ingyenélő rokonaikkal" az eddig kormányon lévő szociáldemokraták.</p>
      <p>A minisztériumokban létszámstop lép hatályba, és ellenőrzik azokat a kinevezéseket, amelyeket a távozó kormány a román diplomáciai posztokon eszközölt a napokban.</p>
      <p>Orban közölte, hogy már több befolyásos politikus gyermekét mentette fel, és kifejezte azon reményét, hogy "izomlázat kap" azoktól az aláírásoktól, amelyek az urambátyám alapon kinevezett államtitkárok, államtanácsosok, minisztériumi főtitkárok felmentéséről szólnak.</p>
      <p>A jobbközép Nemzeti Liberális Párt (PNL) által alakított új kormány első intézkedéseként sürgősségi rendeletet hozott a minisztériumok számának csökkentéséről. Míg a Dancila-kabinet 25 tagú volt, az új kormánynak 18 tagja van.</p>
      <p>A miniszterelnök a november 10-i (a külföldi választókörzetekben már pénteken megkezdődő) elnökválasztás zökkenőmentes, korrekt lebonyolítását, az energiaellátás és a közlekedési infrastruktúra felkészülését a közelgő téli időszakra és az idei költségvetés kiigazítását sorolta a kormány legsürgősebb teendői közé.</p>
      <p>Rámutatott: az önkormányzati vezetők arra panaszkodnak, hogy nincs elegendő fedezetük az év végéig várható költségeikre, ugyanakkor elfogadhatatlannak nevezte azt a gyakorlatot is, hogy az állam "meggondolatlan költekezésének" számláját a magánszférával fizettessék ki, szándékosan elodázva az áfa-visszaigénylések kifizetését.</p>
      <p>A kormányülésen Klaus Iohannis államfő is részt vett. A második mandátumára pályázó, a választási kampány célegyenesében lévő jobboldali elnök ismét a leváltott kormányt bírálta, mert szerinte az kiürítette az államkasszát, elüldözte a befektetőket, és úgy költötte el (a közalkalmazotti bérek és nyugdíjak emelésére) a románok pénzét, hogy semmi maradandót nem hagyott maga után.</p>
      <p>A jobboldalhoz közel álló Digi24 hírtelevízió szerint Romániának idén már nincs esélye a GDP 3 százaléka alatt tartani a költségvetési hiányt. A PSD-kormány az utóbbi három évben 66 százalékkal növelte a minimálbért, a közszférában ötven százalékkal növekedtek a jövedelmek, míg a reálgazdaságban feleakkora volt a növekmény. Az átlagos nyugdíj is csaknem másfélszerese a három évvel korábbinak, Románia így ma már a költségvetése kétharmadát fizetésekre és szociális védelemre költi, a beígért állami beruházások nagy része pedig elmaradt.</p>
    </article>
  </body>
</html>