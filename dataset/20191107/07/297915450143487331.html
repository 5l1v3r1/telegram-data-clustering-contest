<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/ridici-pozor-mala-strana-bude-uzavrena-az-do-patku-praha-kolaps-20191106.html"/>
    <meta property="og:site_name" content="Pražský deník"/>
    <meta property="article:published_time" content="2019-11-07T07:15:00+00:00"/>
    <meta property="og:title" content="Řidiči, pozor! Malá Strana bude uzavřená až do pátku. Kolaps nenastal"/>
    <meta property="og:description" content="Pražský magistrát rozhodl, že dopravní opatření v centru metropole prodlouží až do pátečního večera. Vjezd z Újezdu k Valdštejnské ulici na Malé Straně je tedy i nadále povolen jen rezidentům a dopravní obsluze, na pravý břeh Vltavy se vrátí pouze tramvaje. Auta na Smetanovo nábřeží na žádost dopravního podniku nesmí."/>
  </head>
  <body>
    <article>
      <h1>Řidiči, pozor! Malá Strana bude uzavřená až do pátku. Kolaps nenastal</h1>
      <address><time datetime="2019-11-07T07:15:00+00:00">07 Nov 2019, 07:15</time> by <a rel="author">Michael Bereň</a></address>
      <p>„Chci v první řadě poděkovat všem řidičům, protože první dny opatření, které bývají nejhorší, zvláště v listopadu, kdy sedá do aut po létě nejvíce lidí, situaci v Praze ztížily, ale nezpůsobily kolaps,“ uvedl v tiskové zprávě primátorův náměstek pro dopravu Adam Scheinherr (Praha sobě) s tím, že na Malé Straně - kde se kvůli kolonám aut zpožďovaly tramvaje - se zvýšila plynulost dopravy.</p>
      <p>„Na hlavních objízdných trasách v tunelu Blanka a na magistrále byl podobný provoz jako obvykle. Do míst se v případě potřeby lépe dostanou sanitky nebo hasiči,“ dodal radní Scheinherr, který o prodloužení dopravního opatření informoval rovněž dotčené městské části.</p>
      <figure>
        <img src="https://g.denik.cz/63/76/5484622-salas-toeercna-autobusu-zakaz-vjezdu-parkovani-houbari_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/ridice-ceka-tridenni-peklo-magistrat-uzavre-prujezd-malou-stranou-20191103.html">Řidiče čeká třídenní peklo. Magistrát uzavře průjezd Malou Stranou Přečíst článek ›</a>
      </aside>
      <p>Dopravní podnik hlavního města (DPP) nyní o to požádal z technologických důvodů probíhající rekonstrukce na Smetanově nábřeží. Podle magistrátu bude DPP zároveň měřit plynulost jízd tramvají, které se od čtvrtka na Smetanovo nábřeží vrátily.</p>
      <h3>Mohlo by to tak zůstat i nadále? </h3>
      <p>„Podloubí u Karlových lázní je dopravně extrémně vytížené, projíždí skrz něj tři klíčové tramvajové linky, a získaná data budou velmi cenná pro plánování dopravy v Praze. Prosím řidiče ještě o dva dny navíc. Zároveň tyto dny využijeme k měření plynulosti dopravy na objízdných trasách,“ dodal Adam Scheinherr. </p>
      <p>Na jeho facebookové stránce se v diskuzích vesměs objevovaly pochvalné reakce. „Mohlo by to tak zůstat i nadále?“ ptají se obyvatelé Prahy 1 s tím, že je teď na Malé Straně krásný klid. Jiní si stěžují, že první dny zákaz někteří řidiči nerespektovali. Pár lidí naopak Scheinherra kritizují.</p>
      <figure>
        <img src="https://g.denik.cz/63/76/p201503160706901_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/praha-tramvajova-sit-smycky-centrum-vyluky-dopravni-podnik-scheinherr-20191105.html">Praha chce stabilnější tramvajovou síť. Hledá místa na smyčky v centru Přečíst článek ›</a>
      </aside>
    </article>
  </body>
</html>