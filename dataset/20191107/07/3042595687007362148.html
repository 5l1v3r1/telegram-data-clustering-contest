<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hindret-deportasjon---har-fatt-ny-dom/71789488"/>
    <meta property="og:site_name" content="Dagbladet.no"/>
    <meta property="article:published_time" content="2019-11-07T07:58:38+00:00"/>
    <meta property="og:title" content="Hindret deportasjon - har fått ny dom"/>
    <meta property="og:description" content="Aktivisten Elin Ersson (22) som forsøkte å hindre en deportasjon av en afghansk mann på et fly i fjor, har fått ny dom."/>
  </head>
  <body>
    <article>
      <h1>Hindret deportasjon - har fått ny dom</h1>
      <h2>Aktivisten Elin Ersson (22) som forsøkte å hindre en deportasjon av en afghansk mann på et fly i fjor, har fått ny dom.</h2>
      <address><time datetime="2019-11-07T07:58:38+00:00">07 Nov 2019, 07:58</time> by <a rel="author">Amanda Strand Askeland</a></address>
      <p>Det var i fjor sommer at den svenske aktivisten Elin Ersson (22) skapte overskrifter verden over da <a href="https://www.dagbladet.no/nyheter/svenske-elin-21-hindret-flyavgang-for-a-stanse-deportasjon-av-afghaner-na-hylles-hun/70045414">hindret et fly fra å lette fra Landvetter flyplass for å stoppe utvisningen av en 26 år gammel afghansk mann</a>.</p>
      <p>Aksjonen ble seinere politianmeldt, og Ersson ble tiltalt for brudd på luftfartsloven. Ifølge denne må flypassasjerene adlyde kapteinen, hvis ikke risikerer man bøter eller opptil seks måneders fengsel.</p>
      <p>
        <b>Ersson har ment at hendelsen ikke kvalifiserer til lovbrudd, ettersom hun handlet i et nødstilfelle. Det var ikke dommerne i tingretten enige i. I februar ble hun dømt til å betale dagsbøter på totalt 3000 svenske kroner.</b>
      </p>
      <p>I mars ble det kjent at en av lekmannsdommerne, som er politiker fra Sverigedemokratarna, hadde skrevet en kommentar til en nyhetsartikkel om saken. Ifølge den svenske avisa <a href="https://www.expressen.se/gt/hovratten-aterkallar-elin-erssons-dom/">Expressen</a> ble kommentaren tolket som om lekmannsdommeren mente at juryen anså Ersson som kriminell.</p>
      <p>
        <b>Ersson anket dommen til høyesterett, og ba om at saken skulle tas opp på nytt som følge av tvil rundt lekmannsdommerens habilitet.</b>
      </p>
      <p>Det gjorde at høyesterett besluttet å ta opp saken på nytt i tingretten, og fjernet dommen Ersson fikk i februar.</p>
      <figure>
        <img src="https://dbstatic.no/71789811.jpg?imageId=71789811&amp;width=1024&amp;height=615"/>
        <figcaption><b>DØMT:</b> Elin Ersson ble først dømt i februar, men saken måtte tas opp på nytt fordi en lekmannsdommer uttalte seg om saken i en kommentar. Her fra den første rettsaken i Gøteborg tingrett. Foto: AFP Vis mer</figcaption>
      </figure>
      <h3>Ny rettssak</h3>
      <p>Ifølge <a href="https://www.expressen.se/gt/krim/nu-faller-nya-domen-mot-aktivisten-elin-ersson/?fbclid=IwAR2Z7ag4UG6O0JZOPBznnAdtyP-mfMD8AYsFiCc6RXC9ujHmSkWZDe01Rog">Expressen</a> ønsket aktor James von Reis en straff på 14 dagers fengsel.</p>
      <p>- Vi satser på full frifinnelse, sa advokaten til Ersson, Tomas Fridh til <a href="https://www.gp.se/nyheter/g%C3%B6teborg/elin-ersson-jag-g%C3%B6r-vad-jag-kan-f%C3%B6r-att-r%C3%A4dda-en-persons-liv-1.19453989">Göteborgs-Posten</a> før den andre rettssaken onsdag.</p>
      <p>
        <b>Onsdag ble Ersson dømt til å betale dagsbøter på til sammen 4200 kroner, skriver Expressen.</b>
      </p>
      <p>«<i>Handlingen skjedde mens flyet sto på bakken, og selv om det forårsaket forstyrrelse og bekymring hos passasjerer, har ikke omstendighetene gitt grunn til å gå vekk fra normal straff for slike handlinger. Derfor dømmes Elin Ersson til en moderat bot</i>», heter det i dommen fra tingretten.</p>
      <h3>Sendte aksjonen live på Facebook</h3>
      <p>26-åringen som Ersson forsøkte å hindre fra å bli deportert, befant seg imidlertid ikke på flyet. Det gjorde derimot en 52 år gammel mann som skulle sendes tilbake til Afghanistan, så Ersson bestemte seg for å gjennomføre planen.</p>
      <p>Hun nektet å sette seg ned, til tross for gjentatte irettesettelser fra kabinpersonalet, og sendte live på Facebook fra protestaksjonen. Etter 15 minutter ble hun og mannen beordret av kapteinen til å forlate flyet.</p>
      <p>22-åringens aksjon hindret ikke utvisningen av de to mennene. 26-åringen ble sendt til Kabul dagen etter protestaksjonen, og sier i et intervju med den tyske avisa <a href="https://www.dw.com/en/the-man-whose-deportation-elin-ersson-tried-to-prevent/a-44841129">Deutsche Welle</a> at hans nærmeste familie holder til i Sverige, men at han selv har blitt nektet asyl tre ganger.</p>
      <p>
        <b>Flere svenske medier har skrevet at 52-åringen er straffedømt i Sverige, og hadde gått med på å bli utvist etter avtjent fengselsstraff. Han ble deportert fra Sverige 27. august i fjor.</b>
      </p>
      <p>Ersson er medlem av organisasjonen «Sittstrejken», som jobber for å hindre at svenske myndigheter å sende afghanere tilbake til hjemlandet. Svenske myndigheter anser sikkerhetssituasjonen i Afghanistan som alvorlig, men mener at det bare er enkelte områder at situasjonen er så ille at det vil være farlig å returnere mennesker dit.</p>
    </article>
  </body>
</html>