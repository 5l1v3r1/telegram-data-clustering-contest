<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740434"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T07:30:00+00:00"/>
    <meta property="og:title" content="จ่อยุบศธภ.&quot;ครูตั้น&quot;รอปรับโครงสร้าง"/>
    <meta property="og:description" content="12 พ.ค.นี้รายชื่อระดับ 10 ศธ. ล็อต 2 เข้าครม. “ณัฏฐพล” แย้มยังไม่ตั้งศธภ.รอปรับโครงสร้าง ”ประเสริฐ” แจงต้องดูการทำงาน ศธภ.หากไม่เกิดประโยชน์จำเป็นก็ต้องยุบ"/>
  </head>
  <body>
    <article>
      <h1>จ่อยุบศธภ."ครูตั้น"รอปรับโครงสร้าง</h1>
      <address>
        <time datetime="2019-11-07T07:30:00+00:00">07 Nov 2019, 07:30</time>
      </address>
      <p>
        <b>12 พ.ค.นี้รายชื่อระดับ 10 ศธ. ล็อต 2 เข้าครม. “ณัฏฐพล” แย้มยังไม่ตั้งศธภ.รอปรับโครงสร้าง ”ประเสริฐ” แจงต้องดูการทำงาน ศธภ.หากไม่เกิดประโยชน์จำเป็นก็ต้องยุบ</b>
      </p>
      <p>วันนี้ (7 พ.ค.) นายณัฏฐพล  ทีปสุวรรณ  รมว.ศึกษาธิการ เปิดเผยความคืบหน้าการแต่งตั้งโยกย้ายผู้บริหารระดับสูง (ระดับ 10) ของกระทรวงศึกษาธิการ (ศธ.) ว่า คาดว่าในการประชุมคณะรัฐมนตรี(ครม.)สัญจร ที่จังหวัดกาญจนบุรี วันที่ 12 พ.ย.นี้ จะเสนอรายชื่อแต่งตั้งโยกย้ายข้าราชการระดับ 10 ทดแทนตำแหน่งที่ว่างในตำแหน่งรองเลขาธิการคณะกรรมการการศึกษาขั้นพื้นฐาน(กพฐ.)  รองเลขาธิการคณะกรรมการการอาชีวศึกษา(กอศ.)  และ ผู้ตรวจราชการ ศธ. ให้แล้วเสร็จก่อน  ส่วนตำแหน่งอื่น เช่น ศึกษาธิการภาค(ศธภ.) จะยังไม่พิจารณา เพราะมีความเกี่ยวเนื่องกับเรื่องโครงสร้าง ศธ.อาจจะต้องรอดูความเหมาะสม ส่วนตัวไม่อยากตั้งขึ้นมาแล้วต้องมีการเปลี่ยนแปลงในภายหลัง<br/><br/>ด้าน นายประเสริฐ  บุญเรือง ปลัด ศธ. กล่าวว่า ขณะนี้ ศธ. มีตำแหน่งผู้บริหารระดับ 10 ว่างอยู่ 7 ตำแหน่ง ได้แก่ รองเลขาธิการ กพฐ. 1 ตำแหน่ง รองเลขาธิการ กอศ. 1 ตำแหน่ง ผู้ตรวจราชการศธ. 3 ตำแหน่ง ในส่วนของ ศธภ.นั้น ที่ผ่านมาแต่งตั้ง ศธภ. ทั้งหมด 6 ตำแหน่ง ย้ายมาเป็นรองปลัดศธ. 2  ราย คือ นางรักขณา ตัณฑวุฑโฒ และนายธีรพงษ์  สารแสน   ส่วนที่เหลืออีก 6 ตำแหน่งยังไม่เคยมีการแต่งตั้ง ดังนั้น จะเสนอแต่งตั้งเพื่อทดแทนอัตราว่าง 2 ตำแหน่งเท่านั้น ส่วนที่เหลือจะยังไม่มีการแต่งตั้งเพิ่ม เพื่อรอดูความชัดเจนของการปรับโครงสร้าง ศธ. ก่อน<br/><br/>“ ขณะนี้ยังไม่สรุปว่า โครงสร้างจะออกมาอย่างไร ยืนยันว่า การปรับโครงสร้างศธ. ครั้งนี้ไม่มีธง แต่เป็นการวิเคราะห์การทำงาน ซึ่งอะไรที่มีประโยชน์ก็คงไว้ ในส่วนของ ศธภ. ก็ต้องมาดูว่า การทำงานที่ผ่านมาเกิดประโยชน์กับการจัดการศึกษาหรือไม่ หากดูแล้วไม่เกิดประโยชน์จำเป็นต้องยุบ ก็ต้องทำ ทุกคนต้องยอมรับความจริง ไม่ใช่เรื่องที่ต้องพูดคุย หรือทำความเข้าใจกับใคร ส่วนผู้ที่อยู่ในตำแหน่งศธภ. เดิมหากถูกยุบแล้วจะให้ไปเป็นผู้ตรวจราชการศธ. หรือให้เป็นอะไรต่อนั้น ตอนนี้ยังไม่สามารถบอกได้ เพราะโครงสร้างยังไม่สิ้นสุด และเรื่องนี้ก็เป็นเพียงแนวคิดของผมเองเท่านั้น”นายประเสริฐ กล่าว<br/><br/>ผู้สื่อข่าวถามว่า หากให้ประเมินการทำงานที่ผ่านมาของศธภ. ถือว่า เกิดประโยชน์หรือไม่ ปลัดศธ. กล่าวว่า ตนไม่ขอประเมินการทำงานของศธภ. เพราะไม่อยากไปวิพากษ์วิจารณ์การทำงาน ซึ่งไม่เหมาะสม อีกทั้งตอนนี้ก็ยังไม่ชัดเจนว่าจะยุบหรือไม่ยุบศธภ.  ดังนั้นขอรอความชัดเจนจากหน่วยงานที่เกี่ยวข้องก่อน<br/> <br/> <br/> <br/> <br/> </p>
    </article>
  </body>
</html>