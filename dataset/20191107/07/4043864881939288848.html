<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/7/7231233/"/>
    <meta property="og:site_name" content="Українська правда"/>
    <meta property="article:published_time" content="2019-11-07T07:46:38+00:00"/>
    <meta property="og:title" content="Боржник за комуналку у Києві відстрілювався від обурених сусідів"/>
    <meta property="og:description" content="Столичні правоохоронці затримали чоловіка, який під час конфлікту у будинку на вулиці Чаадаєва у Києві, поранив свого сусіда з вогнепальної зброї."/>
  </head>
  <body>
    <article>
      <h1>Боржник за комуналку у Києві відстрілювався від обурених сусідів</h1>
      <address>
        <time datetime="2019-11-07T07:46:38+00:00">07 Nov 2019, 07:46</time>
      </address>
      <p>Столичні правоохоронці затримали чоловіка, який під час конфлікту у будинку на вулиці Чаадаєва у Києві, поранив свого сусіда з вогнепальної зброї.</p>
      <p><b>Джерело:</b><a href="https://kyiv.npu.gov.ua/news/novini/policzejski-vstanovlyuyut-obstavini-strilyanini-v-odnomu-z-budinkiv-v-svyatoshinskomu-rajoni-stoliczi/"> пресслужба </a>поліції Києва, <a href="https://www.facebook.com/sveta.panushkina/posts/2660268953994674">пост</a> місцевої мешканки Світлани Панюшкіної та відео Олексія Фаліна у Facebook  </p>
      <p><b>Дослівно поліція:</b> "Внаслідок конфлікту 40-річний чоловік отримав вогнепальне поранення ноги, його госпіталізовано. 48-річного стрілка затримано".</p>
      <p><b>Деталі:</b> За даними поліції, між двома сусідами, які проживають у одному під’їзді будинку, виник конфлікт, у результаті якого один чоловік вистрелив іншому двічі у ногу.</p>
      <p>Потерпілого з вогнепальним пораненням доставили в лікарню. Стрілка затримали.</p>
      <p>За даним фактом слідчі розпочали кримінальне провадження за ч. 2 ст.15, ч. 1 ст. 115 (Замах на вбивство) ККУ.  Зловмиснику загрожує до 15-ти років ув’язнення.</p>
      <p>Як повідомила місцева мешканка Світлана Панюшкіна, стрілок крав у будинку електроенергію і багато років не платив за квартиру, тож через його борги у будинку не вмикали опалення. Ввечері 6 листопада група мешканців вирішила прийти і поговорити про це з сусідом, а він почав стріляти. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Falex.falin.3%2Fvideos%2F2583578758356706%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Олексій Фалін опублікував відео самої стрілянини.</p>
      <p>На ньому видно, що сусіди стоять під дверима квартири і просять сусіда, якого називають Олексієм, відкрити двері. Також чути, як у квартирі дитина кричить "Тату, не треба! Не треба!", після цього чоловік відкрив двері і почав стріляти з рушниці у сусідів. </p>
      <p>
        <i>Обережно! На відео видно момент стрілянини:</i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Falex.falin.3%2Fvideos%2F2584272758287306%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>Поранили Миколу Бугайова. За даними Панюшкіної, станом на ранок 7 листопада він живий, при свідомості, наразі для пораненого потрібна кров.</p>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/7/7231237/"/>
        <a href="https://www.pravda.com.ua/news/2019/11/7/7231228/"/>
        <a href="https://www.pravda.com.ua/news/2019/11/7/7231214/"/>
      </related>
    </article>
  </body>
</html>