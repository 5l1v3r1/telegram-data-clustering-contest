<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/geely-icon-cinsky-konkurent-skody-karoq-si-chce-podmanit-i-evropu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-07T07:00:00+00:00"/>
    <meta property="og:title" content="Čínský konkurent Škody Karoq si chce podmanit Evropu. Podobně i vypadá"/>
    <meta property="og:description" content="Automobilka čínského koncernu Geely již oficiálně představuje své nové kompaktní SUV, se kterým chce vyrazit do světa."/>
  </head>
  <body>
    <article>
      <h1>Čínský konkurent Škody Karoq si chce podmanit Evropu. Podobně i vypadá</h1>
      <h2>Automobilka čínského koncernu Geely již oficiálně představuje své nové kompaktní SUV, se kterým chce vyrazit do světa.</h2>
      <address><time datetime="2019-11-07T07:00:00+00:00">07 Nov 2019, 07:00</time> by <a rel="author">David Rusol</a></address>
      <p>Geely, čínský koncern vlastnící Volvo, Lotus, Proton a další, se chce pomalu a jistě rozšířit do světa i svou stejnojmennou domácí automobilkou. K plánu zaujmout globální trhy má značce dopomoci právě nové SUV Icon, postavené na platformě již v Číně prodávaných modelů SUV Binyue a sedanu Binrui.</p>
      <p>Rozměry novinky zatím nejsou oficiálně potvrzeny, většina zdrojů se však shoduje na délce 4350 mm, šířce 1810 mm a výšce 1615 mm, zatímco rozvor má činit 2640 mm. Především by ale mohlo Geely zaujmout moderním designem s úzkou linií LED osvětlení na přídi, hranatými proporcemi a výraznými prolisy na bocích karoserie.</p>
      <related>
        <a href="https://www.autorevue.cz/volvo-a-geely-chteji-spolecne-vyvijet-nove-motory-techniku-nabidnou-i-jinym-znackam"/>
      </related>
      <p>Ani vevnitř nejde o žádnou nudu s členitým designem palubní desky, stylovým madlem před spolujezdcem, trojbarevným motivem s řadou hliníkových detailů a ambientním osvětlením. Klasikou je pak dvojice displejů, jeden ve formě přístrojového štítu před řidičem a druhý pro ovládání infotainmentu vozidla.</p>
      <p>K moderním trendům patří neustále připojení systému vozu k internetu, přihrádka pro bezdrátové dobíjení telefonu a nepochybně zásoba asistenčních a bezpečnostních funkcí, třeba včetně asistentu pro sjíždění svahů.</p>
      <related>
        <a href="https://www.autorevue.cz/geely-ukazuje-rivala-tesly-model-3-elektromobil-geometry-a-uz-ma-zajemce-i-v-evrope"/>
      </related>
      <p>Více informací o pohonné jednotce Iconu zatím Geely nezveřejnilo. Pod kapotou by se ovšem měla nacházet přeplňovaná benzinová patnáctistovka ze společného vývoje s Volvem. Nabídnout by měla výkon 128 kW (174 koní) a točivý moment 255 N.m. Tedy motor již používaný ve zmíněném Geely Binyue.</p>
      <p>Geely uvádí, že auto bylo od základu navrženo jako globální model, přičemž není tajemstvím, že čínské značky stále odhodlaněji plánují vpád do Evropy. Ostatně stejnou myšlenku dříve oznámilo rovněž <a href="https://www.autorevue.cz/cinske-lynk--co-03-je-novy-sedan-s-technikou-volva-prijede-i-do-evropy">Lynk &amp; Co</a>, další čínská značka patřící pod koncern Geely.</p>
      <related>
        <h4>Určitě si přečtěte</h4>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.auto.cz/osm-veci-ktere-nova-skoda-octavia-dostava-vubec-poprve-a-jedna-kterou-prekvapive-ne-132000"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
      </related>
    </article>
  </body>
</html>