<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740445"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T07:30:00+00:00"/>
    <meta property="og:title" content="เคหะรื้อโครงการร่วมทุนเอกชน"/>
    <meta property="og:description" content="โครงการร่วมทุนเอกชน PPP ของการเคหะแห่งชาติ ถูกรื้อศึกษาใหม่ หลัง พ.ร.บ.ร่วมทุนฉบับใหม่มีผลบังคับใช้มีนาคม 2562 ในขณะแผนการลงทุนเดิมเกิดขึ้นก่อน พ.ร.บ. ประกาศ"/>
  </head>
  <body>
    <article>
      <h1>เคหะรื้อโครงการร่วมทุนเอกชน</h1>
      <address>
        <time datetime="2019-11-07T07:30:00+00:00">07 Nov 2019, 07:30</time>
      </address>
      <p>
        <b>โครงการร่วมทุนเอกชน PPP ของการเคหะแห่งชาติ ถูกรื้อศึกษาใหม่ หลัง พ.ร.บ.ร่วมทุนฉบับใหม่มีผลบังคับใช้มีนาคม 2562 ในขณะแผนการลงทุนเดิมเกิดขึ้นก่อน พ.ร.บ. ประกาศ</b>
      </p>
      <p>               <br/>นายณัฐพงศ์ พันธเกียรติไพศาล  ประธานคณะกรรมการการเคหะแห่งชาติ (กคช.) กล่าวถึงทิศทางการลงทุนร่วมกับเอกชน (Public Private Partnership - PPP) ว่าเป็นส่วนหนึ่งของ 10 มาตรการขับเคลื่อนการเคหะแห่งชาติอยู่แล้ว ซึ่งเป็นแนวทางเดิมที่ กคช. คิดวางแผนโครงการล่วงหน้า ก่อนมี พ.ร.บ.ร่วมทุนภาคเอกชนฉบับใหม่ ซึ่งเพิ่งมีผลบังคับใช้เมื่อเดือนมีนาคม 2562<br/>               <br/>“การเคหะแห่งชาติวางแผนตั้งแต่ปี 2560 ตอนนั้นยังเป็น พรบ.ฉบับเก่า แต่ตอนนี้เป็น พ.ร.บ.ฉบับใหม่ 2562 เราจึงต้องทบทวนขบวนการขั้นตอนบางส่วนให้ถูกต้องตามกฎหมาย”<br/>        <br/>เดิมที ตาม พ.ร.บ.ฉบับเก่าแยกย่อยวงเงินลงทุนโครงการหลายระดับ แต่ พ.ร.บ.ฉบับใหม่ กำหนดวงเงินลงทุนที่ 5,000 ล้านบาทเป็นเส้นแบ่งเดียว  ถ้าเกิน 5,000 ล้านบาทจึงจะเข้าเกณฑ์ พ.ร.บ.ร่วมทุนเอกชน แต่ถ้าต่ำกว่าการเคหะแห่งชาติสามารถดำเนินการเองได้ ซึ่งกรณีนี้คณะกรรมการชุดใหม่ได้สั่งการให้ฝ่ายบริหารเตรียมทำเอกสารขอแนวทางอย่างละเอียดจากผู้เกี่ยวข้อง เพื่อเป็นหลักในการกำกับตามมาตรการเร่งด่วน 30/60/90 วัน NHA Big Bang เพื่อให้มีความชัดเจน ถูกต้องตามกฎหมาย และมีหลักปฏิบัติที่ชัดเจน “คาดว่าฝ่ายบริหารการเคหะจะให้คำตอบได้ภายในการประชุมคณะกรรมการ 6 พฤศจิกายน 2562 นี้” นายณัฐพงศ์กล่าว<br/>               <br/>ประธานคณะกรรมการ กคช. ยอมรับว่าไม่ว่าจะเป็นการร่วมทุนในรูปแบบใด กคช. ก็จะทำให้เกิดมูลค่า ผลตอบแทนสูงสุด โดยจะมีการศึกษาความเป็นไปได้ (Feasibility Study) ของแต่ละโครงการอย่างละเอียดรอบคอบ<br/>      </p>
      <figure>
        <img src="https://www.dailynews.co.th/admin/upload/20191107/news_eGCpgwIIQo141332_533.jpg?v=20191108053?v=5630"/>
      </figure>
      <p>         <br/>“ผมจะรักษาประโยชน์สูงสุดของการเคหะแห่งชาติในทุกรูปแบบการร่วมทุน และการมีนโยบาย PPP นี้ ไม่ว่าจะระดับใดก็ตาม หรืออำนาจอยู่ที่ใคร กคช. ทำได้ที่ระดับวงเงินเท่าใด ต้องชัดเจนก่อนตามกฎหมาย ซึ่งจะทราบอย่างเป็นทางการจากผู้ว่าการการเคหะแห่งชาติเร็วๆ นี้ และจะเป็นการกระตุ้นเศรษฐกิจเป็นอย่างดี เราต้องเร่งทำ” นายณัฐพงศ์กล่าว<br/>               <br/>โครงการร่วมทุนเอกชนที่มีการลงทุนขนาดใหญ่ ได้แก่ โครงการฟื้นฟูชุมชนเมืองดินแดง  โครงการหนองหอย เชียงใหม่ และโครงการ TOD ร่มเกล้า เป็นต้น<br/> </p>
    </article>
  </body>
</html>