<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-Bulgariya-e-atraktivna-destinaciya-za-investicii-911812"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-07T07:48:00+00:00"/>
    <meta property="og:title" content="Борисов: България е атрактивна дестинация за инвестиции"/>
    <meta property="og:description" content="&quot;България е атрактивна дестинация за инвестиции, търговия и надежден партньор с бързорастящ пазар“. ..."/>
  </head>
  <body>
    <article>
      <h1>Борисов: България е атрактивна дестинация за инвестиции</h1>
      <address>
        <time datetime="2019-11-07T07:48:00+00:00">07 Nov 2019, 07:48</time>
      </address>
      <p>"България е атрактивна дестинация за инвестиции, търговия и надежден партньор с бързорастящ пазар“. Това заяви министър-председателят <a href="https://www.plovdiv24.bg/novini/persons/260.html">Бойко Борисов</a> по време на срещата си с Жан Аселборн, министър на външните работи и европейските въпроси, и министър на миграцията и убежището на Великото херцогство Люксембург, съобщиха от правителствената пресслужба.</p>
      <p>Българският премиер и външният министър на Люксембург обсъдиха конструктивните двустранни отношения, основани на общи ценности, с партньорство в НАТО и ЕС, както и добрия потенциал за развитието им. Борисов и Аселборн изразиха желание за активизиране на политическия диалог на всички нива по въпроси от общ интерес за двете страни. Такъв пример са търговско-икономическите отношения с фокус сътрудничество в сферата на инвестициите, търговията и туризма.</p>
      <p>"България предлага добри възможности за стратегически инвестиции в инфраструктурата, енергетиката, транспорта, околната среда, телекомуникациите, аутсоурсинга, информационните технологии, както и във високопроизводителни сектори на икономиката, в технологични и индустриални паркове, в иновации“, посочи премиерът <a href="https://www.plovdiv24.bg/novini/persons/260.html">Бойко Борисов</a> пред госта си.</p>
      <p>Българският министър-председател добави, че интерес и допълнителни възможности за сътрудничество между двете страни съществуват в секторите на банковото дело и финансите, където Люксембург притежава ключов опит и експертиза. По време на срещата с Аселборн премиерът Борисов акцентира също върху отличните възможности за туризъм в България – не само морски, но и планински, културен, с еко и спа насоченост.</p>
      <p>Министър-председателят <a href="https://www.plovdiv24.bg/novini/persons/260.html">Бойко Борисов</a> и министър Жан Аселборн дискутираха актуални теми от европейския и международен дневен ред. Двамата се спряха на преговорите за Многогодишната финансова рамка за периода 2021-2027 г. Премиерът Борисов бе категоричен, че ЕС има нужда от такъв бюджет, който да отговаря и на традиционните, и на новите приоритети на Общността. А това означава още по-добър живот за всеки европейски гражданин. В рамките на срещата бе очертано, че основните предизвикателства, пред които е изправен ЕС, сред които са демографските промени, глобализацията на световната икономика и цифровизацията, изменението на климата, се вписват в приоритетните области на развитие на Евросъюза, но изискват силен общностен подход, за да бъдат преодолени. В този контекст премиерът Борисов подчерта, че вярва в европейската перспектива на Западните Балкани, чието бъдеще е интегрална част от ЕС.</p>
      <p>По отношение на сигурността в Съюза, премиерът Борисов отбеляза пред министър Аселборн, че България винаги е настоявала за общ механизъм на ЕС за управление на миграцията като се спазва справедлив баланс между отговорност и солидарност. За целта е необходимо да продължи целенасоченото сътрудничество на ЕС с трети страни, да се надграждат съществуващи партньорства, което ще даде адекватните решения за справяне с предизвикателствата пред Европа и света.</p>
    </article>
  </body>
</html>