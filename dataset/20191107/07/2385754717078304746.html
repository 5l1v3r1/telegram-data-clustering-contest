<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596111/stasi-ergasias-simera-stin-aik"/>
    <meta property="og:site_name" content="SIGMALIVE"/>
    <meta property="article:published_time" content="2019-11-07T07:11:00+00:00"/>
    <meta property="og:title" content="Στάση εργασίας σήμερα στην ΑΗΚ"/>
    <meta property="og:description" content="Σε οκτάωρη στάση εργασίας κατέρχεται από τις 7.00 το πρωί το προσωπικό στην Αρχή Ηλεκτρισμού Κύπρου (ΑΗΚ), διαμαρτυρόμενο για την παραβίαση των συλλογικών..."/>
  </head>
  <body>
    <article>
      <h1>Στάση εργασίας σήμερα στην ΑΗΚ</h1>
      <address><time datetime="2019-11-07T07:11:00+00:00">07 Nov 2019, 07:11</time> by <a rel="author">SigmaLive</a></address>
      <p>Σε οκτάωρη στάση εργασίας κατέρχεται από τις 7.00 το πρωί το προσωπικό στην Αρχή Ηλεκτρισμού Κύπρου (ΑΗΚ), διαμαρτυρόμενο για την παραβίαση των συλλογικών συμβάσεων από το ΔΣ του Οργανισμού.<br/> <br/> <br/>Όπως ανακοίνωσαν οι τέσσερις συντεχνίες του προσωπικού της ΑΗΚ, η στάση εργασίας θα πραγματοποιηθεί μεταξύ των ωρών 07:00 π.μ. και 15:00 μ.μ.  <br/> <br/>Ένα από τα θέματα για τα οποία διαμαρτύρεται το προσωπικό της Αρχής είναι και η απόφαση του Υπουργικού Συμβουλίου τον Φεβρουάριο του 2019 για κλείσιμο των ταμείων υγείας τον Ιούνιο του 2020 με την πλήρη εφαρμογή του Γενικού Σχεδίου Υγείας (ΓεΣΥ).<br/> <br/>Σε ανακοίνωση της, η ΑΗΚ πληροφορεί το κοινό ότι τα Γραφεία και τα Κέντρα Εξυπηρέτησης Πελατών της θα παραμείνουν κλειστά καθ΄ όλη τη διάρκεια της ημέρας.<br/> <br/>Σημειώνει ότι κατά τη διάρκεια της στάσης εργασίας το προσωπικό που εργάζεται στα Κέντρα Αναφοράς Βλαβών, οι Λειτουργοί Ελέγχου Συστήματος, το προσωπικό βάρδιας των Ηλεκτροπαραγωγών Σταθμών και τα συνεργεία επιφυλακής θα εργάζονται κανονικά.  <br/> <br/>Τέλος, η ΑΗΚ εκφράζει τη λύπη της στο καταναλωτικό κοινό για οποιανδήποτε ταλαιπωρία ενδεχομένως προκληθεί προς τους καταναλωτές.<br/> <br/>Εξάλλου, σε μια νέα εξέλιξη χθες, το Υπουργικό Συμβούλιο αποφάσισε τη σύσταση Διυπουργικής Επιτροπής, απαρτιζόμενης από τον Υπουργό Οικονομικών, την Υπουργό Εργασίας, Πρόνοιας και Κοινωνικών Ασφαλίσεων και τον Υπουργό Υγείας, προκειμένου να προχωρήσει σε διάλογο με τους ενδιαφερόμενους συνδικαλιστικούς φορείς σχετικά με τα Ταμεία Υγείας.<br/> <br/>Σε γραπτή δήλωση του Κυβερνητικού Εκπροσώπου Πρόδρομου Προδρόμου, σημειώνεται ότι η "Κυβέρνηση αναμένει ότι ενόψει του κοινωνικού διαλόγου θα αποφευχθεί η λήψη μέτρων".</p>
      <p>Σε δηλώσεις της στο ΣΙΓΜΑ, η εκπρόσωπος Τύπου της ΑΗΚ Χριστίνα Παπαδόπουλου, ανέφερε ότι τα γραφεία εξυπηρέτησης του Πελατών θα είναι κλειστά ωστόσο τα συνεργεία της Αρχής θα είναι σε επιφυλακή. Επίσης δεν θα γίνει καμία διακοπή του ηλεκτρικού ρεύματος.</p>
    </article>
  </body>
</html>