<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620295/%D8%B3%D8%B1%D8%B4%D9%86%D8%A7%D8%B3%E2%80%8C%D8%AA%D8%B1%DB%8C%D9%86-%D8%A8%D8%A7%D8%B2%DB%8C%DA%AF%D8%B1-%D8%B2%D9%86-%D9%81%D8%B1%D8%A7%D9%86%D8%B3%D9%88%DB%8C-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%A8%D8%B3%D8%AA%D8%B1%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-07T07:25:00+00:00"/>
    <meta property="og:title" content="سرشناس‌ترین بازیگر زن فرانسوی در بیمارستان بستری شد"/>
    <meta property="og:description" content="کاترین دونو ۷۶ ساله نمادی از دنیای سینما به حساب می‌آید و با بازی در بیش از یکصد فیلم، اغلب به عنوان سرشناس‌ترین بازیگر زن فرانسوی تمام دوران‌ها شناخته می‌شود."/>
  </head>
  <body>
    <article>
      <h1>سرشناس‌ترین بازیگر زن فرانسوی در بیمارستان بستری شد</h1>
      <h2>در پی سکته مغزی</h2>
      <address>
        <time datetime="2019-11-07T07:25:00+00:00">07 Nov 2019, 07:25</time>
      </address>
      <p>
        <i>کاترین دونو ۷۶ ساله نمادی از دنیای سینما به حساب می‌آید و با بازی در بیش از یکصد فیلم، اغلب به عنوان سرشناس‌ترین بازیگر زن فرانسوی تمام دوران‌ها شناخته می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کاترین دونو، هنرپیشه سرشناس فرانسوی، روز چهارشنبه ۱۵ آبان در پی سکته مغزی در بیمارستان بستری شد.</p>
      <p>بنابر اعلامیه‌ای که خانواده او در اختیار خبرگزاری فرانسه قرار داده‌اند، حال این بازیگر خوب گزارش شده است هرچند برای بهبودی برای مدتی به استراحت نیاز دارد.</p>
      <p>بنابر گزارش‌ها حادثه برای سلامتی وی زمانی پیش آمده است که در حال بازی در تازه‌ترین فیلم خود «در زمان‌ زندگی‌اش» بوده است.</p>
      <figure>
        <img src="https://aftabnews.ir/files/fa/news/1398/8/16/356291_452.jpg"/>
      </figure>
      <p>کاترین دونو ۷۶ ساله نمادی از دنیای سینما به حساب می‌آید و با بازی در بیش از یکصد فیلم، اغلب به عنوان سرشناس‌ترین بازیگر زن فرانسوی تمام دوران‌ها شناخته می‌شود.</p>
      <p>وی در فیلم‌های کلاسیکی چون «زیبای روز» ساخته لوئیس بونوئل، «انزجار» ساخته رومن پولانسکی و «چترهای شربورگ» اثر ژاک دمی به ایفای نقش پرداخته است.</p>
      <p>کاترین دونو در دوران جوانی به دلیل چهره و نگاه سردش در بازیگری به «ملکه یخی» مشهور بود.</p>
      <p>اظهارات وی در سال‌های گذشته از جمله حمایت از رومن پولانسکی، کارگردان متهم به سوءاستفاده جنسی از دختری زیر سن قانونی، و همچنین مخالفت با جنبش علیه خشونت‌های جنسی اعمال شده بر ضد زنان در محیط کار موسوم به Me Too خبرساز شده بود.</p>
    </article>
  </body>
</html>