<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740450"/>
    <meta property="og:site_name" content="เดลินิวส์"/>
    <meta property="article:published_time" content="2019-11-07T07:40:00+00:00"/>
    <meta property="og:title" content="2กลุ่ม'ผู้ค้าจตุจักร'บุก กทม. ปมที่จอดรถ-ตลาดนัดปูผ้า"/>
    <meta property="og:description" content="ศึกตลาดนัดจตุจักร! 2 กลุ่มเห็นต่าง ปมเรื่องที่จอดรถ-ตลาดนัดปูผ้า ใส่เสื้อดำ-เสื้อขาวบุกศาลาว่าการ กทม. โดยวันที่ 13 พ.ย. จะนัดผู้เกี่ยวข้องเจรจาหาทางดีที่สุด"/>
  </head>
  <body>
    <article>
      <h1>2กลุ่ม'ผู้ค้าจตุจักร'บุก กทม. ปมที่จอดรถ-ตลาดนัดปูผ้า</h1>
      <address>
        <time datetime="2019-11-07T07:40:00+00:00">07 Nov 2019, 07:40</time>
      </address>
      <p>
        <b>ศึกตลาดนัดจตุจักร! 2 กลุ่มเห็นต่าง ปมเรื่องที่จอดรถ-ตลาดนัดปูผ้า ใส่เสื้อดำ-เสื้อขาวบุกศาลาว่าการ กทม. โดยวันที่ 13 พ.ย. จะนัดผู้เกี่ยวข้องเจรจาหาทางดีที่สุด</b>
      </p>
      <p>เมื่อวันที่ 7 พ.ย. ที่ศาลาว่าการกรุงเทพมหานคร ผู้ค้าตลาดนัดจตุจักร ในนามกลุ่มจตุจักรพัฒนา นัดรวมตัวกันใส่เสื้อสีขาวเพื่อยื่นหนังสือถึงผู้ว่าราชการกรุงเทพมหานคร โดยมี นายเกรียงพล พัฒนรัฐ เลขานุการผู้ว่าราชการกรุงเทพมหานคร และ ร.ต.อ.พงศกร ขวัญเมือง โฆษกกรุงเทพมหานคร เป็นตัวแทนรับมอบหนังสือข้อเรียกร้อง ซึ่ง น.ส.ภูษณิศา ปานสายลม เป็นตัวแทนกลุ่มจตุจักรพัฒนา กล่าวว่า การนัดรวมตัวครั้งนี้ เพื่อยื่นหนังสือข้อเรียกร้อง เนื้อหาหลักๆ คือ การคัดค้านการจอดรถเต็มวัน บนถนนคนเดินตลาดนัดจตุจักร เนื่องจากก่อให้เกิดอุบัติเหตุต่อนักท่องเที่ยว และเป็นอุปสรรคต่อการเข้าถึงพื้นที่ในกรณีฉุกเฉิน อาทิ ไฟไหม้ เจ็บป่วย รวมทั้งเรียกร้องให้มีตลาดปูผ้ากลางคืนต่อไป และให้หาแนวทางพัฒนาโครงการสวย Street Art บนถนนคนเดิน, Night market ตลาดกลางคืน และสติ๊กเกอร์ติดพื้น เพื่อบอกทางนักท่องเที่ยวเข้าไปเยี่ยมชมตลาดนัด</p>
      <figure>
        <img src="https://www.dailynews.co.th/admin/upload/20191107/news_knamHSCxNM143127_533.jpg?v=20191108133?v=3448"/>
      </figure>
      <figure>
        <img src="https://www.dailynews.co.th/admin/upload/20191107/news_TpRehEPBId143127_533.jpg?v=20191108133?v=3715"/>
      </figure>
      <p>ขณะที่ผู้ค้าเสื้อขาวกลุ่มแรกกำลังยื่นหนังสือข้อเสนอและเตรียมเดินทางกลับ ได้มีผู้ค้าอีกกลุ่มใส่เสื้อสีดำ ปรากฏตัวขึ้นในนามสหกรณ์บริการผู้ค้าตลาดนัดสวนจตุจักร เพื่อยื่นหนังสือเสนอข้อเรียกร้องเช่นเดียวกัน แต่เนื้อหาสาระและความต้องการแตกต่างจากกลุ่มแรก โดย นางนฤมล แซ่หุ้น ประธานสหกรณ์บริการผู้ค้าตลาดนัดสวนจตุจักร เป็นตัวแทนกลุ่มผู้ค้าเสื้อสีดำ กล่าวว่า วันนี้ต้องการยื่นหนังสือร้องเรียนให้กรุงเทพมหานคร บริหารจัดระเบียบพื้นที่ตลาดนัดจตุจักร พร้อมเรียกคืนพื้นที่ส่วนกลางทั้งหมดให้กลับมาเป็นที่จอดรถเช่นเดิม ซึ่งกรุงเทพมหานครจัดให้มีที่จอดรถตามข้อบัญญัติกรุงเทพมหานคร เรื่องควบคุมอาคาร พ.ศ.2544 ให้ยกเลิกการปูผ้าขายของบนพื้นผิวการจราจรส่วนกลาง และขอให้ย้ายตลาดปูผ้าเข้าไปในพื้นที่ว่างบริเวณลานเร่แทน เนื่องจากตามประกาศให้ปูผ้าขายได้ตั้งแต่เวลา 19.00 น.จองคืนวันศุกร์-อาทิตย์ แต่ปัจจุบันได้มีผู้ค้าทำการปูผ้าขายตั้งแต่ในช่วงเวลากลางวัน และขอให้มีการตั้งคณะกรรมการร่วมตรวจสอบสิทธิจุดผ่อนผันผ่อนปรนย้อนหลังอย่างละเอียด โดยให้ยึดรายชื่อและระเบียบจุดผ่อนผันผ่อนปรน ปี 2554</p>
      <figure>
        <img src="https://www.dailynews.co.th/admin/upload/20191107/news_ANBMgbDYvo143128_533.jpg?v=20191108133?v=8678"/>
      </figure>
      <p>ด้าน นายเกรียงพล เลขานุการผู้ว่าราชการกรุงเทพมหานคร ได้รับมอบหนังสือทั้ง 2 ฝ่าย พร้อมกล่าวว่า ทางกรุงเทพมหานครไม่ได้นิ่งนอนใจ เนื่องจากปัญหาดังกล่าวมีมานานแล้ว ซึ่งที่ผ่านมาก็ประชุมหาข้อสรุปกันหลายครั้ง แต่ยังไม่เป็นผล จึงเตรียมจัดประชุมผู้ค้าตลาดนัดจตุจักรในวันที่ 13 พ.ย.นี้ และเชิญผู้ได้รับผลกระทบทุกฝ่ายเข้ามาร่วมประชุมกับหน่วยงานที่เกี่ยวข้อง เพื่อหาทางออกที่ดีที่สุดให้กับเรื่องนี้</p>
      <figure>
        <img src="https://www.dailynews.co.th/admin/upload/20191107/news_HRDMISsFMz143128_533.jpg?v=20191108133?v=5507"/>
      </figure>
      <p>สำหรับในการยื่นหนังสือข้อเรียกร้องของทั้ง 2 กลุ่ม มีเจ้าหน้าที่ตำรวจ ทหาร และ กอ.รมน. มาคอยดูแลรักษาความสงบ ไม่ให้กลุ่มผู้ค้าที่มีความเห็นไม่ตรงกันเกิดการปะทะกัน โดยเมื่อเวลา 14.20 น. กลุ่มผู้ค้าเสื้อสีดำยังคงปักหลักอยู่หน้าศาลากรุงเทพมหานคร แม้ทางเจ้าหน้าที่จะแจ้งว่าวันนี้ไม่มีผู้บริหารเข้ามาภายใน แต่ทางกลุ่มผู้ค้ายังคงยืนยันพร้อมยืนเรียกร้องให้ผู้บริหารกรุงเทพมหานครเร่งสั่งยกเลิกตลาดนัดปูผ้าในวันที่ 8 พ.ย.นี้ ไม่เช่นนั้นจะไม่ยอมเดินทางกลับ.<br/><br/> </p>
    </article>
  </body>
</html>